<DOC>
<DOCNO> 335267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur18.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kesilen daldan kaçamadı 
</HEADLINE>
<TEXT>

     Serkan AYDEMİR DHA 

      ZONGULDAK'ın Ereğli İlçesi'ne bağlı Gülüç Beldesi'nin eski Belediye Başkanı 74 yaşındaki İbrahim Hasçelik, ağaçtan kesilen dalın başına düşmesi sonucu hayatını kaybetti. 
     1987 yılında belde olan Gülüç'ün ilk Belediye Başkanı olan İbrahim Hasçelik, komşusu 37 yaşındaki Ferhan Beyazdaş'ı da yanına alarak Gülüç Irmağı kenarında bulunan kendisine ait kavak ağaçlarını kesmeye başladı. Ferhan Beyazdaş'ın ağaçtayken kestiği dal, 1987- 1989 yılları arasında ANAP'tan Belediye Başkanlığı yapan 3 çocuk babası İbrahim Hasçelik'in kafasına düştü. Olay yerinde ölen Hasçelik'in cenazesi Ereğli Devlet Hastanesi morguna kaldırıldı. Yapılan otopside Hasçelik'in beyin kanaması sonucu öldüğü belirlendi. İhbar üzerine olay yerine gelen jandarma, Ferhan Beyazdaş'ı gözaltına aldı. 
     İbrahim Hasçelik için bugün Gülüç Belediyesi önünde tören düzenlendi. Hasçelik, öğle namazını müteakip kılınan cenaze namazından sonra beldedeki aile mezarlığında toprağa verildi. 
     
</TEXT>
</DOC>
