<DOC>
<DOCNO> 317634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur18.html </URL>
<DATE> 2005/02/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye güneş enerjisinde Avrupa birincisi... 
</HEADLINE>
<TEXT>

     Fransa'da yenilenebilir enerji ile ilgili yayımlanan Plein Soleil adlı dergide Türkiye'nin ısısal güneş enerjisi üretiminde dünya dördüncüsü, Avrupa birincisi olduğu belirtildi. 
     3 ayda bir yayımlanan derginin ocak sayısında Avrupa Termik Güneş Birliği'nin ESTIF 2001 yılı verilerine dayandırılarak hazırlanan haberde, Türkiye'nin ısısal güneş enerjisi bakımından, Çin, ABD, ve Japonya'dan sonra 4. sırada yer aldığı kaydedildi. Habere göre, Çin, yıllık 22400 MWs, ABD 17500 MWs, Japonya 8450MWs ısısal güneş enerjisi üretirken, Türkiye'nin üretimi 5690 MWs oldu. 
     Türkiye, yıllık ısısal enerji üretimi bakımından Avrupa ülkeleri arasında ise ilk sırada yer aldı. 
     Almanya, yıllık ısısal güneş enerjisi bakımından Türkiye'den sonra geldi. Almanya yılda 3085 MWs, İsrail 2744 MWs, Yunanistan 2093 MWs, Avusturya 1644 MWs ısısal güneş enerji üretiyor. 
     Fransa yıllık ısısal güneş enerjisi üretiminde 425 MWs ile 10. 324 MWs ile İspanya 14. sırada yer aldı. Sıralamada İtalya 271 MWs ile 17. İrlanda 2 megawat ile 26. oldu. 
     Avrupa ülkeleri arasında İsviçre yıllık 331 MWs, Hollanda 255 MWs, İngiltere 178 MWs, Portekiz 172, İsveç 163, Danimarka 104, Belçika 34 MWs, Finlandiya 8 MWs, Norveç de 5 MWs ısısal güneş enerjisi üretiyor. 
     
     TÜRKİYE, AVRUPA ÜLKELERİNİ SOLLADI 
     ODTÜ Mimarlık Fakültesi Öğretim Üyesi ve Güneş Enerjisi Planlama ve Tasarım Birimi Başkanı Doç. Dr. Çetin Göksu, ESTIF'in verilerine göre, bir güneş ülkesi olan Türkiye'nin güneş enerjisi üretiminde dünya devleri ile yarıştığını ifade ederek, ''Türkiye, Almanya, Fransa ve İspanya gibi, güneş enerjisi üretiminde büyük atılım yapan ülkelerin toplamından daha fazla Güneş Enerjisi üretiyor'' dedi. 
     Türkiye'nin ısısal güneş enerjisi üretiminin hiçbir araştırma ve teşvik olmadan gerçekleştiğini söyleyen Doç. Dr. Göksu, ''Avrupa güneş uzmanlarının ve hükümetlerin uzun yıllardır yaptıkları çalışmalara ve teşviklere rağmen, Türkiye bu ülkeleri solladı. Kyoto Protokolü'nün yürürlüğe girmesiyle birlikte bütün gözler güneş enerjisi üretimine çevrildi. Fransa ve İspanya'da güneş enerjisi üretimini artırmak için kampanyalar düzenleniyor'' diye konuştu. 
     Doç. Dr. Göksu, Türkiye'nin ısısal güneş enerjisi üretimi dışında, güneş pilleri, güneş mimarisi ve güneş enerjili toplu konut gibi alanlarda da Avrupa ve Dünya devlerini geçecek potansiyele sahip olduğuna işaret etti. Göksu, Türkiye'nin güneş enerjisi üretimi için altyapının hazırlanmasında hükümetin destek vermesini istedi. 
     
</TEXT>
</DOC>
