<DOC>
<DOCNO> 347276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur36.html </URL>
<DATE> 2005/05/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sanatçı çift, evlerinde açlıktan ölmek üzere iken kurtarıldı 
</HEADLINE>
<TEXT>

     Aydın'ın Didim İlçesi'nde evlerinde açlıktan ölmek üzereyken jandarma tarafından kurtarılan sanatçı çift Kenan ve Fevziye Akansu, Söke Huzurevi'ne yerleştirildi. 
     Sanatçı çift, Söke Huzurevi'nde, AA muhabirine yaptıkları açıklamada, komşularına ve Akbük jandarmasına teşekkür ettiler. 
     Yaşadıkları zorlukları kimseyle paylaşamadıklarını belirten Kenan Akansu ''Bir yandan maddi imkan olmayışı bir yandan gururumuz, bizi ümitsizliğe sürükledi. Beş aydır karanlıktaydık. Devletimiz bize sahip çıkıp, sıcak yuvaya kavuşturdu. Devletimize minnettarız'' diye konuştu. 
     Bugüne kadar seksenin üzerinde film çeviren, beste ve güfteler yapıp çocuk ve gençlik üzerine 7 kitap yazan sinema oyuncusu ve bestekar Kenan Akansu ile oyuncu eşi Fevziye Akansu, evlatlıkları Turan Ata Akansu'nun bütün para ve banka kartlarını alarak ortadan kaybolması üzerine evlerine kapanmıştı. 
     Elektriği ve suyu kesik evlerinde 10 gün boyunca kalan çift, komşuların haber vermesi üzerine jandarma tarafından açlıktan ölmek üzereyken kurtarılmıştı. 
     
</TEXT>
</DOC>
