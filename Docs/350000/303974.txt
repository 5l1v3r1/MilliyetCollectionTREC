<DOC>
<DOCNO> 303974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun30.html </URL>
<DATE> 2005/01/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Murat Demirel, Bulgaristan'ı karıştırdı 
</HEADLINE>
<TEXT>

     Hakkında yurtdışına çıkış yasağı olmasına rağmen yılbaşı gecesi bir balıkçı teknesiyle Bulgaristan'ın Burgaz kentine kaçmaya çalışırken yakalanan, el konulan Egebank'ın eski sahibi Yahya Murat Demirel ile eşi Ayşenur Esenler'in hukuki durumları Bulgaristan'ı karıştırdı. 
     Burgaz Soruşturma Servisi ile Burgaz şehir ve bölge mahkemeleri savcıları, sanıklar hakkında açılacak davanın ne şekilde sonuçlanacağı konusunda taban tabana zıt görüşler öne sürdüler. 
     Soruşturma servisi yetkilileri, sınır kanununa muhalefet suçlamasıyla haklarında iddianame hazırlığı süren Yahya Murat Demirel ve eşi Ayşenur Esenler'in en geç 3 gün içinde sınır dışı edilmeleri gerektiğini açıklarken, savcılar Türkiye'nin resmi bir iade isteği olmaması durumunda, sanıkların sınır ihlal yasağıyla ilgili cezayı çekmelerinin ya da ödemelerinin ardından istedikleri yere gidebileceklerini söylediler. 
     Burgaz Şehir Mahkemesi sözcüsü Savcı Georgi Kuzmanov, A.A muhaberine yaptığı açıklamada, Demirel ve Esenler hakkında iddianamenin henüz hazır olmadığını, ekspertiz çalışmalarının sürdüğünü belirterek, ''Büyük ihtimalle onlar sadece sınır yasasını ihlalle suçlanacak, bunun cezası ise 5 yıla kadar hapis veya 3 bin Bulgar Levası'na 3 bin YTL kadar para cezasıdır'' dedi. 
     Mahkemenin belirleyeceği ceza çekildikten veya ödendikten sonra sanıkların serbet kalacağını belirten Kuzmanov, ''Bu durumda da eğer Türkiye'den resmi bir iade talebi gelmezse, istedikleri ülkeye gidebilirler'' diye konuştu. 
     Burgaz Bölge Mahkemesi sözcüsü Veselina Pablova da, A.A muhabirine yaptığı açıklamada, Bölge Mahkemesi'nde Demirel ve Esenler hakkında hiçbir suç duyurusunun bulunmadığını söyledi. 
     Bölge Mahkemesi'nin Demirel ve Esenler hakkında sınırdışı kararını verebilmesi için ellerinde resmi bir talebin olması gerektiğini ifade eden Pavlova, sınır dışı edilmeleriyle ilgili dava açılsa bile bunun en az 2 ay sürebileceğini kaydetti. 
     
     DEMİRELLER VİLLADA SIKI KORUMADA 
     Sabit adres bildirmek koşuluyla önceki gün şartlı olarak serbest bırakılan Yahya Murat Demirel ve eşi Ayşenur Esenler, Burgaz'ın 15 kilometre dışında Kraymorie semtindeki bir villada sıkı koruma altında kalıyorlar. 
     Gazetecilerin görüntü almalarını engellemek için özel korumalar tutan Demireller, bulundukları evin kepenklerini de sıkı sıkıya kapalı tutuyorlar. 
     Demirellerin kaldığı villanın önünde bir polis aracı da nöbet tutuyor. 
     Demirellerin günlerdir İngiltere'den ve Türkiye'den gelen avukatlarla toplantı halinde oldukları ve Türkiye'ye iadelerinin engellenmesi için neler yapabileceklerini görüştükleri öğrenildi. 
     Yahya Murat Demirel ve eşi Ayşenur Esenler hakkındaki iddianamenin en geç 2 gün içinde tamamlanması bekleniyor. 
     
</TEXT>
</DOC>
