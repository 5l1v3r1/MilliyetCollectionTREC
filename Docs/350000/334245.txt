<DOC>
<DOCNO> 334245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy13.html </URL>
<DATE> 2005/04/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Erdoğan Bu ülkede, devlet zenginleri üretme devri bitmiştir 
</HEADLINE>
<TEXT>

     Suat Karabıyık AA 

Başbakan Recep Tayyip Erdoğan, yatırımcının da devletin de kazanması gerektiğini belirterek, ''Bu ülkede, devlet zenginleri üretme devri bitmiştir. Bunu böyle bilmenizi istiyoruz'' dedi. 
     Başbakan Erdoğan, Çelebi ve IC Holding tarafından yap-işlet-devret modeliyle inşa edilen Antalya Havalimanı 2. Dış Hatlar Terminali'nin açılış törenine katıldı. 
     Erdoğan, açılış törenine gelişinde, vatandaşların ''Türkiye seninle gurur duyuyor'' sloganlarıyla karşılandı. Erdoğan, eşi Emine Erdoğan ile birlikte tören alınana geçerek, Türk Hava Kuvvetleri'ne bağlı Türk Yıldızları gösterisini izledi. 
     Erdoğan, daha sonra yaptığı konuşmada, 2005 yılı turizm sezonunu resmen başlatarak, sezonun hayırlı olmasını diledi. 
     Sezonluk projeler yapmadıklarını belirten Erdoğan, Türkiye'yi uzun perspektifle geleceğe taşımak istediklerini, Türkiye'nin güzelliklerinin bütün dünyada bilinmesine çalıştıklarını ifade etti. Bunun için bütün dünyayı dolaştıklarını, bu yöndeki emeklerinin asla zayi olmadığını dile getiren Erdoğan, Türkiye'nin itibarının her geçen gün arttığını kaydetti. Bir taraftan eksikleri gidermeye çalışırken, diğer taraftan dünyaya açılım politikası izlediklerini anlatan Erdoğan, göreve geldiklerinde dünyanın dikkatini Antalya'ya çekmek için bakan ve milletvekilleriyle ilk toplantıyı burada gerçekleştirdiklerini vurguladı. 
     Erdoğan, Türkiye'nin bugün dünyada en çok merak edilen, ilgi çeken ülkelerden biri haline geldiğini kaydederek, bunda atılan adımların önemli rolü olduğunu söyledi. 
     
     ''TURİZM SADECE BİNALARDAN İBARET DEĞİL'' 
     Bu yıl önemli sektörlerden birisi olarak turizme özel bir önem vermeye devam edeceklerini ifade eden Erdoğan, turizmin de sadece gelip giden insanlardan ve binalardan ibaret olmadığını vurguladı. Erdoğan, turizmin ülkenin bütün değerlerini ilgilendiren bir sektör olduğunu, ayrıntılara bakmayanların Türkiye'nin gücünü ve imkanlarını dünyaya asla anlatamayacaklarını belirtti. 
     ''Türkiye bir tarihtir, Türkiye bir çağlayandır, kültür çağlayanıdır, dört mevsim bir iklim çağlayanıdır'' diyen Erdoğan, bu girişimden bütün dünyanın faydalanmasını amaçladıklarını ifade etti. 
     Erdoğan, konuşmasını bölerek, tören alanındaki pankart taşıyan gençlere seslendi. Pankartları indirmelerini isteyen ve alandakileri göremediğini belirten Erdoğan, ''Ben sizi seviyorum, hepinizi seviyorum'' dedi. 
     
     EN HIZLI GELİŞEN SEKTÖR 
     Erdoğan, turizm sektörünün, yıllık ortalama yüzde 6.8 büyümeyle son 20 yılda dünyanın en hızlı gelişen sektörlerden biri olduğunu, söyledi. Bugün turizmin, hizmetler sektöründe birinci sırada olduğunu belirten Erdoğan, 1980-2000 yılları arasında dünya turizm pazarında turist hacmi 260 milyon kişiden 698 milyon kişiye çıkarken, yüzde 170 oranında büyümenin söz konusu olduğunu anlattı. 
     1970-2000 döneminde nüfustaki artış ve gelirin büyümesinin, turizm sektörü üzerinde olumlu etkiler yaptığını kaydeden Erdoğan, gelecek 15 yılın sonunda, 2020 yılında uluslararası turist sayısının 1.56 milyara, turizm gelirinin ise 2 trilyon dolara ulaşacağını ifade etti. Bunun şimdiden görülen bir gerçek olduğunu belirten Erdoğan, şunları söyledi 
     ''Adımlarımızı bu hedefe göre atmalıyız. O gün geldiğinde de bugün koyduğumuz hedefleri gerçekleştirmiş olmalıyız. Eğer geç kalırsak yazık olur. O zaman iş işten geçmiş olur. Onun için Allah'ın verdiği bu güzellikleri insanlığın hizmetine sunmalıyız ki, buradan halkımız da her bir ferdiyle nasibini almış olsun.'' 
     
     ALTIN FIRSATLAR... 
     Dünya Turizm Enstitüsü verilerine göre, Avrupa'nın dünya turizmi içindeki payında 1980-1998 döneminde yüzde 5'lik bir azalma görüldüğünü söyleyen Erdoğan, şöyle devam etti 
     ''Gelecek 20 yıllık süreçte Avrupa'nın en fazla turist kabul etmesi beklenmekle birlikte, büyüme ortalamasının yüzde 3.1 ile dünya ortalamasının altında kalacağı ve pazar payının da yüzde 59'dan yüzde 45'e gerileyeceği ifade edilmektedir. 2020'de Avrupa'yı toplam 717 milyon uluslararası turistin ziyaret edeceği öngörülmektedir. Önümüzdeki 20 yıllık dönemde Türkiye'deki turizm sektörlerinde, Avrupa ortalamasının 2 katı hızla büyüme beklenmektedir. Önümüzdeki 20 yıl Türk turizmi için iyi değerlendirilmesi gereken altın fırsatlara gebedir.'' Turizm ile tanışması 1930'lı yıllara rastlayan Türkiye'nin, bu alanda önemli mesafeler kat ettiğini söyleyen Erdoğan, Türkiye'nin bugün zengin coğrafyası, farklı uygarlıklar, farklı kültürlerle zenginleşen binlerce yıllık tarihi, insani değerleriyle dünya turizminde rekabet üstünlüğü sağlayacak önemli avantajlara sahip olduğunu anlattı. 
     Başbakan Erdoğan, yüksek bir turizm potansiyeline sahip olan Türkiye'nin bugün dünyanın önde gelen turizm destinasyonları arasında yerini aldığını kaydetti. 
     
     ''DENİZ, KUM, GÜNEŞ ÜÇGENİNDEN KURTULACAĞIZ'' 
     Türkiye'nin 2005 yılının ilk 3 aylık rakamlarının, Türkiye'nin çok iyi bir netice yakaladığı işaretlerini verdiğini ifade eden Erdoğan, Türkiye'nin geçen yıl 17.5 milyon turist kabul ettiğini ve yaklaşık 16 milyar dolar gelir elde ettiğini bildirdi. 
     Böyle bir noktada olan Türkiye'nin bundan sonraki hedefinin çok büyük olduğunu belirten Erdoğan, ''2010 yılında Türkiye 30 milyon turisti kabul etmelidir. Eğer bu yatırımlar yapılıyorsa, bunun için yapılıyor'' dedi. 
     ''Turizmde şu üçgenden kurtulacağız güneş, kum, deniz'' diyen Erdoğan, turizm anlayışının sadece bunun üzerinden yürümeyeceğine işaret etti. Erdoğan, ''Buna ilave olarak bizim imkanlarımız var. Bizim dağlarımız, yaylalarımız, termal kaplıcalarımız var ve Türkiye kongre, fuar merkezleriyle dünyanın cazibe merkezi olmak durumundadır'' diye konuştu. 
     Türkiye'nin lisans, lisansüstü eğitimlerinde artık bir merkez olmaya doğru yürümesi gerektiğini anlatan Erdoğan, ''Varsa burada bir kompleks, Türkiye artık o kompleksleri atabilecek güçtedir. Yeter ki, kendimizi dünyaya takdim edelim, iyi tanıtalım'' dedi. 
     
     ''EV SAHİPLİĞİMİZE YAKIŞACAK'' 
     İnşaatı yapan firma yöneticilerine de teşekkür eden Erdoğan, tesislerin temelinin 11 ay önce atıldığını ve kısa sürede Antalya'ya, Türkiye'ye kazandırıldığını kaydetti. 
     Havalimanının, bir modern terminal ve pist ile aynı anda iki pisten de iniş ve kalkışın yapılacağı bir imkana kavuştuğunu belirten Erdoğan, ''Turistlerimizi daha önce ev sahipliğimize yakışır biçimde belki karşılayamıyorduk. Ama şimdi bundan kurtuluyoruz. Gerçekten bize, ev sahipliğimize yakışacak şekilde misafirlerimizi buralarda karşılama fırsatını yakalıyoruz'' diye konuştu. 
     
     ARADAKİ FARK... 
     Türkiye'nin niçin bazı şeylerde sıkıntılar yaşadığının düşünülmesi gerektiğini vurgulayan Erdoğan, şöyle devam etti 
     ''İşte bir tarafta 69 milyon dolarlık bir yatırım, bir tarafta 120 milyon dolarlık bir yatırım... Hacmine baktığınız zaman 1'e 2, böyle bir büyüklüğe sahip. Verildiği hizmete bakıldığı zaman aynı şekilde ama getirisine baktığınız zaman, birisi yaptığı yatırımı 9 yıl kullanmak suretiyle bedelini alacak. Şimdi bu yatırımın sahibi olan holding ise burayı 4 yıl işletecek, sonra devlete teslim edecek. İşte aramızdaki fark bu...'' 
     
     ''DEVLET ZENGİNLERİ ÜRETME DEVRİ...'' 
     Göreve gelirken, ''Tüyü bitmemiş yetimin hakkını yemeyecek ve yedirtmeyeceğiz'' dediklerini hatırlatan Erdoğan, bu uğurda yola çıktıklarını belirtti. Erdoğan, şunları kaydetti 
     ''İsteğimiz şu şüphesiz ki, yatırımcımız da kazanacak ama devlet de kazanacak. Devlet millet el ele vereceğiz ve hep birlikte kalkınacağız. Bu ülkede, devlet zenginleri üretme devri bitmiştir. Bunu böyle bilmenizi istiyoruz. Bu bitmiştir... El ele vereceğiz, zengine düşman olmak gibi anlayışla hareket etmeyeceğiz. Ama şunu da bileceğiz ki, 'devletin malı deniz...' gerisini siz gayet iyi biliyorsunuz, söylememe gerek yok... 
     El ele vereceğiz, bu ülke bizim. Milletçe hiç bir ayrım yapmaksızın, omuz omuza Türkiye'yi muasır medeniyetler seviyesinin üstüne hep birlikte çıkaracağız. Bu mücadele bizim mücadelemiz, kutlu mücadelemizdir, bu böyle bilinmeli. Bunu başardığımız an, ülkemizdeki sıkıntılar da minimilize olacak. Sıkıntılarımız var, aşacağız. Buraya kolay gelmedik. 2.5 yıl önce nasıl bir Türkiye vardı, bugün nasıl bir Türkiye var Unutmayalım...'' 
     
     ''BİZDE BEN YOK, BİZ VAR'' 
     Erdoğan, göreve geldiklerinden bu yana sadece işsizler ordusundan iş sahibi yaptıkları kişi sayısının 1.1 milyonu bulduğunu belirtti. 
     İktidarları dönemiyle önceki dönem arasında Türkiye'deki işsizlik oranını karşılaştıran Erdoğan, işsizlik oranının yüzde 10.7'den 10.1'e düştüğünü, büyüme oranlarına bakıldığında da 2004 yılında Çin yüzde 9.1 büyürken, Türkiye'nin yüzde 9.9'luk bir büyüme rakamı yakaladığını anımsattı. Enflasyonun yüzde 34'lerden yüzde 8'e gerilediğini belirten Erdoğan, ihracat rakamlarının geçen yıl iyi olduğunu, bu yılki üç aylık dönemin de iyi olacağını gösterdiğini kaydetti. Erdoğan, bunlarla asla yetinmediklerini, azimli ve kararlı olduklarını, Türkiye'yi daha ileriye taşıyacaklarını belirterek, Türkiye'nin dünyanın en büyük 20 ekonomisinden birine sahip ülkelerden biri olduğunu bildirdi. 
     ''Bizde ben yok, biz var'' diyen Erdoğan, bu iktidarın, milletin iktidarı olduğunu ve omuz omuza, bu şekilde yürüyeceğini ifade etti. 
     Erdoğan, konuşmasının ardından tören alanına yerleştirilen butona basarak, terminal binasının açılışını gerçekleştirdi. Erdoğan, daha sonra terminal binasına paralel olarak yapılan ikinci pistin açılışını da yaptı. 
     Erdoğan, pistte hazır bekleyen uçağın kalkışa hazır olduğu bildirilerek kalkış için izin istenmesi üzerine, anons yaparak pilota ''kalkışa serbestsiniz'' dedi ve pisti kullanıma açtı. 
     Erdoğan, daha sonra yeni terminal binasını gezerek yetkililerden bilgi aldı. 
     Törene, Ulaştırma Bakanı Binali Yıldırım, Sağlık Bakanı Recep Akdağ, Kültür ve Turizm Bakanı Atilla Koç, Çevre ve Orman Bakanı Osman Pepe de katıldı. 
     
</TEXT>
</DOC>
