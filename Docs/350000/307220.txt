<DOC>
<DOCNO> 307220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo13.html </URL>
<DATE> 2005/01/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Denizlispor, Özgür'ü 300 bin dolara Trabzonspor'a verdi... 
</HEADLINE>
<TEXT>

     Denizlispor Kulübü Futbol Şube Sorumlusu Turgut Dalaman, Özgür için Trabzonsporlu yöneticilerle anlaştıklarını ve bu futbolcuyu 300 bin dolara bordo-mavili takıma verdiklerini söyledi. 
     Özgür'ün gönlünün de Trabzonspor'dan yana olduğunu belirten Dalaman, ''Transferde kulüp ve futbolcularımızın menfaatini gözeteceğimizi hep söyledik. Özgür konusunda da böyle davrandık. Trabzonspor ısrarla bu futbolcuyu transfer etmek istiyordu. Özgür de gitmek isteyince transfer gerçekleşti'' diye konuştu. 
     Ara transfer döneminde sadece Beşiktaş'tan Yaser'i aldıklarını ifade eden Dalaman, Altay'dan Fatih ve Bulut'un transferi için görüşmelerin devam ettiğini, siyah-beyazlı kulübün karşılığında kaleci İlker ile para istediğini belirtti. 
     
     KUPA MAÇINA ANTALYA'DAN GİDİLECEK 
     Öte yandan, ikinci yarı hazırlıklarını Antalya Belek'te sürdüren Denizlispor, Türkiye Kupası 3. kademe maçı için 22 Ocak Cumartesi günü Kayseri'ye gidecek. 
     Kayseri Erciyesspor ile yapacakları kupa maçının ardından Denizli'ye dönecek olan yeşil-siyahlılar, ara vermeden deplasmanda oynayacakları Gaziantepspor maçının hazırlıklarına başlayacak. 
     
</TEXT>
</DOC>
