<DOC>
<DOCNO> 335111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun45.html </URL>
<DATE> 2005/04/20/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Papa'nın taç giyme töreni Pazar günü... 
</HEADLINE>
<TEXT>

     Vatikan yetkilileri, yeni Papa 16. Benediktus'un taç giyme töreninin pazar günü Vatikan'daki Aziz Petrus Meydanı'nda yapılacağı açıklandı. 
     Papa'nın ayinle halkın huzuruna ilk kez çıkması ve de görevine resmen başlaması anlamına gelecek törene Almanya Almanya Başbakanı Gerhard Schröder'in de katılacağı belirtildi. 
     Alman hükümet sözcüsü Bela Anda, bugün yaptığı bir açıklamada, Vatikan'da pazar günü yapılacak törene, Schröder'in eşi Doris ile birlikte katılacağını duyurdu. 
     Tören için İtalyan yetkililerin hazırlıkları da sürüyor. İtalya Sivil Savunma Teşkilatı Başkanı Guido Bertoloso, ''Pazar günkü tören çerçevesinde gerekli güvenlik önlemleri de alınacak. Roma semalarında uçuş yasağı uygulanması da bu önlemler arasında yer alıyor'' dedi. 
     Bertaloso, pazar günkü tören için Aziz Petrus Meydanı'na akın edecek kişi sayısını ise 500 bin olarak tahmin ettiklerini söyledi. 
     Öte yandan, Papalık Sarayı'nda yeni Papa'nın ikametgahı için gerekli hazırlıklar da başlatıldı. 16. Benediktus'un yarından itibaren Papalık Sarayı'na yerleşmesi bekleniyor. 16. Benediktus'un bugün akşam saatlerinde Vatikan'dan ayrılarak, kardinallik döneminde kullandığı Citta Leonina Caddesi'ndeki ikametgahına gidip gelmesi de dikkati çekti. 
     
</TEXT>
</DOC>
