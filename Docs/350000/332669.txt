<DOC>
<DOCNO> 332669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur14.html </URL>
<DATE> 2005/04/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Biri teknik direktör, diğeri eski polis çıktı 
</HEADLINE>
<TEXT>

     Bülent CİVANOĞLU - Hüseyin TÜCCAR DHA 

      BURSA'da, para çekmek için bankaya giden kişilerin park ettikleri otomobillerin lastiklerini kesip, daha sonra sürücünün lastiği değiştirmesini fırsat bilerek otomobildeki para ve değerli eşyaları alıp kaçmaya çalışırken yakalanan Gürcistan uyruklu 4 kişinin sorgusu devam ediyor. Sanıklardan birinin futbol takımının teknik direktörü, diğerinin ise eski polis olduğu belirlendi. 
     Merkez Yıldırım İlçesi'ne bağlı Duaçınarı Mahallesi'ndeki bir bankaya para çekmek için giden 36 yaşındaki Bekir Önder'in otomobilinin lastiğini kestikten sonra, sürücünün lastik değiştirmesi sırasında araçta bulunan para dolu çantayı almak isteyen Gürcistan uyruklu Aleksandre Konhodze 36 , Davit Kereselidze 41 , Alexsander Agasian 36 ve Paul Tchikaberidze 46 polis tarafından suçüstü yakalanıp gözaltına alınmıştı. Emniyet Müdürlüğü'ne götürülen sanıkların sorgusu devam ediyor. Sanıklardan Aleksandre Konhodze'nin sorgusunda, Gürcistan'ın başkenti Tiflis'te polis kuvvetlerinde 2000 yılına kadar hırsızlık masasında polis memuru olarak görev yaptığı belirlendi. Sanıklardan Davıt Kereselidze'nin ise Gürcistan 3'üncü futbol liginde mücadele eden Torpedo Khoyats takımında teknik direktör olarak görev yaptığı öğrenildi. Sahte pasaportlarla defalarca Türkiye'ye giriş yapan 4 sanığın kapkaç, evrakta sahtecilik, pasaport kanuna muhalefet' gibi suçlardan kaydı olduğu ortaya çıktı. Sanıkların, Mart ayında İstanbul'da Eminönü semtinde kaldıkları otelin yanındaki iş hanından iki çelik kasayı kırarak hırsızlık yaptıkları ve bu suçtan dolayı İstanbul polisi ve İnterpol tarafından da arandığı öğrenildi. 
     Savcılık'tan alınan ek gözaltı süresi dolan sanıklar, teşekkül halinde hırsızlık' suçundan adliyeye çıkartılacak. 
     
</TEXT>
</DOC>
