<DOC>
<DOCNO> 347851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy02.html </URL>
<DATE> 2005/06/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan ABD heyetinin Ercan Havaalanı'ndan girişi çok anlamlıydı 
</HEADLINE>
<TEXT>

     Başbakan Recep Tayyip Erdoğan, ABD Kongresi Temsilciler Meclisi Türk Dostluk Grubu’nun KKTC’ye Ercan Havaalanı’ndan giriş yapmalarının çok anlamlı olduğunu belirterek, "Zaten bu girişleri, bir yerde de geleceğe yönelik olumlu bir açılımdır diye düşünüyorum" dedi. 
     Erdoğan, AK Parti Kadın Kolları Genel Merkezi’ndeki Kadın Kolları Merkez Karar Yürütme Kurulu toplantısına girişinde gazetecilerin çeşitli konulardaki sorularını yanıtladı. 
     Başbakan Erdoğan, dün KKTC’yi ziyaret eden ABD Kongresi Temsilciler Meclisi Türk Dostluk Grubu’nun temasları ile ilgili bir soruyu yanıtlarken, "Bu heyet, dün KKTC’deydi ve KKTC’ye Ercan Havaalanı’ndan giriş yapmaları çok anlamlıydı. Bizim için memnuniyet verici oldu" dedi. 
     Heyet ile bugün yaptığı görüşmede, Ortadoğu, İsrail, Filistin, Irak, Suriye Lübnan ve Kıbrıs ile ilgili tüm gelişmeleri, bunun yanında ABD ile ekonomik münasebetleri görüşme fırsatı bulduklarını bildiren Erdoğan, görüşmenin samimi bir havada geçtiğini ifade etti. 
     "ABD’nin yakın zamanda KKTC’ye yönelik bir açılımı olabilir mi 
     Öyle bir izlenim aldınız mı " soruları üzerine Erdoğan, şöyle konuştu 
     "Kendilerini ben, bu havada, bu istikamette gördüm. Zaten bu gelişleri, bir yerde de buna yönelik, ’geleceğe yönelim olumlu bir açılımdır’ diye düşünüyorum. ABD ziyaretimde de bunları, Sayın Başkan Bush ile görüşme imkanımız olacak. Bunların hepsini, enine boyuna görüşeceğiz." 
     
     ÇAY TABAN FİYATI... 
     Erdoğan, "CHP Genel Başkanı Deniz Baykal’ın Çay taban fiyatını Rize’de açıklaması yönündeki çağrısının anımsatılması üzerine, şunları söyledi 
     "Ben, Sayın Baykal’ı anlamakta, hakikaten zorlanıyorum. Dürüst davranmıyor. ’Sağır duymaz uydurur’ diye bir güzel ifade vardır. 
     Duymadığı, bilmediği yanlış bilgilendirmelerle hareket ediyor. 
     Kendisini, öncelikle, dürüst olmaya davet ediyorum. Ben, bugüne kadar, hiçbir zaman, hiçbir yerde, çayla ilgili, 750 bin lira bir fiyat açıklaması, hele hele 2002 yılında böyle bir fiyat açıklaması yapmış değilim. Kendisini, ispata davet ediyorum. İspat edemezse, milletime havale ediyorum. 
     İkincisi, benim, bugüne kadar, çay fiyatı açıklaması konusunda, öyle bir sıkıntım olmadı. Bugünkü konuşmasında, bir çirkin yan daha var. Geçen yılla ilgili de benim açıklayamadığımı söylüyor. O da çok çirkin. Tam aksine, yanımda Adalet Bakanı Cemil Bey de olduğu halde, önce Giresun’da Adalet Sarayı’nın açılışını yaptık. Oradan Rize’ye geçerken de kayınpederimin ölüm haberini aldım. Bunu duyunca, İstanbul’a döndüm ve Cemil Bey, Rize’de, çay fiyatını açıkladı. 
     Bu yıl benim Rize programım var. 24-25-26’sında üç gün, Trabzon, Rize ve Artvin’de olacağım. Benim, böyle bir endişem yok, gayet rahatım. Kaldı ki ben Rizeliyim, hemşehrilerimle hiçbir zaman ayrı kalmadım ki bundan sonra olacağım. Bunları, Sayın Baykal kendisi düşünsün. Bunların hepsi bir iftiradır. İspatlayamazsa müfteri olarak tarihe geçecektir." ’AK Parti Grup Başkanvekili İrfan Gündüz’ün, ODTÜ ve İTÜ ile ilgili sözlerinin tepki gördüğünün anımsatılması üzerine de Erdoğan, şöyle dedi 
     "Açıklama metnini tam bilmiyorum. Ama bu konu yasa dışı kurumlarla alakalı, yasa dışı eğitim kurumlarıyla alakalı bir konudur. 
     Dolayısıyla, böyle bir benzetme yapılmışsa, yanlıştır. Çünkü, yasa dışı kurum farklı bir şey, yasaya uygun olarak kurulanlar ayrı bir şey. Yasa dışı kurumlara yönelik olarak burada bir müeyyide ortaya konuluyor. Eğer yasa dışıysa 3 ayla 1 yıl arasında hapis cezası veya para cezası denmiş. Olay budur. Yeni bir düzenleme yapılmış. Ama bunu maalesef muhalefet farklı bir yere doğru çekmenin gayreti içindedir. 
     Yoksa yasal olan her eğitim kurumunun, başımızın üzerinde yeri var. Ve bunların da artırılması şarttır." Erdoğan, daha sonra, partisinin Kadın Kolları Merkez Karar Yürütme Kurulu’nun basına kapalı toplantısına katıldı. 
     
</TEXT>
</DOC>
