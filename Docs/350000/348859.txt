<DOC>
<DOCNO> 348859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun01.html </URL>
<DATE> 2005/06/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Rumsfeld'den El Cezire'ye eleştiri 
</HEADLINE>
<TEXT>

     ABD Savunma Bakanı Donald Rumsfeld, El Cezire televizyonunu, 'Irak'taki rehinelerin kafalarının kesilme görüntülerini yayınlayarak silahlı grupları cesaretlendirmekle' suçladı. 
     ABD Savunma Bakanı, bu tür görüntüleri yayınlayan ve nerede terörist eylem varsa orada olan televizyon kanallarının bu eylemlerin reklamını yaptığını belirtti. 
     Suudi Arabistan'da yayın yapması yasaklanan El Cezire'nin, Irak'ın başkenti Bağdat'taki bürosu, 'direnişçileri desteklediği' gerekçesiyle kapatılmıştı. 
     El Cezire'nin Bağdat ve Kabil'deki büroları, ABD bombardımanına maruz kalmıştı. Ancak Washington, bombardımanın kaza olduğunu açıklamıştı. 
     El Cezire ise silahlı grupların davalarına yardımcı olduğu yönündeki iddiaları reddediyor. 
     
     El Cezire nasıl ünlendi 
     Kurulduğu 1996'dan bu yana Arap televizyon kanalları arasında üstünlük kuran El Cezire, Ortadoğu’daki önemli gelişmelerin izlendiği önemli televizyonlar arasında bulunuyor. 
     İzleyicilerin, yıllardır Arap televizyonlarının resmi propagandalarından, ve gösterişli kutlama törenlerinden bıkmış olmaları El Cezire'nin en büyük avantajı oldu. 
     El Cezire farklıydı, herkese açıktı, Suudi ve Iraklı muhalifler, sürgündeki komünistler, farklı islami mezheplerin temsilcileri, bir telefonla seslerini duyurur hale geldi. 
     Aralık 1998 ve ocak 1999’da El Cezire habercilik anlamında iki büyük başarıya imza attı. İlki, Afrika’da ABD büyük elçiliklerine yönelik saldırıdan hemen sonra, Washington'un bir numaralı düşmanı Usame Bin Ladin ile yapılan görüşme. İkincisi de Çöl Tilkisi operasyonu çerçevesinde İngiliz ve ABD bombardımanı sonrasında Saddam Hüseyin ile görüşülmesi. 
     Bu önemli haberlere imza atan El Cezire, Ortadoğu'da özellikle de Araplar arasında en çok izlenen televizyon kanalı oldu. Son Irak savaşı ile birlikte El Cezire artık haber televizyonları arasındaki yerini iyice pekiştirdi. 
     
</TEXT>
</DOC>
