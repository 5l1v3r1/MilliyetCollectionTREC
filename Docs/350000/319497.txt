<DOC>
<DOCNO> 319497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/spo03.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi rahatsızlığı 
</HEADLINE>
<TEXT>


Rumen hocanın, Samsunspor maçı sonrası hedef küçülten açıklamalar yapması Galatasaray Yönetimi'nin tepkisini çekti. Hagi'nin uyarıldığı öğrenildi 

ERHAN TELLİ 


Kaset inceleniyor 
GALATASARAY yönetiminin, Samsunspor yenilgisi sonrası şampiyonluk şansı konusunda ilginç açıklamalarda bulunan Teknik Direktör Hagi'nin konuşmalarından rahatsızlık duyduğu öğrenildi. Rumen hocanın, "Birinci sıra meşgul gözüküyor" diyerek hedef küçültmesine anlam veremeyen yöneticilerin, basın toplantısının kasedini inceledikleri ve teknik adamla görüşüp uyarıda bulunacakları bildirildi. 

Amacı öğrenilecek 
ŞAMPİYONLUK yarışının bitmesine 12 hafta kala, Fenerbahçe ile aradaki puan farkının 5'e çıkması üzerine Samsunspor maçından sonra umutsuz bir görüntü sergileyen Hagi'ye bu açıklaması hangi amaca yönelik yaptığı sorulacak. Rumen hocadan, Beşiktaş derbisi öncesinde oyuncularını rahatlatmak için mi böyle konuştuğu, ya da gerçek görüşlerini mi aktardığını öğrenmeyi planlayan yönetim buna göre değerlendirmeye gidecek. 

Gökşen'den tekzip 
HAGİ'Yİ şampiyonluk yarışının kızıştığı haftalarda bu tip açıklamalardan kaçınması konusunda ikaz edecek olan yöneticilerin, Beşiktaş derbisi öncesi de Florya'da karargah kurarak takıma destek verecekleri bildirildi. Bu arada ağır gribe yakalanan Hagi, Diyarbakır'a güçlükle gitti. Yönetici Fatih Gökşen de, Samsunspor yenilgisinin faturasını hakeme çıkaran Hagi ile aynı fikirde olmadığını açıkladı. 

Kaptan'dan moral 

RAŞİT ALTUN 

GALATASARAY, Türkiye Kupası çeyrek finalinde Diyarbakırspor ile bugün oynayacağı maç için dün akşam Diyarbakır'a gitti. Sarı - Kırmızılılar'ı taşıyan uçağın kaptan pilotu Ercan Akyürekli, "Avrupa fatihleri hoşgeldiniz. Hepinize başarılar, 5-0'dan aşağısını kabul etmiyorum. Beşiktaş'ı da yeneceksiniz" diye anons yaptı. Oldukça moralli olduğu gözlenen Galatasaray kafilesini Diyarbakır'da 50 kişilik bir taraftar topluluğu karşıladı. 

Aslan, kralsız 

Derbiye saklandı 
SAMSUNSPOR maçında sağ ayak bileğine darbe alan Hakan Şükür'ün, bilek bağlarında zedelenme olduğu ve bu nedenle dinlendirileceği ifade edildi. Tecrübeli oyuncu Diyarbakır'a götürülmezken, Beşiktaş derbisine yetişmesi için seferberlik ilan edildi. Sol ayak kaval kemiğinde ödem tespit edilen ve bu nedenle Samsun'da forma giyemeyen Hakan Ünsal'ın ise iki hafta daha takımdan uzak kalacağı açıklandı. 

Hasan forvete 
DİYARBAKIRSPOR maçının son hazırlığını dün sabah Florya Metin Oktay Tesisleri'nde yapan Galatasaray'da, Teknik Direktör Hagi yaklaşık bir saat süren taktik ağırlıklı bir program uyguladı. Rumen hoca hata yapan oyuncularını sık sık uyarırken, forvette Hasan Şaş - Necati ikilisine görev verdi. Hagi'nin, orta sahada da cezası biten Ayhan'ı oynatmayı planladığı öğrenildi. Galatasaray öğleden sonra Diyarbakır'a gitti. 

Ribery şaşırttı 

FRANSIZ futbolcu Galatasaray kulübünün aylık dergisine yaptığı açıklamada, Fenerbahçe ve Beşiktaş'tan da teklif aldığını söyledi. Ribery, "Ama Galatasaray'ın güçlü ilişkileri bulunduğunu ve tekliflerinin ciddi olduğunu ilk konuşmamızda hissettim. Bir futbolcunun gittiği kulüpte kafasının rahat olması önemlidir. Burada herkes Fransızca konuşuyor. Kısa sürede adapte oldum" dedi. 

Favori Erdemir 

CEMAL ERSEN 

GALATASARAY - Beşiktaş derbisini yönetecek en kuvvetli adayın Orhan Erdemir, plasenin İsmet Arzuman, sürpriz ismin ise Cem Deda olduğu bildirildi. Cezalar ve sakatlıklar nedeniyle 30 kişilik Süper Lig kadrosundaki 21 hakemden yararlanabilen MHK, cumartesi günkü dev randevuda üç büyüklerin hiç maçını yönetmeyen Orhan Erdemir'i ön plana çıkardı. 
UZUN süren bir sakatlık döneminden çıkan İsmet Arzuman'ın bugün İzmir'de yapılacak kondisyon testinden başarıyla geçmesi halinde ibrenin FIFA kokartlı hakeme dönebileceği de kaydedildi. Erdemir ile Arzuman'ın dışında bu sezon oldukça başarılı bir performans çizen genç hakem Cem Deda'nın ise bu iki isme alternatif tutulduğu belirtildi. 


</TEXT>
</DOC>
