<DOC>
<DOCNO> 341012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur22.html </URL>
<DATE> 2005/05/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Emekli öğretmenin gözaltında ölümü... 7 polise 1 yıl 8 ay hapis 
</HEADLINE>
<TEXT>

     İzmit’te 6.5 yıl önce emekli öğretmen Metin Yurtsever’in, "gözaltında ölümünün" ardından haklarında dava açılan 16 güvenlik görevlisinden 7’si 1 yıl 8 ay ağır hapis cezasına çarptırıldı, 9 sanık ise beraat etti. 
     Kocaeli 2. Ağır Ceza Mahkemesi’nde görülen davanın son duruşmasında, ölen emekli öğretmenin yakınları ile avukat Ali Haydar Gonca, Keleş Öztürk ile sanıkların avukatı İlhami Yelekçi hazır bulundu. 
     Duruşmada söz alan Avukat Ali Haydar Gonca, tüm sanıkların cezalandırılmasını talep etti. 
     Cumhuriyet Savcısı Muharrem Akkaya da, esas hakkındaki mütalaayı 18 Mart 2005 tarihindeki duruşmada verdiğini anımsatarak, sanıklardan 9’unun beratını, 7’sine ise 8 yıldan 15 yıla kadar ağır hapis cezasına çarptırılmasını istedi. 
     Sanıkların avukatı İlhami Yelekçi ise savunmasında, Polis Vazife ve Selahiyeti Kanunu’na göre hareket eden müvekkillerinin, mahkemenin HADEP Kocaeli İl Teşkilatı’nın boşaltılmasına yönelik vermiş olduğu kararı yerine getirmek isterken, meşru müdafa yapmak zorunda kaldığını belirtti. 
     Yelekçi, mahkeme tarafından müvekkillerine ceza verilecekse bu durumun göz önünde bulundurulmasını talep etti. 
     
     KARAR 
     Mahkeme heyeti, dava dosyasının incelendiğini ve duruşmanın sona erdiğini açıkladı. Sanık polisler Şeyh Ömer Ediz, Şaban Kurnaz, İsmail Türkdemir, Sadettin Topal, Bülent Oral Tunar, Bekir Şahin ile Temel Çakmak, mahkeme başkanının karşı oyuna rağmen oy çokluğuyla 1 yıl 8’er ay ağır hapis cezasına çarptırıldı. Cezayı ertelemeyen mahkeme, 9 sanık hakkında da beraat kararı verdi. 
     Metin Yurtsever, güvenlik güçlerinin, 20 Kasım 1998 tarihinde HADEP İl Merkezi’nde başlatılan açlık grevini sona erdirmek amacıyla yaptığı operasyonda gözaltına alınmış, daha sonra götürüldüğü Kocaeli Emniyet Müdürlüğü’nde fenalaşmış ve kaldırıldığı hastanede ölmüştü. 
     Avukat Ali Haydar Gonca, mahkeme çıkışında yaptığı açıklamada, mahkemenin vermiş olduğu kararı yeterli bulmadığını belirterek, itiraz edeceklerini bildirdi. 
     
</TEXT>
</DOC>
