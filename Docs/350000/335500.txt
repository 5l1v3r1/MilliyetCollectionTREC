<DOC>
<DOCNO> 335500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko03.html </URL>
<DATE> 2005/04/21/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Borsa, uluslararası piyasaları izliyor 
</HEADLINE>
<TEXT>

     Dün son bir saate kadar olumlu bir seyir izleyen fakat ABD tüketici enflasyonunun ardından seyrin değiştiği İMKB'de bugün yurtdışındaki gelişmeler izlenmeye devam edilecek. 
     Dün Dow Jones'a gelen sert satışların açılışta İMKB'yi de etkileyebileceğine dikkat çeken uzmanlar, bu durumda ilk hedefin 24 binli seviyelerin korunması olacağını belirtiyorlar. 
     Yurtiçi gündem maddelerinin yok sayıldığı ve hareketlerin tamamen yurtdışına göre belirlendiği borsada endeks günü son bir saatte gelen sert satışlara rağmen yükselişle tamamlamayı başardı. 
     Borsada satış dalgasına, beklentilerin üzerinde gelen ABD tüketici fiyat endeksi neden olurken, aynı veriler ABD borsalarını da olumsuz etkiledi. 
     ABD'de tüketici fiyatlarındaki TÜFE artış yüzde 0.6 olurken, enerji ve gıda fiyatlarının dahil edilmediği çekirdek enflasyon yüzde 0.4 oranında arttı. 
     
     Dow Jones'ta düşüş 
     Özellikle Dow Jones'ta satışların etkili olduğu izlenirken, endeks yüzde 1.2'ye yakın değer kaybetti ve son beş ayın en düşük seviyesine inerek 10 bin 12 puana geriledi. 
     
     İMKB düşüşlerden etkilenebilir 
     Dow Jones'un 10 bin sınırına gerilemesinin yanında Uzakdoğu borsalarında görülen düşüşe de dikkat çeken uzmanlar, İMKB'nin de bu gelişmelerden etkilenmesinin beklenebileceğini ve açılışın düşüş yönünde olabileceğini ifade ediyorlar. 
     Bugün için yurtiçinde önemli bir gündem maddesi bulunmazken, alternatif piyasalardaki seyir, euro dolar paritesi, petrol fiyatları ve ABD işsizlik sigortası başvuruları takip edilecek. 
     
</TEXT>
</DOC>
