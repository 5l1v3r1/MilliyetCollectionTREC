<DOC>
<DOCNO> 324804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy28.html </URL>
<DATE> 2005/03/18/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Bedük ''Hükümet yanlış tarım politikasıyla çiftçiyi mağdur etti'' 
</HEADLINE>
<TEXT>

     DYP Genel Başkan Yardımcısı Saffet Arıkan Bedük, ''Hükümet, uyguladığı yanlış tarım politikalarıyla çiftçiyi mağdur etti'' dedi. 
     Bedük, Antakya Ziraat Odası Başkanı Celal Civelek ve yönetim kurulu üyelerini ziyaret ederek, üreticilerin sorunlarını dinledi. 
     Çiftçinin borçlarını ödeyemez duruma geldiğini, sattığı üründen para kazanmak bir yana maliyetini bile kurtaramadığını öne süren Bedük, çiftçilerin traktörünü, arsasını, evini satmak zorunda kaldığını, sorunları çözme vaadiyle iktidara gelenlerin ise ''Gözünü kara toprak doyursun'' deme cesareti bile gösterdiğini belirtti. 
     Çiftçinin DYP iktidarları döneminde refaha kavuştuğunu belirten Bedük, ''Oysa, bu hükümet uyguladığı yanlış tarım politikalarıyla çiftçiyi mağdur etti. Bu yüzden yarın Adana'da yapacağımız mitinge tüm Çukurova bölgesindeki çiftçilerimizi bekliyoruz. Onların derdine derman olacağız'' dedi. 
     DYP Hatay Milletvekili Mehmet Eraslan ise iki yıl görev yaptığı AK Parti'den hiçbir soruna çözüm bulamadığı ve özellikle çiftçiye karşı sergilenen katı tutum nedeniyle istifa ederek, DYP'ye geçtiğini söyledi. 
     
</TEXT>
</DOC>
