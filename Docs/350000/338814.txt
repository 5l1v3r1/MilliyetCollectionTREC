<DOC>
<DOCNO> 338814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun12.html </URL>
<DATE> 2005/05/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Umutsuz ev kadını Laura Bush 
</HEADLINE>
<TEXT>

     bbc 

Amerika Birleşik Devletleri First Lady'si Laura Bush, gazete ve televizyonların Beyaz Saray temsilcilerine her yıl verilen yemekte gecenin yıldızı oldu. 
     Yemeklerde, geleneksel olarak ABD Başkanları esprili bir konuşma yaparlar. 
     Ancka bu yıl, Başkan George Bush eski bir şakayı yapmaya kalkınca, First Lady Laura Bush lafını kesti. 
     "Yıllardır bu yemeklere katılır ve burada sessizce otururum. Ama benim de anlatacak birkaç şeyim var" diyen Laura Bush sahneyi devraldı. 
     George Bush'un çok erken uyumaya gittiğinden dert yanan first lady, 'Desperate Housewives' adlı diziyi tek başına izlemek zorunda kaldığını ifade etti. 
     Laura Bush, "Ona geçen gün, 'George eğer gerçekten dünyadaki zulme bir son vermek istiyorsan daha geç uyumaya gitmelisin' dedim" dedi. 
     Bush, sözlerine "Saat dokuz ve Bay Heyecan burada yatağında yatıyor, ben de başkan yardımcısı Dick Cheney'nin eşi Lynne Cheney'le Desperate Housewives'ı seyrediyorum. Hanımlar, Beyler.. Umutsuz ev kadını benim.." diyerek devam etti. 
     Laura Bush, başkanın çiftlik günlerini de hedef aldı ve şöyle dedi "George'la gurur duyuyorum. Çiftçilik hakkında o ilk yıldan sonra çok şey öğrendi. O zaman bir attan süt sağmaya çalışmıştı. En kötüsü de, at erkekti" Kayınvalidesi Barbara Bush hakkında da konuşan Laura Bush, "İnsanlar onun tatlı bir tip olduğunu düşünüyorlar. Bana sorarsanız, daha ziyade Don Corleone'ye benziyor" dedi. 
     
</TEXT>
</DOC>
