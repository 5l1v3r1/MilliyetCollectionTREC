<DOC>
<DOCNO> 328797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/ykoksaldi.html </URL>
<DATE> 2005/03/31/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
İlk durak Napoli 
</HEADLINE>
<TEXT>


FIBA'nın düzenlediği üç resmi organizasyonda, Avrupa Kupası'nda dörtlü finale kaldık. Erkekler Avrupa Ligi'nde Fenerbahçe, Avrupa Kupası'nda Banvit, Bayanlar Avrupa Kupası'nda ise Fenerbahçe. 
Arşivler, istatistik, bir Türk takımının finale çıktığını, şampiyon olduğunu ya da dereceye girdiğini yazacak. ULEB - Euroleague tartışmaları arasında sarsılan kupalar, Orta Avrupa'daki demirbaş ülkelere çekici gelmiyor. Ancak bir gelenek ve ayakta tutuluyor. Kuzey ve eski doğu bloku takımları için önemli. 
İlgi yaratmada can çekişilirken, iki takım tekeline girdikten sonra kronikleşen ve o iki takımın kupa maçları dışında hiçbir itibar görmeyen basketbolumuzun, bu tip parlamaları küçümseme ya da gözardı etme lüksü yok. Banvit gelecek sene varolur mu, Fenerbahçe ve Beşiktaş keyfe göre tekrar ayağını geri çeker mi bilinmez. Ama bu endişelerin ortadan kaldırılması için organizasyon ve sistem üzerinde yapılacak değişiklikler apayrı bir konu. Şüpheyle 3, hatta final four'a çıkabilecek kapasitedeki Beşiktaş'la 4 takımın çabalarına burun kıvırtmak zorlama bir davranış. 

Önce Fener 
Takvimde ilk final günleri Fenerbahçe Bayan Basketbol Takımı'na ait. Lig tarihinin en başarılı takımı, Avrupa Ligi'nde 3. olmuş Galatasaray'ın istem dışı olduğuna inanamayacağımız boşvermişlikle 2. lige düştüğü günlerde o hakimiyete son veren Fenerbahçe, üst üste 2. kez kupa finallerine Napoli'ye gidiyor. Fenerbahçe son yıllara imzasını atarken bunu rekabet ortamında başardı Botaş, Migros, Erdemir, vs . Hem onların takım gelişimine katkıda bulundu, hem de kulübün yatırım için kendisini zorlamasını sağladı. Erkek basketbolunda da buna ihtiyaç var. Beşiktaş ve Fenerbahçe çekişmesinin altında yatan da bu. Biri diğerinin gerisinde kalmak istemiyor. Efes Pilsen ve Ülker, hatalarını analiz edecek uyarıcıdan yoksun olup kendi etraflarında daireler çizmelerinin altında yatanlara bu açıdan da bakmalı. 
Bayanların ardından Banvit, 9-10 Nisan'a Romanya'da finali zorlayacak. Küme düşme tehlikesi ile Avrupa Kupası arasında kalmak yeterince ağır bir yük. 
14 Nisan'da ise Avrupa All-Star maçı var. Avrupa karmasının başında Aydın Örs, Dünya karmasının başında ise Fenerbahçe gibi dörtlü finale çıkan St. Petersburg koçu David Blatt yer alacak. 
27-28 Nisan'da Fenerbahçe, Kiev'de olacak. Kendi yönetimi, taraftarı bile takımın o noktalara gelebileceğine ihtimal vermemişti. Final Four'a talip olmak konusunda bu yüzden geç kalındı. Zaten Ukrayna'nın maddi ve ülke olarak avantajları vardı. Ama talip olmak bile önemliydi. Bayanlarda geçen sezon çok başarılı bir Avrupa Kupası final organizasyonuna imza atmaları itibardır ve ilerisi için referanstır. 

Yayıncılık başarısı 

Kanaltürk, iyi bir hamle ile 2006 Dünya Kupası Güney Amerika elemelerini ülke gündemimize çekti. Brezilya - Peru maçı ile siftah yaptı. Ama maç sırasında sürekli şu heyecan verici anonsu duyduk "Salıyı çarşambaya bağlayan gece, saat 2'de Arjantin - Kolombiya, ardından Uruguay - Brezilya maçlarını canlı olarak izleyebilirsiniz. Ertesi gün ise Ukrayna - Danimarka maçının ardından tekrarları yayınlanacak." 
Gaflette bulunup saatleri kontrol etmeyenler, Çarşamba sabahı 02 00'de iyi bir çalım yediklerini anladılar. Zira maçlar Perşembe sabaha karşıydı. Ne Kanaltürk internet sitesinde, ne de Digitürk'ün program bilgi kısmında düzeltme vardı. Ayrıcalıklı bir hizmete imza atmaya soyunup öte yandan yayınlayacağı programın gün ve saatini yanlış aktarmak becerisini vurdumduymazlık dışında ne açıklar Biz duyuralım, unutulmasın, tekrarlanmasın. Tüketici hakkını arasın. 



</TEXT>
</DOC>
