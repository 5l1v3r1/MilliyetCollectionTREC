<DOC>
<DOCNO> 305195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo45.html </URL>
<DATE> 2005/01/10/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Karşıyaka'da Levent Aziz Güngil yeniden başkan... 
</HEADLINE>
<TEXT>

     Karşıyaka Spor Kulübü'nün KSK Olağan Genel Kurulu'nda, Levent Aziz Güngil yeniden kulüp başkanlığına seçildi. 
     KSK Genel Kurulu, Karşıyaka Nikah Sarayı'nda yapıldı. Divan başkanlığını Cihan Türsen'in yaptığı ve çok sayıda üyenin yer aldığı Kongre'de konuşan Onursal Başkan Selçuk Yaşar, üye sayısının artırılmasını ve kurumsallaşmanın tamamlanmasını istedi. 
     Selçuk Yaşar, ''1958'den beri ben olmasam KSK parçalanırdı. Ancak ben yalnız değildim. Değerli, fedakar dostlarımla Karşıyaka bugünlere geldi'' dedi. 
     Yaşar, kulübün onur kurulu üyelerinden Tahir Türetken'e hizmetlerinden dolayı plaket verdi. 
     Kulüp Başkanı Levent Aziz Güngil de oluşturdukları mali disiplin sayesinde cari borçların 7 ayda 1.3 trilyon azaldığını anlattı. Göreve gelirken hiçbir vaatte bulunmadıklarını belirten Güngil, şöyle konuştu 
     ''Yeni dönemde futbolda olmazsa olmaz hedefimiz Birinci Süper Lig'dir. Basketbolda Euroleauge'i, voleybolda da istikrarlı bir şekilde Avrupa kupalarında yer almayı hedefliyoruz. 2006'da kulübü tamamen borçsuz hale getirmeyi amaçlıyoruz.'' Güngil, taslak bütçeyi 5 trilyon 150 milyar lira olarak açıkladı. 
     Genel Kurul'da tüzük tadilatı yapılarak, gerektiğinde Olağanüstü Genel Kurul çağrısı yapma yetkisine sahip bir divan kurulu ve sicil kurulu oluşturulması kararlaştırıldı. Sicil kurulu başkanlığına Mustafa Başman getirilirken, divan kurulunun gelecek günlerde belirleneceği kaydedildi. 
     Ayrıca Amatör Denizcilik Federasyonu'na üye olunması karara bağlandı. 
     Tek liste halinde gidilen seçimde, Levent Aziz Güngil başkanlığındaki yönetim kurulu şu isimlerden oluştu 
     Ahmet Diker, Ahmet Özkan, Berkan Erçakır, Cumhur Şenolsun, Erdal Çilengeroğlu, esen Özbek, Fatih Diniz, Hasan Eryiğit, Hüseyin koç, Kerem Ali Sürekli, Mehmet Kahya, Mithat Salepçioğlu, Onur Güner, Özer Coşkun, Seyhan Evlioğlu ve Şenol Yıldız. 
     
</TEXT>
</DOC>
