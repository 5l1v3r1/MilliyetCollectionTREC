<DOC>
<DOCNO> 302751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun06.html </URL>
<DATE> 2005/01/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
1.7 milyon insan açlıkla burun buruna 
</HEADLINE>
<TEXT>

     Birleşmiş Milletler, Güney Asya'daki deprem ve tsunaminin vurduğu Endonezya ve Sri Lanka'da 1 milyon 700 binden fazla kişinin gıda yardımına muhtaç olduğunu açıkladı. 
     Birleşmiş Milletler'e göre, toplam ölü sayısı da 150 bine yaklaşıyor. Sri Lanka'da iki gündür süren şiddetli yağmur ise , yardım ekiplerinin hareket alanını kısıtlıyor. 
     
     Dört kişi koleraya yakalandı 

     Sri Lanka’da deprem ve tsunaminin üzerinden yedi gün geçmesine rağmen bazı bölgelere hala yardım malzemesi ulaştırılamadı. 
     Sri Lanka’da bir depremzede kampında dört kişinin koleraya yakalandığı da tespit edildi. Temiz su sıkıntısının çekildiği ülkede salgın hastalıkların özellikle de koleranın hızla yayılabileceğinden endişe ediliyor. 
     Sri Lanka'da yardım ekiplerinin ülkenin doğusuna gitme çabası, yağmur yüzünden sonuçsuz kaldı. 
     Depremin merkez üssüne en yakın yer olan Endonezya'nın Sumatra Adası’nda depremzedeler yardım malzemelerine ulaşabilmek için başkent Banda Aceh’e yürümek zorunda kalıyorlar. 
     
     Turistler gönüllü yardım görevlisi 

     Tayland'da ise çoğu turist, tatil yapmak için geldikleri ülkede felaketin ardından, gönüllü yardım görevlisi olarak çalışmaya başladı. 
     
     Ölü sayısı 200 bini aşabilir 

     Güney Asya’daki deprem ve tsunamide bölge dışında en çok insan kaybeden ülke konumundaki İsveç’in Dışişleri Bakanı Laila Freivalds ise toplam ölü sayısının 200 bini bulabileceğini söyledi. 
     Güney Asya’da deprem bölgesinden ülkesine dönen Freivalds Stockholm'de yaptığı açıklamada, durum çok kötü’ açıklamasını yaptı. 
     
     Bush halkı yardıma çağırdı 

     ABD Başkanı George Bush, haftalık radyo konuşmasında, halktan ellerinden geldiğince bağış yapmalarını isterken, önümüzdeki hafta ABD bayrağının yarıya indirileceğini söyledi. ABD yönetimi, tepkilerin ardından yardım miktarını da 35 milyon dolardan, 350 milyon dolara yükseltti. Bölgeye en büyük yardımı ise 500 milyon dolarla Japonya yaptı. 
     
     Annan deprem bölgesine gidecek 

     Birleşmiş Milletler'den yapılan açıklamada da, tüm dünyadan Güney Asya'ya yapılması vaadedilen yardım tutarının 2 milyar doları bulduğu ve Genel Sekreter Kofi Annan'ın da 6 ocakta Endonezya'ya gideceği belirtildi. 
     Kofi Annan, deprem ve tsunami felaketinin vurduğu Güney Asya için yardım kampanyasını gideceği Endonezya'da başlatmayı planlıyor. 
     
     Blair’den yardım çağrısı 

     İngiltere Başbakanı Tony Blair de tsunaminin sonuçlarının, uluslararası toplumun yıllarca çaba sarf etmesini gerektirecek boyutta olduğunu söyledi. 
     
     Ölülerin ülkelere göre dağılımı 

     Endoneyza 80.246. 
     Sri Lanka 29.744. 
     Hindistan 14.488. 
     Tayland 4.812. 
     Somali 142. 
     Maldivler 73. 
     Malezya 66. 
     Burma . 
     Tanzanya 10. 
     Bangladeş 2. 
     Kenya 1. 
     
     Ülke ülke yardımlar 

     BM verilerine göre felaket bölgesine yardım vaadinde bulunan ülke ve kurumlar şunlar 
     Japonya 500 milyon dolar. 
     ABD 350 milyon dolar. 
     Dünya Bankası 250 milyon dolar. 
     İngiltere 95 milyon dolar. 
     İsveç 75.5 milyon dolar. 
     İspanya 68 milyon dolar. 
     Çin 60 milyon dolar. 
     Fransa 57 milyon dolar. 
     Avustralya 46.7 milyon dolar. 
     Kanada 33 milyon dolar. 
     Almanya 27 milyon dolar. 
     AB Komisyonu 45 milyon dolar. 
     İsviçre 21.9 milyon dolar. 
     Danimarka 18.1 milyon dolar. 
     Norveç 16.6 milyon dolar. 
     Portekiz 11 milyon dolar. 
     Katar 10 milyon dolar. 
     Suudi Arabistan 10 milyon dolar. 
     Singapur 3.6 milyon dolar. 
     Yeni Zellanda 3.5 milyon dolar. 
     Finlandiya 3.3 milyon dolar. 
     Kuveyt 2 milyon dolar. 
     Birleşik Arap Emirlikleri 2 milyon dolar. 
     İrlanda 1.4 milyon dolar. 
     İtalya 1.3 milyon dolar. 
     Türkiye 1.25 milyon dolar. 
     Çek Cumhuriyeti 750 bin dolar. 
     İran 627 bin dolar. 
     Güney Kore 600 bin dolar. 
     Macaristan 411 bin dolar. 
     Yunanistan 397 bin dolar. 
     Lüksemburg 265 bin dolar. 
     Monako 133 bin dolar. 
     Meksika 100 bin dolar. 
     Nepal 100 bin dolar. 
     Estonya 42 bin dolar. 

     
</TEXT>
</DOC>
