<DOC>
<DOCNO> 304620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun13.html </URL>
<DATE> 2005/01/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Iraklı Sünni politikacı Irak seçimlerinin ertelenmesi gerekiyor... 
</HEADLINE>
<TEXT>

     Irak'ın önde gelen Sünni politikacılardan Adnan Paçacı, ülkede geniş kesimlerin oy kullanamaması durumunda sonuçların geçersiz sayılabileceğine dikkati çekerek, seçimlerin ertelenmesi gerektiğini söyledi. 
     Irak'ın eski dışişleri bakanlarından olan ve şu anda Irak Bağımsız Demokratlar Partisi'nin başkanlığını yapan Paçacı, BBC radyosunda katıldığı programda, Irak seçimleriyle ilgili görüşlerini aktardı. 
     Paçacı, seçimlerin Irak'ın önemli bölgelerinde halkın büyük bölümünün katılımı olmadan 30 Ocakta yapılması durumunda, seçim sonuçlarının yasadışı görülebileceğini söyledi. 
     Seçimlerin, geçici hükümetin ve koalisyon güçlerinin ısrarıyla 30 Ocakta yapılmasının, ülkede şiddet olaylarını artıracağını kaydeden Paçacı, bunun genel durumu da ciddi biçimde kötüleştireceğini belirtti. 
     Paçacı, seçimlerin ertelenmesinin, seçimlere katılmayı reddedenleri ikna için fırsat olabileceğini kaydetti. 
     
</TEXT>
</DOC>
