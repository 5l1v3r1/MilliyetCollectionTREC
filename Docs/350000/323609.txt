<DOC>
<DOCNO> 323609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun20.html </URL>
<DATE> 2005/03/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
4 yıl sonra Ortadoğu'ya gelen Annan'a protesto gösterisi... 
</HEADLINE>
<TEXT>

     BM Genel Sekreteri Kofi Annan, Filistin Devlet Başkanı Mahmut Abbas ile görüştü. 
     Yaklaşık yarım saat süren görüşmeden sonra, daha önce Abbas ile basın toplantısı yapacakları duyurulmasına rağmen Annan, basın toplantısına Filistin Dışişleri Bakanı Nasır El Kidva ile birlikte geldi. 
     Mukata'nın bahçesine askeri helikopterle gelen Annan, Nasır El Kidva tarafından karşılandı. Annan, Filistin lideri Yaser Arafat'ın mezarına çelenk bıraktı ve saygı duruşunda bulundu. 
     Annan, daha sonra Abbas ile görüşmek üzere karargaha girdi. Görüşmeye, BM Filistinli Mültecilere Yardım Örgütü Başkanı Peter Hansen de katıldı. 
     Kofi Annan, basın toplantısında, Şaron ile de görüştüğünü ve devam eden barış çabalarına katkı sağlamak için bölgede olduğunu belirterek, BM koşullarının tamamen hayata geçirilmesinin herkesi daha mutlu edeceğini söyledi. Annan, ''Ancak şu an elimizden gelenle yetinmek durumundayız. Taraflar barış için uğraş veriyorlar'' dedi. 
     Annan, kısa açıklamasından sonra, ''güvenlik duvarı''nı ziyaret edip etmeyeceğine ilişkin soru üzerine, duvarlarla ilgili BM kararlarının çok açık olduğunu belirtti. 
     Kofi Annan, bölgedeki BM çalışanlarını da ziyaret ettiğini belirterek, BM Filistinli Mültecilere Yardım Örgütü Başkanı Peter Hansen'e teşekkür etti. 
     Nasır El Kidva da BM Genel Sekreteri'nin bölgeyi ziyaretinden çok memnun olduğunu, Filistinli mültecilere yönelik çalışmaları için kendisine teşekkür etti. 
     Annan ve beraberindekilerin helikopterle geldikleri alandan araçlarla ayrılmasından hemen sonra Mukata'nın önünde toplanan, aralarında kadın ve çocukların da bulunduğu yaklaşık 400 kişi, BM Genel Sekreteri'ni protesto ederek, Mukata'nın kapılarını yumrukladı. 
     Yaser Arafat'ın resimleri, Filistin bayrakları ve ''güvenlik duvarını'' protesto eden pankartlar taşıyan göstericiler, BM'nin bölgedeki duruma doğrudan müdahalesini isteyen sloganlar attı. 
     Bu arada, İsrail ile görüşmelerden sorumlu Saib Erakat, göstericilerle kısa bir görüşme yaparak, taleplerini dinledi. 
     Mukata'nın önüne gelen Filistin Ulusal Yönetimi Başkan adaylarından insan hakları savunucusu Mustafa Barguti ise ''güvenlik duvarını'' ziyaret etmemesi nedeniyle Annan'ı eleştirerek, çifte standart uygulandığını söyledi. 
     Mukata'nın önündeki gösteri sürerken, askerlerin karargahın içinde beklediği görüldü. 
     
</TEXT>
</DOC>
