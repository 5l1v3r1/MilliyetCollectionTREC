<DOC>
<DOCNO> 331608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/guncel/axgun01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba tazminatı 
</HEADLINE>
<TEXT>


Mısır Çarşısı'nda meydana gelen patlamada ölümden dönen Levent Sevil'in tazminat davasını kazanması bombalı saldırılarda yaralananlar için emsal olacak 

Haluk Atalay 

Eminönü Mısır Çarşısı girişinde 9 Temmuz 1998'de meydana gelen, 7 kişinin ölümü ve 127 kişinin de yaralanmasıyla sonuçlanan olayda, ağır yaralı olarak hastaneye kaldırılan gümrük komisyoncusu Levent Sevil 36 , "Bu ölmüş" denilerek morga gönderildi. Daha sonra tesadüfen yaşadığı anlaşılıp ameliyata alındı. 10 ameliyattan sonra sağlığına kavuşan Sevil, dişlerinin büyük bölümünü kaybetti, boğazında derin bir yara izi kaldı. 
Sevil, sağlığına kavuştuktan sonra 1 Temmuz 1999'da avukatları Cengiz Hortoğlu ve Nurhayat Erdem aracılığıyla Bölge İdare Mahkemesi'nde İçişleri Bakanlığı aleyhinde maddi ve manevi tazminat davası açtı. 
Dilekçede devletin anayasa ve yasalar uyarınca vatandaşların güvenliğini sağlamakla yükümlü olduğu kaydedildi. "Bu görevi yetkili merciler yerine getirmediği için idare kusurludur. Gerekli güvenlik önlemlerinin alınmamasının hiçbir gerekçesi olamaz" denilen dilekçede 30 bin YTL maddi, 20 bin YTL de manevi olmak üzere 50 bin YTL tazminat talebinde bulunuldu. 

Faiziyle 89 bin YTL 
Davayı karara bağlayan mahkeme, yasal faizleriyle Sevil'e toplam 23 bin 801 YTL tazminat ödenmesine karar verdi. Davanın temyiz sürecinde olduğunu belirten Hortoğlu, "Bugüne kadar yasal faizleriyle ortaya çıkan tutar 89 bin 861 YTL'dir. Danıştay karara bağlayıncaya kadar da faiz işleyecek" dedi. 
Kararın gerekçesinin "Sosyal Risk" ilkesine dayandırıldığını, kamu hizmetinin görülmesi sırasında kişilerin uğradıkları zararların idarece tazmininin Anayasa'nın gereği ve Türkiye Cumhuriyeti'nin "Sosyal Hukuk Devleti" niteliğinin doğal bir sonucu olduğunu ifade eden Avukat Hortoğlu, şöyle devam etti 
"Karar bu konuda ilk. Bombalı saldırılarda yaralanan kişiler, İçişleri Bakanlığı'na dava açabilir. Bu karar emsal niteliği taşımaktadır." 


</TEXT>
</DOC>
