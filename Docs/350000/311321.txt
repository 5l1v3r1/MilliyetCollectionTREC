<DOC>
<DOCNO> 311321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko19.html </URL>
<DATE> 2005/02/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ocak ayı ihracatı yüzde 7.6 arttı 
</HEADLINE>
<TEXT>

     Türkiye'nin Ocak ayı ihracatı, yüzde 7.6'lık artışla 5 milyar 30 milyon dolar olarak gerçekleşti. 
     Türkiye İhracatçılar Meclisi TİM Ocak ayı ihracat rakamlarını, Zonguldak'ın Ereğli İlçesi'nde düzenlenen basın toplantısıyla açıkladı. 
     TİM verilerine göre, Şubat 2004-Ocak 2005 tarihleri arasında gerçekleşen 12 aylık ihracat tutarı ise yüzde 31'lik büyüme ile 64 milyar 367 milyon 343 bin dolara ulaştı. 
     Geçen yılın Ocak sonu itibariyle 12 aylık ihracat tutarı ise 49 milyar 100 milyon 624 bin dolar olarak hesaplanmıştı. 
     2004 yılı Ocak ayında 4 milyar 673 milyon 362 bin dolar olan aylık ihracat rakamı bu yılın aynı döneminde 5 milyar 30 milyon 475 bin dolara ulaştı. 
     Türkiye'nin Ocak ayı sanayi sektörü ihracatı, yüzde 6.7'lik büyüme ile 4 milyar 306 milyon 304 bin dolara yükseldi. 
     Ocak ayında sanayi mamulleri arasında en büyük paya sahip bulunan hazırgiyim ve konfeksiyon ihracatı yüzde 10.1'lik düşüşle 1 milyar 89 milyon 102 bin dolara geriledi. 
     Aylık toplam ihracatta hazırgiyim ve konfeksiyondan sonra yüzde 18.9 ile ikinci en büyük paya sahip taşıt araçları ve yan sanayi ürünleri ihracatı ise yüzde 34.5'lik artışla 952 milyon 87 bin dolar olarak gerçekleşti. 
     Ocak ayında en fazla ihracat artışı, yüzde 356.7'lik büyüme ile zeytin ve zeytinyağında yaşandı. 
     Fındık ve mamulleri ihracatında yüzde 36.1, yaş sebze ve meyvede yüzde 32.4, maden ve metallerde yüzde 28.2, makine ve aksamlarında yüzde 14.4 oranlarında artış oldu. 
     Ocak ayı ihracatında en fazla gerileme ise yüzde 22.1 ile deri ve deri mamullerinde yaşandı. Bunu yüzde 10.1 ile hazırgiyim ve konfeksiyon, yüzde 8.3 ile kuru meyve ve mamulleri, yüzde 6.2 ile tekstil ve hammaddeleri izledi. 
     
</TEXT>
</DOC>
