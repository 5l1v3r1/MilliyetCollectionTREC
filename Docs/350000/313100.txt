<DOC>
<DOCNO> 313100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun39.html </URL>
<DATE> 2005/02/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
NATO, Ortadoğu'da rol üstlenebilir 
</HEADLINE>
<TEXT>

     NATO Genel Sekreteri Jaap de Hoop Scheffer, İttifak'ın Ortadoğu'da bir rol üstlenebileceğini söyledi. 
     De Hoop Scheffer, basına yaptığı değerlendirmede, NATO'un Ortadoğu'da bir rol oynamaya yöneltilmesinin ''düşünülemez bir şey olmadığını'' kaydederek, bunun için çeşitli koşullar gerektiğini, bir barış anlaşması yapılmasının, tarafların NATO müdahalesi için talepkar olmasının, müdahalenin BM Güvenlik Konseyi'nin vereceği yetkiyle düzenlenmesinin şart görüldüğünü ifade etti. 
     Bu koşulların yerine gelmesi ve tarafların NATO'dan, örneğin, ''anlaşmanın uygulanmasını izlemesini ve garanti altına almasını istemeleri'' halinde, durumun müttefikler arasında değerlendirileceğini belirten de Hoop Scheffer'in, ay sonunda İsrail'e ziyarette bulunması planlanıyor. 
     NATO Askeri Komite Başkanı Alman General Harald Kujat da bir Alman radyosuna verdiği demeçte, İttifak'ın Ortadoğu'da olası bir anlaşmanın uygulanmasını sağlayabilecek tek kurum olduğu görüşünü savunmuş, bunun yapılması için BM Güvenlik Konseyi'nin onayı ve tarafların talebi gerektiği üzerinde durmuştu. 
     General Kujat, bu konuda, NATO bünyesinde hiçbir tartışma başlatılmadığını, çok karmaşık bir görevin söz konusu olabileceğini anlatmıştı. 
     
</TEXT>
</DOC>
