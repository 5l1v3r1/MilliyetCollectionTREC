<DOC>
<DOCNO> 315891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur50.html </URL>
<DATE> 2005/02/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Komşuların şikayeti, anne-oğulu kurtardı 
</HEADLINE>
<TEXT>

     İzmir'in Aliağa İlçesi'nde sobadan sızan gazdan etkilenen anne-oğul, evlerinin bahçesinde çukur açıldığına ilişkin şikayeti incelemeye gelen belediye zabıta ekiplerince tesadüfen fark edilerek Aliağa Devlet Hastanesi'ne kaldırıldı. 
     Alınan bilgiye göre, bahçesinde izinsiz kanalizasyon çukuru açıldığı ihbarı alan Aliağa Belediyesi Zabıta ekipleri, Yeni Mahalle'deki bir eve giderek inceleme yaptı. Bu sırada evden duman çıktığını fark eden ekipler, kapıyı kırarak içeri girdi. Kömür sobasından sızan gazdan etkilenen ve baygın durumda yatan İnci Önal 35 ile oğlu Mehmet Önal 15 , hemen hastaneye kaldırıldı. 
     Hastanede gazetecilere açıklama yapan anne İnci Önal, tanker şoförlüğü yapan eşi Şeref Önal ve oğlu Emre Önal'ı işe gönderdikten sonra sobaya kömür atarak, küçük oğluyla tekrar uyuduklarını anlattı. 
     Emre Önal 18 da ''Aliağa Belediyesi zabıtalarına ve bizi zabıtaya şikayet eden komşularımıza teşekkür ediyoruz. Annem ve kardeşimin hayatını kurtardılar'' dedi. 
     
</TEXT>
</DOC>
