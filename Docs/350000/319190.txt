<DOC>
<DOCNO> 319190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun05.html </URL>
<DATE> 2005/02/28/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bu sözler kavga çıkartır Putin'in politikaları şımarık bir çocuk gibi 
</HEADLINE>
<TEXT>

     ABD'de Cumhuriyetçi Parti'nin etkili ismi Senatör John McCain, Moskova'nın, İran'a nükleer yakıt sağlamaya yönelik anlaşmasını protesto için Rusya'nın bu yıl G-8'e katılmasının engellenmesi gerektiğini söyledi. 
     McCain, Fox News televizyonunda katıldığı programda, Rusya Devlet Başkanı Vladimir Putin'in, akılcı olmayan politikalar izlediğini ve ''şımarık bir çocuk gibi'' davrandığını ileri sürdü. McCain, ''ABD ve Avrupalı müttefiklerimiz, artık şunu söylemeye başlamalı Vladimir, gelecek G-8 konferansında hoş karşılanmayacaksın '' diye konuştu. 
     John McCain, ''İranlılar'a çok fazla havuç vermek zorundayız. Ancak Avrupalılar da bizimle havuç politikası izlemezse Birleşmiş Milletler'e giderek İran'a yaptırım isteyeceğimiz konusunda anlaşmalı'' dedi. 
     CNN televizyonunda bir programa katılan ABD'deki Fransız, Alman ve İngiliz büyükelçiler ise, Rusya'nın G-8 zirvesine katılması gerektiği yönünde görüş bildirdi. 
     G-8 zirvesinin Temmuz ayında İskoçya'da yapılması planlanıyor. Beyaz Saray, Rusya'nın İran ile nükleer yakıt anlaşmasına ilişkin şimdilik yorumda bulunmadı. 
     Demokrat Parti California Milletvekili Jane Harman, CNN televizyonunda katıldığı bir programda, ''Şimdi Rusya'ya karşı sertleşme zamanı. Rusya 10 yıldır İran'a nükleer teknoloji transfer ediyordu'' dedi. Güney Carolina Cumhuriyetçi Parti Milletvekili Lindsey Graham da, aynı programda, McCain'in önerisini alkışladığını söyledi. 
     
</TEXT>
</DOC>
