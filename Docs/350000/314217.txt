<DOC>
<DOCNO> 314217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur19.html </URL>
<DATE> 2005/02/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yurtiçinde tedavisi olmayan hastalar, yurt dışına gidebilecek... 
</HEADLINE>
<TEXT>

     ''2005 Mali Yılı Bütçe Uygulama Talimatı''nın tedavi yardımına ilişkin tebliği, Resmi Gazete'nin bugünkü sayısında yayımlandı. 
     Tebliğ, tedaviden yararlanacak kişi ve kuruluşlar, hasta sevk işlemleri, özel tetkik, teşhis ve tedavi merkezlerinde yapılacak işlemler, acil vakalarda, yurtdışında, özel sağlık kurumlarında tedavi ile göz ve diş tedavisi, organ nakli, tüp bebek için sevk kriterleri, eczanelerle yapılacak anlaşmalar, özürlü çocukların tedavi ve rehabilitasyonuna ilişkin uygulanacak ve uyulacak esas ve düzenlemeleri içeriyor. 
     Buna göre, yurtiçinde tedavisi mümkün olmayan hastalar, yurtdışına sağlık kurulunun düzenleyeceği rapor eşliğinde gönderilebilecek. Bu raporlar, Sağlık Bakanlığı ile Milli Savunma Bakanlığı'nca onaylandıktan sonra hasta, 3 ay içinde yurt dışına çıkmak üzere işlem yapacak. Yurtdışına çıkış sonrasında, yurtdışında kesintisiz tedavi süresi azami 1 yıl olarak belirlendi. 
     Diş tedavilerinde diş çekimi, kanal tedavisi, diş dolguları ve travma sonucu oluşan çene dedektiflerine yapılan cerrahi müdahalelerde, protez tamirlerine ait tedavi bedelleri aynen ödenecek. Ancak, kemik içi dental implantların bedelleri ödenmeyecek. Bu arada, tümör sonucu aşırı kemik kaybı, damak yarığı gibi ağır vakalarda alt-üst çenede en az 2, en fazla 4 implantla sınırlı olmak şartıyla tedaviye izin verilecek. 
     Diş tedavilerinde hekim muayenesi 6 Yeni Türk Lirası YTL kuruştan başlarken, bir yüzlü amalgam dolgu 16 YTL 78 kuruş, ışınlı kompozit dolgu 20 YTL 74 kuruş, tam protez 139 YTL 83 kuruş, diş çekimi 13 YTL 52 kuruş, gömülü diş çekimi 61 YTL kuruş, apse tedavisi 9 YTL 79 kuruş, açık kapanış ortodontik tedavisi 205 YTL 5 kuruş olarak belirlendi. 
     
     ÇERÇEVEYE 40 LİRA 
     Göz tedavilerinde gözlük camlarına ilişkin her çerçeve için 2005 yılında 40 YTL ödeme yapılacak. Gözlük camı ve çerçeveleri 2 yılı geçmeden yenilenemeyecek. Ancak, sağlık zarureti görülmesi dolayısıyla gözlük cam numaraları değiştiği takdirde, 6 aydan az olmamak kaydıyla reçeteye dayanılarak alınan yeni gözlük camlarının bedeli kurumca ödenecek. 
     Gözlük camlarının fiyatları 600 mm beyaz, colormatik, bifocal-progressive çeşitleri dahil olmak üzere 8 YTL 47 kuruşla 63 YTL 56 kuruş arasında değişen miktarlarda saptandı. 2005 yılı bütçe talimatı çerçevesinde belirlenen fiyatların üzerine çıkıldığında kişi, cam ve çerçeve parasının üstünü kendisi karşılayacak. 
     Taş kırdırma tedavilerinde hastaya, ilk seans için 169 YTL, ikinci seans için 127, üçüncü seans için de 85 YTL ödeme yapılacak. Toplam üç seansın dışında hastaya ödeme yapılmayacak. 
     Organ naklinde, gerek vericinin gerekse alıcının her türlü masrafları, hastaların kurumu tarafından karşılanacak. 
     
     TÜP BEBEK TALEBİ 
     Evli olan memurun kendisinin ve veya kanunen bakmakla yükümlü olduğu eşinin kısırlığa bağlı olarak tüp bebek tedavisi olması gerektiğini, eğitim ve üniversite hastaneleri tarafından verilecek sağlık kurulu raporuyla saptanması durumunda tedavi uygulaması yapılacak. Tüp bebek işlemi, hastanın 40 yaşına kadar olan yaşam süresi içinde, en fazla 3 kez olmak üzere uygulanabilecek. Kullanılacak ilacın dozu gonadotropin üç uygulama için en fazla toplam 9 bin üniteyi aşamayacak. 
     
     İLAÇ İNDİRİMİ 
     Eczanelerle yapılacak ilaç anlaşmaları bir protokol çerçevesinde düzenlenecek. Tüm jenerik ilaçlarda perakende satış fiyatı KDV dahil üzerinden yüzde 11 oranında imalatçı veya ithalatçı indirimi uygulanacak. İndirimli bedel üzerinden yüzde 3.5 oranında eczacı indirimi yapılacak. Orijinal ilaçlar iki gruta ele alınacak, indirim iki grup için farklı uygulanacak. Birinci grup ilgili ilaç molekülünün Türkiye'de ilk ruhsatlandırıldığı tarihten itibaren 6 tam yılı doldurmamış ilaçlarda perakende satış fiyatı KDV üzerinden yüzde 4 oranında imalatçı veya ithalatçı indirimi uygulanacak. İndirimli bedel üzerinden yüzde 3.5 oranında eczacı indirimi yapılacak. 
     İkinci grup, birinci grubun dışındaki orijinal ilaçlarda perakende satış fiyatı KDV dahil üzerinden yüzde 11 oranında imalatçı veya ithalatçı indirimi uygulanacak. İndirimli bedel üzerinden yüzde 3.4 oranında yine eczacı indirimi yapılacak. 
     
     HASTALAR KAPLICALARA DA GİDECEK 
     Öte yandan, hastane yatak ücretleri de 1. sınıf banyolu tek yataklı odalar 26 YTL 69 kuruş, ikinci sınıf odalar 14 YTL 41 kuruş, 3. sınıf odalar da 11 YTL 86 kuruş olarak belirlendi. 
     Bütçe uygulama talimatında, ülke genelinde 36 ildeki çeşitli kaplıcalara ruhsat izni verilirken, sağlık kurumları tarafından temini zorunlu yatan hastalara reçete edilemeyecek ve faturalarda gösterilecek tıbbi sarf malzemelerinin listesi de ayrıştırıldı. 
     
</TEXT>
</DOC>
