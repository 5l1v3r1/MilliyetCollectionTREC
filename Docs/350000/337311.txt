<DOC>
<DOCNO> 337311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun23.html </URL>
<DATE> 2005/04/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
25 üyeli AB, 1 yaşını dolduruyor... 
</HEADLINE>
<TEXT>

     AB'nin genişleyerek 25 üyeli olmasının üzerinden bir yıl geçti. 
     AB, karamsarların öngörülerinin tersine, ''Büyük Patlama''ya benzetilen genişlemeye rağmen kaosa yuvarlanmadı. Ancak anayasanın geleceğinin belirsiz olması, kafalarda soru işaretlerine yol açıyor. 
     Avrupalı bir diplomat, anayasanın belirsiz akıbetine atıfta bulunarak, 1 Mayıs'taki yaş gününde ''kocaman bir mum yakılacağından emin olmadığını'' söyledi. 
     Fransa'da 29 Mayıs'ta yapılacak anayasa referandumundan hayır çıkacak gibi gözükmesi, 15 üyenin 2000 yılında Nice'te biçtiği elbisenin, 25 üyeye dar geleceğini düşündürüyor. 
     AB'nin 40 yılı aşkın itici gücü olan Almanya ve Fransa'da genişlemenin sosyal boyutlarına ilişkin endişeler de 25 üyenin geleceği hakkındaki soru işaretlerinin zihinlerde asılı kalmasına yol açıyor. Geçen mayısın başında AB'ye 10 yeni üyenin katılmasını izleyen ilk aylar, hemen hemen sorunsuz geçilse de son aylarda bazı anlaşmazlıklar, birbirlerine şüpheli bakışlar ve aile kavgaları ortaya çıktı. Hizmetlerin liberalleştirilmesi konusundaki ''Bolkestein'' talimatının üyeler arasında yol açtığı polemik, görüş ayrılıklarının ''şahikası'' oldu. 
     
     EKONOMİK BAKIMDAN OLUMLU, SİYASETEN KARMAŞIK 
     Bugün uzmanların çoğu, 25 üyeli AB'nin ilk 12 ayını ekonomik bakımdan olumlu, siyasi bakımdan ise karmaşık buluyor. Sözgelimi, Londra'daki ''Avrupa Reform Merkezi''nden CER uzman Aurore Wanlin, genişlemenin ekonomik açıdan başarılı olduğunu düşünüyor. Wanlin, ''Yeni üyeler, eskileri düşünülenden daha kısa sürede yakaladılar, aradaki farkı kapadılar'' diyor ve ekliyor 
     ''Siyasi açıdan bakıldığında ise durum sanılandan daha zorlu. Zira halklar genişlemeye hazırlıklı değildi. Bunu Fransa'da açıkça görüyoruz.'' CER Başkanı ekonomist Ktynka Barysch de ''eski'' ve ''yeni'' Avrupa arasındaki ayrılıkların arttığını gösteren işaretler bulunduğunu söylüyor. 
     Avrupa Komisyonu, yeni üyelerin yıllık büyüme oranı potansiyelini yüzde 4 olarak tahmin ediyor. Ancak Uluslararası Çalışma Örgütü'ne göre, 25'lerdeki çalışma şartları, 15'lerdekinden daha düşük seviyede. 
     Uzmanlara göre, genişleme AB'nin 450 milyonluk nüfusunun günlük hayatını fazla değiştirmedi. Gümrük duvarlarının kaldırılması, Orta Avrupa sınır kapılarındaki TIR kuyruklarını ortadan kaldırdı ama Batı yeni üyelerden gelen işçilerin istilasına uğramadı. Doğu'da, AB'nin ortaklaşa yürüttüğü yol çalışmalarını gösteren mavi beyaz panolar mantar gibi bitti. 
     Polonya'da, yerel üreticilerin yurtdışı pazarına yönelmesi nedeniyle dana eti fiyatı yüzde 50 artsa da tarım yardımları küçük köylüyü rahatlattı ve AB'ye itiraz sesleri yükselmedi. 
     
</TEXT>
</DOC>
