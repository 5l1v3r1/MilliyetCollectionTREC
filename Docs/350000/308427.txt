<DOC>
<DOCNO> 308427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun16.html </URL>
<DATE> 2005/01/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
15 muhafız öldürüldü, Bağdat Havaalanı da kapanacak 
</HEADLINE>
<TEXT>

     Irak'taki dinci militan gruplardan ''Ensar El Sünnet Ordusu'', geçen hafta kaçırdıkları 15 Irak ulusal muhafızını öldürdüklerini duyurdu. 
     Örgüt adına bir internet sitesinde yayınlanan açıklamada, ''Iraklı muhafızların haçlı güçleriyle birlikte suç işlediklerini itiraf etmelerinden sonra vurularak öldürüldüğü'' ifadesi yer aldı. 
     Irak ordusu, geçen hafta, bir Ulusal Muhafız konvoyunun ülkenin batısındaki ıssız bir yolda pusuya düşürüldüğünü açıklamıştı. 
     Ensar El Sünnet Ordusu, daha önce de bazı Irak askerlerini kaçırmış ve öldürmüştü. 
     
     BAĞDAT HAVAALANI, 29-30 OCAK'TA KAPATILACAK 

     Bu arada, Irak'ta 30 Ocak'ta yapılması planlanan seçimlere ilişkin güvenlik tedbirleri çerçevesinde, Bağdat havaalanının 29-30 Ocak'ta kapatılacağı bildirildi. 
     Irak geçici hükümetinin İçişleri Bakanı Felah El Nakıb, düzenlediği basın toplantısında, genişletilmiş gece sokağa çıkma yasağının da seçim sürecince uygulanmaya devam edeceğini kaydetti. 
     Geçici hükümet, daha önce, seçimler nedeniyle kara sınırlarını kapatacağını da açıklamıştı. 
     
</TEXT>
</DOC>
