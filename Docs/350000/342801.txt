<DOC>
<DOCNO> 342801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo25.html </URL>
<DATE> 2005/05/15/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Ali Sami Yen tıklım tıklım, Fener'e 5-1 göndermeleri 
</HEADLINE>
<TEXT>

     Süper Lig’de Gençlerbirliği’ni konuk eden Galatasaray’da taraftarlar, ezeli rakipleri Fenerbahçe karşısında Türkiye Kupası finalinde alınan farklı galibiyetin coşkusuyla Ali Sami Yen Stadı’nı doldurdu. 
     Son haftalarda oynadığı maçlarda taraftarın yeterli desteğini bulamayan ve Ali Sami Yen Stadı’nda büyük ölçüde boş tribünlere oynayan Galatasaray, Gençlerbirliği karşısında beklediği desteği buldu. 
     Ali Sami Yen Stadı’nı dolduran yaklaşık 15 bin sarı-kırmızılı taraftarın geçen haftalara oranla çok daha coşkulu oldukları gözlenirken, maç öncesi tüm futbolcular lehine tek tek isimlerle tezahüratta bulunarak moral verdiler. 
     
     FENERBAHÇE DERBİSİ UNUTULMADI 
     Türkiye Kupası finalinde ezeli rakibi Fenerbahçe’yi 5-1 yenen sarı-kırmızılılarda taraftarlar, bu maçı Gençlerbirliği karşılaşmasında tribünlere taşıdıkları ilginç pankartlarla hatırlattı. 
     Sarı-kırmızılı taraftarlar tribünlerde, "Sizin hayal ettiğiniz kupalar bizim müzemizde saklı", "Şans topu 5-1 çekildi", "Bu da mı tesadüf Aziz bey 5-1", "Alo tesadüf hattı. Tel 515 51 51", "22 yıllık rüya. Kabus oldu sonunda", "FenerBeşçe", "Te5adüf oldu Azize", "5’i 1 yerde, sıra Kadıköy’de", "Damattan geline 5’i 1 yerde", "Babalarının hataları, 22 yılın kupaları" şeklinde pankart ve dövizler açtılar. 
     
     BAŞKAN CANAYDIN’DAN MORAL 
     Şampiyonluk yarışında kritik haftalara giren sarı-kırmızılılarda, Kulüp Başkanı Özhan Canaydın, futbolculara Gençlerbirliği maçı öncesi moral verdi. 
     Sarı-kırmızılı kulübün başkanının, Florya Metin Oktay Tesisleri’nden ayrılmak üzere olan Galatasaray kafilesini taşıyan otobüse binerek oyuncularla bir süre sohbet edip, başarı dileklerini ilettiği öğrenildi. 
     Canaydın, karşılaşmayı yayınlayan Digitürk Lig TV’nin naklen yayınında muhabirin, "Fenerbahçe maçında Bana niye küfür edilmiyor 
     dediniz. Farklı yorumlar yapılıyor. Bu konuda neler söyleyeceksiniz " şeklindeki sorusu üzerine, "Ben Anadolu’yu kastettim. Anadolu’da her yerde ben itibar görüyorum. Aziz başkana orada da küfür ediyorlar. Ben de üzülüyorum. Bana Fenerbahçe tribünlerinde hiç bağırmadılar bugüne kadar" diye konuştu. 
     Galatasaray Kulübü İkinci Başkanı Ergün Gürsoy ise canlı yayında yaptığı açıklamada, "Küfürü biz de kınıyoruz. Bu hassasiyetimizi samimi bulsunlar. Hiç konuşmayan Özhan Canaydın 40 yılın başı iki kelime etmiş. Bunlar çok ağır ifadeler değil" dedi. 
     
     HASAN ŞAŞ VE ORHAN YOK 
     Galatasaray’da Türkiye Kupası finalinde sakatlanan Hasan Şaş ile Orhan Ak, Gençlerbirliği karşılaşmasına yetiştirilemedi. 
     Dizinde ödem olan Hasan Şaş ile üst adalesinde ödem tespit edilen Orhan Ak’ın bu maça yetiştirilmesi için yoğun çaba harcanmasına karşın, iki oyuncu da takımdaki yerlerini alamadı. 
     Sarı-kırmızılılarda sakatlığı nedeniyle çalışmalara hafta içi başlayabilen Hakan Ünsal da kadroda yer almayan bir diğer futbolcu oldu. 
     
     KART SINIRINDA 4 OYUNCU 
     Sarı-kırmızılılarda Gençlerbirliği maçına 4 oyuncu sarı kart sınırında çıktı. 
     Mondragon, Tomas, Song ve Conceiçao, bu maçta kart görmeleri halinde önümüzdeki hafta Fenerbahçe ile yapılacak derbi maçta takımdaki yerlerini alamayacaklar. 
     
</TEXT>
</DOC>
