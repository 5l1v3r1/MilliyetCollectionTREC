<DOC>
<DOCNO> 333104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur62.html </URL>
<DATE> 2005/04/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gizli kameraya yakalanan bakıcı Bebeği seviyordum 
</HEADLINE>
<TEXT>

     Denizli'de bebeğe şiddet uygulamakla suçlanan bakıcı kadın, polise ifade verdi. 
     Alınan bilgiye göre, şiddet olayının ortaya çıkmasından sonra kayıplara karışan Neriman U, Denizli Emniyet Müdürlüğü'ne geldi. 
     Cumhuriyet Savcılığı'nın talimatıyla Asayiş Şubesi'nde ifadesi alınan Neriman U, adliyeye sevk edilmeden serbest bırakıldı. 
     Suçlamaları kabul etmeyen Neriman U'nun, ''Şiddet uygulamadım, bebeği dövmedim. Nasıl çekim var bilmiyorum. Bebeği sevmem sırasındaki hareketlerim kötü muamele şeklinde algılanmış olabilir'' dediği belirtildi. 
     Neriman U'nun eşi Mahmut U. da yasal yollardan haklarını arayacaklarını, çocuklarının şiddete maruz kaldığını iddia eden Nilgün ve Kadir Albayrak çifti hakkında dava açacaklarını söyledi. 
     Ancak televizyonlarda yayınlanan görüntülerde, bakıcı kadının salonda çocuğu kucağına alıp yere sert bir şekilde vurduğu net bir şekilde görünüyor. Henüz bir yaşındaki çocuğu altına değiştirirken başı yere çarpacak ve beli zedelenecek şekilde fırlatıyor. 
     Albayrak ailesi, çocukları Ali Mert'e para karşılığında bakması için anlaştıkları Neriman U'dan şüphelenerek eve gizli kamera yerleştirmişti. 
     
</TEXT>
</DOC>
