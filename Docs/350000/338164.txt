<DOC>
<DOCNO> 338164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy25.html </URL>
<DATE> 2005/04/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yargıtay'dan yeni TCK'da değişiklik önerisi... 
</HEADLINE>
<TEXT>

     Yargıtay, 1 Haziran'da yürürlüğe girecek olan Türk Ceza Kanunu TCK , Ceza Muhakemesi Kanunu CMK ve İnfaz Kanunu'nun bazı maddelerinde değişiklik yapılmasına ilişkin önerilerini Adalet Bakanlığı'na gönderdi. 
     AA muhabirinin aldığı bilgiye göre, Yargıtay 1. Başkanlığı, 1 Haziran'da yürürlüğe girecek söz konusu kanunlarda değişiklik önerilerini hazırlamak üzere bir komisyon oluşturdu. 
     Komisyon, ceza dairelerinden gelen görüşleri de dikkate alarak başta TCK, CMK ve İnfaz Kanunu'nun bazı maddelerinde değişiklik yapılmasını içeren öneri paketi, Adalet Bakanlığı Kanunlar Genel Müdürü Niyazi Güney'e gönderildi. 
     Yargıtay, başta TCK'nın genel hükümleri ağırlıklı olmak üzere 61 maddesinde değişiklik talebinde bulundu. CMK'nın 47 maddesinin de değiştirilmesinin istendiği önerilerde ayrıca TCK'nın yürürlüğünü düzenleyen yasada 5, CMK'nın yürürlüğünü düzenleyen yasada da 4 maddenin değiştirilmesi istendi. Yargıtay, İnfaz Kanunu'nda da 5 maddenin değiştirilmesini talep etti. 
     Yargıtay, ayrıca yine 1 Haziran'da yürürlüğe girecek olan Bölge Adliye Mahkemeleri Kanunu'nun da 1 maddesinin değiştirilmesini istedi. Bu madde, Bölge Adliye Mahkemeleri'nin yasa yürürlüğe girdikten sonra en geç 2 yıl içinde kurulmasını öngörüyordu. Yargıtay, bu sürenin 5 yıla çıkarılması talebinde bulundu. 
     Yargıtay, basın tarafından çok eleştirilen ve iftira suçunda basına yönelik getirilen cezada da diğer kişilere tanındığı gibi ''etkin pişmanlık'' olanağının tanınması gerektiğine işaret etti. Öneride takınamayacağı bir hata nedeniyle suç işleyene ceza verilmeyeceğine ilişkin 4. maddede yer alan bu hükmün, ''hatayı'' düzenleyen 30. maddeye taşınması gerektiği belirtildi. 
     Yargıtay'ın önerisinde mevcut TCK'daki 125. maddeyi değiştiren yeni TCK'nın 302. maddesinin de değiştirilmesi talep edildi. Buna göre, mevcut 125. maddenin dilinin Türkçeleştirilerek aynen kalması istendi. Bu madde, devlet topraklarının tamamını veya bir kısmını yabancı bir devletin hakimiyeti altına koymaya veya devletin istiklalini tenkise veya birliğini bozmaya veya devletin hakimiyeti altında bulunan topraklardan bir kısmını devlet idaresinden ayırmaya matuf bir fiil işleyen kimsenin ömür boyu hapisle cezalandırılacağını öngörüyor. Yeni TCK'daki 302. madde ise, bu maddeye ''elverişli fiil işleyen'' ibaresini getirmişti. 
     Yargıtay, yapılan çalışmanın sadece ''uygulayıcı bakışıyla zorunlu görülen temel değişiklik önerilerini'' içerdiği vurguladı. 
     
</TEXT>
</DOC>
