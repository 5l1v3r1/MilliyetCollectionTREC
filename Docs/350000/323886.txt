<DOC>
<DOCNO> 323886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/siyaset/siy05.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye Sincan cezası 
</HEADLINE>
<TEXT>


GÜVEN ÖZALP Brüksel 


Avrupa İnsan Hakları Mahkemesi AİHM , 1997'de Ankara Sincan'da "Kudüs Gecesi" düzenleyen 5 kişinin Türk mahkemelerinde adil yargılanmadığı sonucuna vardı. 5 davacı Türkiye'den yaklaşık 2 milyon dolar tazminat talebinde bulundu, ancak AİHM 3 kişiye toplam 1000 euro mahkeme masrafı ödenmesini kararlaştırdı. 
Sincan Belediyesi Başkan Yardımcısı Mükremin Kılınç, görevliler Osman Özüpek, Duran Özdemir ve Avni Yazıcıoğlu ile yine aynı davada mahk m edilen Selam gazetesi yazarı Nurettin Şirin, sonradan kapatılan DGM tarafından cezaya çarptırıldıktan sonra AİHM'ye başvurdu. Başvuruda Türkiye'nin Avrupa İnsan Hakları Sözleşmesi'nin AİHS adil yargılanma hakkını düzenleyen 6. maddesini ihlal ettiği öne sürüldü. Mahkeme inceleme sonucu, o dönem bünyesinde askeri yargıç bulunduğu için sanıkları yargılayan DGM'nin adil ve bağımsız olmadığı yolundaki itirazı geçerli buldu. AİHM, davacıların ifade, din ve örgütlenme özgürlüklerinin Türk makamları ve mahkemeleri tarafından ihlal edildiği yönündeki iddialarını ise geçersiz buldu ve bu konularda Türkiye'nin AİHS'ye uygun hareket ettiği sonucuna vardı. 
DGM, aldığı kararda Kılınç, Yazıcıoğlu, Özüpek ve Özdemir'in Hizbullah örgütüne yardım ve yataklık ettikleri kararına vararak, sanıklar hakkında 3 yıl 9'ar ay hapis cezası vermişti. Şirin de aynı örgütün üyesi olmaktan 17 yıl 6 ay ağır hapis cezasına çarptırılmıştı. 



</TEXT>
</DOC>
