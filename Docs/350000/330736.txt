<DOC>
<DOCNO> 330736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko35.html </URL>
<DATE> 2005/04/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Petrol fiyatları... S.Arabistan 200 milyar varillik artış sağlayabilir... 
</HEADLINE>
<TEXT>

     Kanıtlanmış petrol rezervi 261 milyar varille dünyada ilk sırada yer alan Suudi Arabistan'ın bu miktarda, 200 milyar varillik artış sağlayabileceği bildirildi. 
     Suudi Basın Ajansı'nın bildirdiğine göre, Amerikan eğitim kurumu Massachusetts Teknoloji Enstitüsü'nün MIT Suudi Arabistan'daki şubesinde düzenlenen mezuniyet töreninde konuşan Petrol Bakanı Ali bin İbrahim el-Naimi, ''Kanıtlanmış petrol rezervlerimizde 200 milyar varillik artış olabilir'' dedi. 
     Rezerv artışının, üretim gerçekleştirilen mevcut petrol yataklarında ve yeni üretim alanları bulunmasıyla gerçekleştirileceğini anlatan Suudi Bakan el-Naimi, ''Bu büyüklükteki rezervlerimizle 70 ila 100 yıl boyunca büyük üretici konumumuzu koruyabileceğiz. Üretimimizi günlük 15 milyon varile yükseltmemiz halinde bile bu durum değişmez. Üretimimizi bu seviyeye yükseltmek ise önümüzdeki 15 yılda gerçekleştirilebilir'' diye konuştu. 
     Kanıtlanmış petrol rezervi bakımından dünya birincisi Suudi Arabistan'ı 125.8 milyar varille İran, 113 milyar varille Irak, 99 milyar varille Kuveyt, 98 milyar varille Birleşik Arap Emirlikleri, 78 milyar varille Venezüella ve 69.1 milyar varille Rusya izliyor. 
     Dünyanın en büyük petrol tüketicisi Amerika Birleşik Devletleri'nin ise sadece 21.9 milyar dolarlık kanıtlanmış petrol rezervi bulunuyor. 
     
</TEXT>
</DOC>
