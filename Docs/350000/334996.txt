<DOC>
<DOCNO> 334996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/magazin/amag.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Camımı kırıp içeri senaryo atıyorlar ' 
</HEADLINE>
<TEXT>


49 tane film projesi olduğunu söyleyen Sinan Çetin, "Camımızı kırıp içeri senaryo atanlar var. Hepsini geri yolluyoruz. Bize senaryo lazım değil" diyor 

Birsen Altuntaş 

Bugüne kadar 750 reklam filmi çeken ve gişe rekortmeni pek çok filme imza atan Sinan Çetin, sırada 49 tane sinema filmi projesinin olduğunu söylüyor. Çetin'le Türk sineması ve yeni projeleri üzerine konuştuk. 

Bu yıl neredeyse her hafta bir Türk filmi vizyona girdi, bu hareketliliği neye bağlıyorsunuz 
Sinemacının parası kendi cebinde kalsa bu sayı daha da artacak ama devlet sinemacının parasını gasp edip sonra kredi ya da yardım adı altında minicik bir kısmını geri veriyor. Bizim arkadaşlar da kendi paralarını almak için dilenci durumuna düşüyor. 

Şu anda elinizde "Romantik", "Tramvay", "Banka", "Öteki Türkiye'de Bir Cumhurbaşkanı", "Kız Tavlama Kılavuzu" isimli sinema filmleri var, bu filmler ne zaman seyirciyle buluşacak 
Plato Film'de hazırlık uzun sürüyor. Romantik 5 yılda hazırlandı. Bu senenin sonunda inşallah vizyona girecek. Diğer filmler bekliyor ama ben sanıldığı gibi hiçbir işten zarar etmem. Arada sırada bir filmin para kazanıp diğerinin kazanmaması da normaldir. Ancak para kazanmamaktan övünmem. Çünkü para kazanmamak ahlaksızlıktır. 

Önümüzdeki dönem için hangi projeler üzerinde çalışıyorsunuz 
49 tane film projem var. Kendi projelerimi çekmek istiyorum. Plato Film'e çok senaryo geliyor. Camımızı kırıp senaryo atanlar oluyor. Biz de noterden okunmadığına dair belgeyle geri yolluyoruz. Yönetmen gelebilir ama senarist aramıyoruz. 

Cihangir'de çok sayıda bina almanız, "Burası Cihangir değil, Sinangir" diye espri konusu oluyor. 
Kazandığımı sinemaya ve Cihangir'e yatırıyorum. Cihangir'de Mustafa Erdoğan'la sinema dans okulu açacağız. 3-4 aylık bir işi kaldı. 

Çetin'den alasya'ya mesaj 'Zeki Abi bizi ara' 

Zeki Alasya'ya çektirdiğiniz "Öteki Türkiye'de Bir Cumhurbaşkanı" filminin uzun süredir tamamlanamadığı konuşuluyor. 
Çünkü Zeki Alasya'ya ulaşamıyoruz. Sadece ben 124 kere aradım. Sizin aracılığınızla sevgi ve saygı muhabbetiyle mesaj yolluyorum 'Zeki Abi bizi ara, gözlerinden öperiz.' 


</TEXT>
</DOC>
