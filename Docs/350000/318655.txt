<DOC>
<DOCNO> 318655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur43.html </URL>
<DATE> 2005/02/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şüpheli ölüm mezar açtırdı 
</HEADLINE>
<TEXT>

     Kütahya'nın Emet İlçesi'nde, yanık tedavisi gördüğü hastaneden taburcu edildikten bir süre sonra ölünce defnedilen 80 yaşındaki kadının cesedi, jandarmanın ''ölümü şüpheli bulması üzerine'' mezardan çıkarıldı. 
     AA muhabirinin aldığı bilgiye göre, Emet'e bağlı Gürpınar Köyü'nde oturan, 15 gün önce evinde sobanın yanında ısınmak isterken, elbiselerinin tutuşması sonucu yaralanan Zeliha Yalvaç 80 , Emet Devlet Hastanesi'ne kaldırıldı. 
     Hastanede bir hafta yanık tedavisi gördükten sonra taburcu edilen Yalvaç, evinde 3 gün önce ölünce, köy muhtarının izniyle defnedildi. 
     Yaşlı kadının defnedilmesinin ardından ''ölümün şüpheli olduğu'' yönündeki bir ihbarı değerlendiren Emet Jandarma Komutanlığı ekipleri, Yalvaç'ın cesedinin, ölüm nedeninin belirlenmesi amacıyla mezardan çıkarılması talebiyle Emet Cumhuriyet Başsavcılığı'na başvurdu. 
     Başvuruyu değerlendiren savcılığın talimatı üzerine, mezardan çıkarılan Yalvaç'ın cesedi, otopsi için Bursa Adli Tıp Kurumu'na gönderildi. 
     Yetkililer, otopsi raporu doğrultusunda savcılığın soruşturma açıp açmayacağının belirleneceğini söylediler. 
     
</TEXT>
</DOC>
