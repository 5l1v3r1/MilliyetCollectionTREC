<DOC>
<DOCNO> 344008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo11.html </URL>
<DATE> 2005/05/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
NBA'de Phoenıx seride 3-2 öne geçti 
</HEADLINE>
<TEXT>

     ABD Profesyonel Basketbol Ligi’nde NBA , play-off çeyrek final mücadelesine, Batı Konferansı’nda bu sabaha karşı yapılan tek maçla devam edildi. 
     Konferans yarı finalinin 5. maçında, bu sezonun en fazla galibiyet alan takımı olan Phoenix Suns, sahasında Dallas Mavericks’i 114-108 yenerek seride 3-2 öne geçti. 
     America West Arena’da 18 bin 422 biletli seyirci önünde yapılan zorlu mücadelede Dallas Mavericks, ilk yarıyı 55-48 önde kapamasına karşın Phoenix Suns, ikinci yarıdaki başarılı performansıyla sonuca gitti ve konferans finaline yükselme yolunda avantaj elde etti. 
     Karşılaşmada sahanın yıldızı olan, bu sezonun "en değerli oyuncusu" Suns’dan Kanadalı oyun kurucu Steve Nash, 34 sayı, 13 ribaunt ve 12 asistlik performansıyla galibiyette yine başrolü oynadı. 
     Nash böylece, kariyerinde 3. kez "triple double" yapmış oldu. 
     Evsahibi ekipte ayrıca Amare Stoudamire, 33 sayı, 18 ribaunt ve 4 blok, deneyimli oyuncu Jim Jackson, 21 sayı ve 5 ribaunt, Shawn Marion da 16 sayı ve 10 ribauntluk performanslarıyla galibiyete büyük katkı yaptılar. 
     Konuk ekipte ise Alman forvet Dirk Nowitzki, 34 sayı ve 10 ribauntla "double-double" yapmasına karşın takımını yenilgiden kurtaramazken, Jerry Stackhouse, 29 sayı ve 6 ribaunt, Josh Howard, 19 sayı, 10 ribaunt ve 5 asist, Jason Terry de 17 sayı ve 8 ribauntla oynadı. 
     İki takım arasındaki 6. maç, 21 Mayıs Cumartesi günü sabaha karşı Dallas’da yapılacak. 
     Ligde play-off çeyrek final mücadelesine, TSİ yarın sabaha karşı yapılacak Doğu Konferansı’nda Indiana Pacers-Detroit Pistons 2-3 ve Batı Konferansı’nda da Seattle Supersonics-San Antonio Spurs 2-3 6. 
     maçlarıyla devam edilecek. 
     
</TEXT>
</DOC>
