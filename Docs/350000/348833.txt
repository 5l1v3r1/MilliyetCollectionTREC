<DOC>
<DOCNO> 348833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/yersen.html </URL>
<DATE> 2005/06/04/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Olmayan paranın kavgası 
</HEADLINE>
<TEXT>



Adı olağan mali genel kuruldu. Ama 14 Anadolu kulübünün ikinci lig destekli müthiş çalımı, atmosferi bir anda değiştirdi. 
Naklen yayın gelirlerinin daha adaletli dağıtılması ve performansın ödüllendirilmesi yolundaki talebin gündeme geliş şekli, tıpkı bir baskını andırıyordu. 
Baskını yemek ise federasyonun acemiliğini... 
Seksen küsur imzalı önergenin oy çokluğu ile kabul edilmesi kimine göre futbolda yeni bir kaosun başlangıcı, kimine göre de dört büyük kulübün yıllardır devam eden sömürüsüne son vermek adına atılan bir adımdı. 
Sonuçta bu organize hareket yeni bir düzenlemeyi kaçınılmaz kılan, federasyonun gözardı edemeyeceği bir başkaldırıştı. 
Konu, yayın gelirlerinin dağılımı ve Anadolu kulüplerinin taleplerine gelince, aylardır ciddiye alınmayan bir tehlikenin futbolun meclisinde tartışılacağını düşünmüştüm. 
Yayıncı kuruluş iki aydır ödeme yapamadığı için federasyon 20 trilyon liralık teminatı nakte çevirmek zorunda kalmıştı. 
Kulüpler meteliğe kurşun atarken transfer dönemi de gelip çatmıştı. 
Havuzun akıbeti belli değildi. İş belki yayıncı kuruluşla yapılan sözleşmenin feshine dek gidecekti. 
Sorunun Futbol Federasyonu tarafından gündeme getirilmesini ve izlenecek politikayla ilgili kulüplerin görüşünün alınmasını beklerken topu topu 3 saat süren genel kurulda olmayan bir paranın kavgası yapıldı. 
Yakın geçmişi anımsayalım. 
Bu ülkede federasyon başkanlarının başını en çok ağrıtan, hatta koltuklarından eden tek konu yayın kavgası olmuştur. 
Eğer sayın Levent Bıçakcı gelişmeleri önemsemiyor, kendi yöntemleriyle çözümleyebileceğini düşünüyorsa, hamlelerini iyi hesaplamalı. 
Dikkat edin. Genel kurulda kabul edilen önergenin altında seksenin üzerinde imza var. 
Yani olağanüstü toplantı çağrısına yetecek bir çoğunluk 
Buna ister aba altından sopa göstermek deyin, ister açıkça gözdağı vermek. 
Federasyon seçildiği günden bu yana ilk ciddi krizini yaşıyor. İlk ciddi sınavından geçiyor. 
Aman dikkat sayın Bıçakcı, aman dikkat 

Futbol mu siyaset mi 

Ankara'daki genel kurul öncesi Futbol Federasyon başkanvekili Hasan Doğan ve milli takımlar sorumlusu Serdar Güzelaydın ile Orduspor vak'asını konuşurken, her ikisi de vicdanlarının rahat olduğunu söylüyordu. 
Bense hükmen galibiyet kararının bir ucuna siyaset bulaştığı konusunda ısrarlıydım. 
Buluştuğumuz tek ortak nokta, Eskişehirspor'un Tahkim Kurulu'na yaptığı itirazın reddedileceği yolundaydı... 
Onlar yaptıkları işin doğruluğundan, ben ise Tahkim'in siyaset kokan yönetim kurulu kararına uyacağından emindim. 
Hepimiz yanıldık.. 
Tahkim Kurulu usul yönünden tartışma yaratan bir toplantı sonrası hükmen galibiyet ile ilgili kararı bozdu, ortalık karıştı. 
Federasyon önce olağanüstü toplanacağını açıkladı, ardından bunu Pazartesi gününe erteledi. 
Tahkim Kurulu Orduspor'un savunması alınmadığı gerekçesiyle ikinci bir duruşma yapmaya mecbur kaldı. 
Anlayacağınız tam bir karmaşa. 
Sezon başından beri Futbol Federasyonu ile büyük bir uyumsuzluk tablosu sergileyen Tahkim'in bu aşamadan sonra vereceği karar ne olacak merakla bekliyoruz. 
Kurul eğer savunmayı dinledikten sonra Orduspor'un hükmen galibiyetini onarsa, yapacağı ilk iş istifasını verip çekilmektir. 
Yok önceki tavrında ısrar ederse.... 
O zaman ilgili ilgisiz tüm federasyon yöneticilerine sormak istiyorum 
Bu kaosun sorumluluğunu kim üstlenecek 
Çantasını alıp tatile çıkan futbolcuları kim toplayacak 
Bunları bir araya getirip yaşamsal bir maça kim motive edecek 
Bir başka kulüple sözleşme imzalayan oyuncuya sakatlanmama garantisini kim verecek 
Şampiyonluğu ilan edilen Orduspor, tekrar maçında puan kaybedip unvanını ASAŞ'a kaptırırsa, koca bir kentin tepkisini kim göğüsleyecek 
Hadi çıkın işin içinden... 
Bu olay yarın bazı taşları yerinden oynatırsa kimse şaşırmasın. 
Eeee... Futbol - siyaset birlikteliğinde bazen bu tip riskleri de göze almak gerekir 
Değil mi 

Vatanseverliğinizi seveyim... 

Asgari ücretli ve bordrolu, maaşının önemli bölümünü devlet babayla paylaşmak zorunda kalırken, yüzbinlerce dolara imza atan futbolcu milletinin henüz vergi kavramıyla tanışmamış olması insanın yüreğini acıtıyor. 
Yüzde 15'lik vergi yükümlülüklerini bile üstlenmekten gocunan, lafa geldiğinde vatanseverin önde gideni, milliyetçinin hası geçinen futbolcu kardeşlerimizi kim insafa getirebilir diye düşünürken İlhan Cavcav çıktı ortaya... 
"Bu kulüpte forma giyecek her futbolcu bundan böyle vergisini üstlenecek. Hiçbiri için devlete tek kuruş vermem" dedi Cavcav. 
Ve ilk icraatini gerçekleştirdi, vazgeçilmez denenlerle yollarını ayırdı. Kalanlar ya da gelmeyi düşünenler başkent ekibinde brüt parayı kabul edecek. Gençlerbirliği Kulübü Başkanı, sözünün arkasında durmakta kararlı görünüyor. 
Onun bu tavrı diğer kulüplere örnek olur mu bilinmez 
Yerli yabancı tüm futbolcular için yıllardır vergi cenneti olan Türkiye'de insanlar artık aptal yerine konmak istemiyor. 
Futbolcu bu gerçeği kabul etmeli, kulüpler de onlar adına vergi kaçırmaktan vazgeçmeli... 
Lütfen Cavcav'ı takip edin. 

Hakemi unuttular 

Yer Metin Oktay Tesisleri. Tarih 25 Mayıs 2005. Galatasaray - Gençlerbirliği PAF ligi maçı oynanacak. Sahadaki 22 futbolcu karşılaşmanın başlamasını bekliyor. 
Ama o ne Hakemler ortada yok. 
Beş dakika, on dakika, yarım saat derken... Ne gelen var ne giden 
Her iki takım yöneticileri durumu merak ediyor, hakem soyunma odasına gidiyor. Ne görsünler, oda bomboş hakemler kayıp... 
Başlıyor bir telefon trafiği. Önce federasyon aranıyor, daha sonra bir MHK üyesine ulaşılıyor. 
İstanbul sorumlusu Yüksel Okçuoğlu ve Osman Avcı haberdar ediliyor skandaldan. 
Ve traji komik gerçek ortaya çıkıyor. 
Merkez Hakem Kurulu maça hakem atamayı unutmuş 
Hemen İl Hakem Kurulu ile temasa geçiliyor. Metin Oktay tesislerine en yakın yerde oturan hakemlere apar topar tebligat yapılıyor. 
Yaklaşık 1 saat sonra Şenol Ersoy, Mustafa Erol ve Bora Uçar'dan oluşan hakem triosu koşarak stata geliyor. 
Ve başlama düdüğü çalıyor 



</TEXT>
</DOC>
