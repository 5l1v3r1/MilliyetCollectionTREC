<DOC>
<DOCNO> 332768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/ekonomi/eko04.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank'ta satış fiyatı primli, alıcı güçlü... 
</HEADLINE>
<TEXT>


SONGÜL HATISARU 

571 milyar euroluk aktif büyüklüğüne sahip Avrupa'nın en büyük 10. finans kuruluşu Fortis, Dışbank'ı 985 milyon euro yaklaşık 1.28 milyar dolar piyasa değeri üzerinden satın almak için Doğan Grubu ile anlaştı. 
Mevcut durumda İMKB'de işlem gören bankaların fiyat defter değeri ortalaması yaklaşık 1.25 düzeyinde. Dışbank ise 2004 yıl sonu uluslararası muhasebe standartlarına göre düzenlenen proforma bilançoya göre 1.91 fiyat defter değeri çarpanıyla satılmış oluyor. Buna göre Dışbank şu anda piyasada mevcut ortalama çarpanların oldukça üstünde bir değerle satılacak. 
Öte yandan Dışbank hisseleri cuma günü itibariyle borsada 1.075 piyasa değeri ile işlem görüyordu. Haberin açıklanmasından önceki piyasa değerine oranladığımızda Dışbank hisselerinin yüzde 19 primle satıldığı görülüyor. 

AB'li olacağımıza inanç 
AB beklentisi ile öncelikli olarak doğrudan yabancı sermaye girişi beklenen bankacılık sektöründe banka hisseleri geçtiğimiz dönemde borsada oldukça iyi bir performans göstermişti. Buna rağmen Dışbank için önerilen primli fiyat sektörde beklentileri artırırken, aynı zamanda diğer bankalarında gerçek değerini göstermesi açısından çok olumlu. Bu nedenle Dışbank'ın satışı hem fiyat, hem de Fortis gibi güçlü bir alıcının söz konusu olması nedeniyle sektörde çok pozitif karşılandı. 
Sektörde önce TEB ardından Dışbank'ta 2 civarındaki çarpanlarla satışın gündeme gelmesi bundan sonraki satışlarda artık bu oranın bir eşik oluşturacağını gösteriyor. Böylece Türk bankalarının bugünkü fiyatlarından daha yüksek fiyatlarla alıcı bulacakları beklentisi de kuvvetlenmiş oluyor. 
Bankacılık sektörüne özellikle Avrupalı bankalar tarafından yoğun ilginin devam etmesi hem Türk bankacılık sektöründeki gelişme potansiyeline, hem de 3 Ekim'de AB ile müzakere sürecinin başlayacağına Avrupalı finans gruplarının olumlu baktıklarının bir işareti olarak algılanabilir. 
Dışbank'taki satış, sektörde yabancı yatırımcı için potansiyel taşıyan Garanti Bankası'nda da önümüzdeki dönemde olumlu bir süreç yaşanacağı beklentisini kuvvetlendirdi. 
Öte yandan öğleden sonra işlem sırası açılan Dışbank hisseleri, günü yüzde 10.1 primlik yükselişle 4.36 YTL'lik tavan fiyattan kapattı. Doğan Holding hisseleri de yüzde 1.14 prim yaptı. 


</TEXT>
</DOC>
