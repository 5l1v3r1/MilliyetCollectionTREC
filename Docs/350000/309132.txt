<DOC>
<DOCNO> 309132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun19.html </URL>
<DATE> 2005/01/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Seçimler yaklaşıyor, Irak'ta şiddet tırmanıyor 
</HEADLINE>
<TEXT>

     Irak'ın Selahaddin bölgesinde dün akşamdan bu yana 10 seçim bürosu saldırıya uğradı. 
     Güvenlik güçleri, Tikrit'te dün gece üç büroya silahlı kişilerce saldırı düzenlendiğini bildirdi. Bu sabah da bir seçim bürosuna kimliği belirsiz kişilerce ateş açıldı. 
     Tikrit'in 70 km kuzeyindeki Tuz kentinde, kimliği meçhul kimseler bir seçim bürosunu dinamitle havaya uçurdu. 
     Beyci, Samarra, İshaki, Hudeyyir ve El Ducel kasabalarında da seçim büroları saldırıya uğradı. 
     Saldırıların sorumluluğunu, Ebu Musab Zerkavi'ye bağlı grup üstlendi. 
     Tikrit ve Samara kentlerinde dağıtılan bildirilerde, seçim bürolarını hedef alan saldırıların arkasında Zerkavi grubunun bulunduğu belirtildi. 
     
     11 POLİS ÖLDÜRÜLDÜ 

     Başkent Bağdat'ın doğusunda bugün meydana gelen yeni çatışmalarda, 11 Iraklı polisin öldürüldüğü bildirildi. 
     Bağdat'ın doğusundaki Reşid mahallesinde, pazar günü yapılacak seçimlerde oy kullanılmaması çağrısı yapılan bildirileri dağıtan direnişçilerle polis arasında çatışma çıktığı belirtildi. 
     Bir polis yetkilisi, silahlı kişilerin polise bomba yüklü bir araçla tuzak kurduğunu, daha sonra da ateş açtıklarını, saldırıda 7 polisin öldüğünü söyledi. 
     Görgü tanıkları da ayrıca bir okulun kapısında bomba patladığını ve ateş açıldığını, 2 polis ile 1 direnişçinin öldüğünü kaydetti. 
     Kindi Hastanesi'nden bir yetkili, çeşitli çatışmalarda toplam 11 Iraklı polisin öldüğünü açıkladı. 
     
</TEXT>
</DOC>
