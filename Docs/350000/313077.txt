<DOC>
<DOCNO> 313077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun16.html </URL>
<DATE> 2005/02/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avustralya'dan Türkiye'nin AB üyeliğine tam destek 
</HEADLINE>
<TEXT>

     Avustralya, Türkiye'nin AB'ye üyeliğine tam destek verdiğini açıkladı. 
     Avustralya Dışişleri Bakanı Alexander Downer, Avustralya hükümetinin, AB'ye kimin katılıp katılmayacağı konusunda söz sahibi olmadığını, ancak Türkiye'nin başvurusuna tam destek verdiklerini söyledi. 
     Downer, Türkiye'nin AB'ye üyeliğinin sadece Türkiye için değil, Avrupa için de büyük bir gelişme olacağını belirterek, Ankara'nın, Avrupa dışındaki birçok yönetimin bu fikri paylaştığını bilmesi gerektiğini kaydetti. 
     Alexander Downer, geçen hafta katıldığı AB toplantısında, bazı ülke temsilcileriyle yapılan görüşmelerde, Türkiye'nin AB'ye üyelik isteğinin arttığı izlenimi edindiğini söyledi. 
     
     BÜTÜN AĞIRLIĞIMIZI KOYARIZ 
     Avustralya Dışişleri Bakanı, Türkiye'nin Avrupa Birliği'ne AB katılmasının, Avrupa ülkeleri için ''çok temel ve önemli bir üyeyi aralarına almak'' anlamına geldiğini söyledi. 
     Downer, AB'ye kimin üye olup kimin olmayacağına karar verme durumunda olmadıklarını belirtti ve ''Bütün ağırlığımızı Türkiye'nin üye olması yönünde koyarız'' dedi. 
     Canberra'daki Türkiye Büyükelçiliği Kançılaryası temel atma töreninde konuşan Downer, Türkiye'nin üyeliğine karar verilmesi konusunun gelecek yıllarda önemli bir konu olacağını belirtti. Downer, ''Ama Türk hükümeti bilsin ki, Avrupa'nın dışındaki hükümetlerden birisi olarak, biz Türkiye'yi ve üye olmak için gösterdiği çabaları tamamen detekliyoruz'' diye konuştu. 
     Türkiye'nin AB üyeliği başvurusuna tam destek verdiklerini bildiren Downer, Türkiye'nin AB'ye üyeliğinin sadece Türkiye için değil, Avrupa için de büyük bir gelişme olacağını belirtti. 
     Konuşmasında Türkiye-Avustralya ilişkilerinin tarihine değinen Downer, kendisinin Çanakkale Savaşları'nı anma törenlerine birkaç yıl önce hükümetini temsilen gittiğini belirtti ve bu yıl Şubat ayı sonunda düzenlenecek anma törenlerine Başbakan John Howard'ın katılacağını açıkladı. 
     
     KANÇILARYA BİNASI 
     Türkiye Büyükelçiliği'nin temeli atılan kançılarya binası Türk mimari tarzını yansıtacak. 
     Canberra Büyükelçisi M. Tansu Okandan, törendeki konuşmasında, binanın başlıca mimarı Wal Kostyrko ile 3 yıldır görüşmelerde bulunduklarını belirtti. 
     Büyükelçi Okandan, Çanakkale Savaşları'nın bu yılki 90. yıldönümü töreninde Klasik Türk Müziği korosunun bir ''barış konseri'' vereceğini söyledi. 
     
</TEXT>
</DOC>
