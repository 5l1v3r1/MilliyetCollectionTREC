<DOC>
<DOCNO> 347695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorin operasyonu 
</HEADLINE>
<TEXT>


Fenerbahçe, Villarreal'in başarılı defans oyuncusunu da gündemine aldı. 29 yaşındaki Arjantinli yıldızın 2008 yılına kadar sözleşmesi bulunuyor. Bonservisi 5 milyon Euro olan Juan Pablo Sorin ile anlaşma zemini aranıyor 

YUSUF KOBAL 


Fenerbahçe yıllardır çözüm bulamadığı sol kanadı için gündemine Arjantinli Juan Pablo Sorin'i aldı. 
İspanya'nın Villarreal takımında forma giyen 29 yaşındaki yıldız oyuncunun 2008 yılına kadar sözleşmesi bulunuyor. Bonservisi 5 milyon Euro olan Sorin konusunda harekete geçen Sarı - Lacivertli yönetimin, önümüzdeki günlerde İspanyol yöneticilerle masaya oturacağı öğrenildi. Arjantinli oyuncunun da Fenerbahçe'nin teklifine sıcak baktığı belirtildi. 
Arjantinli golcü Carlos Tevez'i de kiralamanın planlarını yapan Fenerbahçe'de kontenjan sıkıntısı nedeniyle takımdaki yabancılardan birisinin gönderilebileceği kaydedildi. Teknik Direktör Daum'un, Brezilyalı ve Arjantinli oyuncuların kısa sürede birbirlerine uyum sağlayabileceğini düşündüğü bildirildi. 

Sorin kimdir 
Yaş 29 
Boy 1.71 
Kilo 68 
Mevkii Defans 
Oynadığı Kulüpler Argentinos Juniors, Juventus, River Plate, Cruzeiro, Lazio, Barcelona, Paris Saint Germain 

Dergiden taşanlar 

Fenerbahçe Kulübü'nün resmi yayın organı Fenerbahçe Dergisi'nin haziran ayı sayısı bugün piyasaya çıkacak. Okuyuculara şampiyonluk VCD'si, takım posteri verileceği, ayrıca çeşitli röportajlarla, haberlerin yer aldığı bildirildi. Dergide, Alex ve Nobre'nin eşleriyle birlikte yaptıkları boğaz turu, Luciano ve Anelka ile ilgili haberler, Brezilya usulü doğum günü kutlamalarının fotoğraflarının yer aldığı kaydedildi. 

Pierre'in evini kaptı 

CÜNEYT KARAKAYA 

Milliyet Taktik'e dün Teknik Direktör Daum hakkında çarpıcı açıklamalar yapan ve "Yönetimin bana daha büyük ev vermesini bile kıskandı" diyen Pierre van Hooijdonk'un dün Türkiye'den ayrılmasından sonra ilginç bir olay yaşandı. Fenerbahçe'nin Alman çalıştırıcısı, Hollandalı oyuncunun boşalttığı eve taşınmaya karar verdi. Bu arada Fenerbahçeli futbolcular, Hooijdonk'un açıklamalarına sert tepki verdiler, "Pierre ayıp etti. Elde edilmiş başarılar bu kadar çabuk çöpe atılmaz. Her takımda her sezon birileri problem yaşar. Bizleri küçük düşürmesi anlaşılamaz" dediler. 

Korktuğu oldu 

Alex de Souza'nın, Brezilya yolculuğu öncesi moralini bozmamak için çektirmekten kaçındığı MR'ında kasığında yırtık tespit edildi 

Süper Lig'in son haftasında Konyaspor ile deplasmanda oynanan maçta sakatlanan Alex de Souza'da korkulan tehlike gerçekleşti. 
Sambacı, sakatlığının ciddi olduğu anlaşılmasına rağmen karşılaşma sonrası MR çektirmemiş, "Moralim bozuk olarak Brezilya'ya gitmek istemiyorum" demişti. Brezilya Milli Takım kampına katılmak için gittiği ülkesinde kontrolden geçen Alex de Souza'nın kasığında zorlamaya bağlı yırtık tespit edildi. Fenerbahçe'nin yıldız futbolcusunun en az üç hafta dinlenmesi gerektiği belirtildi. Brezilya Milli Takım kadrosundan çıkarılacak olan Alex'in tedavisine hemen başlanacağı bildirildi. 

Heyecan başladı 

Danone Küçükler Futbol Kupası Türkiye Birinciliği dün yapılan karşılaşmalarla başladı. 3 Haziran tarihine kadar Recep Tayyip Erdoğan Spor Kompleksi'nde devam edecek organizasyonun ilk maçının başlama vuruşunu, Beyoğlu Belediye Başkanı Ahmet Misbah Demircan yaptı. Milli Eğitim Bakanlığı Danone Kupası Türkiye Birinciliği, 3 Haziran'da şöhretler maçının ardından yapılacak finalle sona erecek. 


</TEXT>
</DOC>
