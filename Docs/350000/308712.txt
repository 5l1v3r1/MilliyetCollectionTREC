<DOC>
<DOCNO> 308712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur24.html </URL>
<DATE> 2005/01/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kayseri-Malatya Karayolunda ulaşım güçlükle sağlanıyor 
</HEADLINE>
<TEXT>

     Kayseri-Malatya karayolunda, şiddetli tipi nedeniyle ulaşım güçlükle sağlanıyor. 
     AA muhabirinin aldığı bilgiye göre, kar yağışı ve buzlanma nedeniyle Kayseri-Malatya karayolunda 5 aracın yoldan kayması sonucu maddi hasarlı ve yaralamalı kazalar meydana geldi. 
     Akşam saatlerinde başlayan ve giderek şiddetini artıran tipi nedeniyle Kayseri-Malatya karayolunun Pınarbaşı ve Gürün ilçeleri arasında görüş mesafesinin 20 metrenin altına düşmesi, ulaşımı olumsuz etkiliyor. 
     Bölge trafik ekipleri, Kayseri'den Malatya yönüne gitmek isteyen ancak zinciri ve çekme halatı bulunmayan küçük araçlara izin vermiyorlar. 
     Bu arada, Kayseri-Adana karayolunun Araplı bölgesinde de kar yağışı, tipi ve buzlanma nedeniyle ulaşımın güçlükle sağlandığı bildirildi. 
     
</TEXT>
</DOC>
