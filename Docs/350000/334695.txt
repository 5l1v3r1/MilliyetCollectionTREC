<DOC>
<DOCNO> 334695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yazar/akyol.html </URL>
<DATE> 2005/04/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kahramanlar saygı ile uğurlanır 
</HEADLINE>
<TEXT>


RAUF Denktaş'tan bahsediyorum tabii... Elbette bir kahramandır o... Fazıl Küçük ve ardından meşaleyi devralan Denktaş'ın kahramanca mücadelesi olmasaydı, Kıbrıs Türkleri bugüne gelemezdi. 
Seçimlerde Mehmet Ali Talat'a oy veren, mitinglerinde sadece parti bayrağını taşıyan Kıbrıslı Türkler de bu özgürlükleri için Denktaş'ın mücadelesine çok şey borçludur. 
Girit neden gitmişti İki sebepten biri, Girit'te Kıbrıs Milli Mukavemet Teşkilatı gibi bir örgütlenme ve Fazıl Küçük, Rauf Denktaş gibi siyasi liderler meydana çıkmamıştı... İkincisi, 1908 devriminin kargaşasını yaşayan Osmanlı, bir de Balkan faciasıyla yere serildikten sonra artık Girit'e destek verecek durumda değildi. Girit Lozan'da söz konusu bile olmadı. 
Kıbrıs'ta Denktaş diplomatik tanınmayı sağlayamadı ama Türk toplumunun varlığını siyaseten ve hukuken dünyaya kabul ettirdi bunu tabii Türkiye'nin sınırsız desteğiyle yaptı, bu desteği Türkiye ile sağlam ilişkiler kurarak arkasına aldı. 

DENKTAŞ 27 Kasım 1948'de Kıbrıslı Türklerin mitingde lider Fazıl Küçük'ün yanında yaptığı konuşma ile adını ilk defa duyurduğunda, 24 yaşında gencecik bir hukukçuydu. 
EOKA celladı Albay Grivas'ın katliamlarına karşı kurulan Türk Milli Mukavemet Teşkilatı'nda Denktaş'ın yeri büyüktür. 
1959'da Zürih ve Londra antlaşmaları, kurulan Kıbrıs Cumhuriyeti'ni Makarios'un yıkması, 1974'te faşist Samson darbesi, Türk Barış Harek tı... 
Bir arada yaşaması mümkün olmamış Rumlarla Türklerin ayrı coğrafyalarda yer alması, 'Kuzey Kıbrıs'ın Türkler için bir güvenli bölge olarak meydana çıkması... Nihayet 12 Eylül rejimi yönetimi sivillere tam devrediyorken, 15 Kasım 1983'te ilan edilen KKTC... 
Ve yirmi yıllık sinir harbi ve nihayet Annan Planı... 
Denktaş daima mücadelelerin başındadır. 

ANNAN Planı referanduma sunulurken, Papadopulos Rumlara hitaben gözyaşları içinde "Beni çarmıha gerseniz, bu Annan Planı'nı imzalamam..." diyor, Rumlardan yüzde 76 hayır oyu çıkıyor. 
Beri tarafta Denktaş da Annan Planı'na hayır denilmesini istiyor 
Tarihin gidişatı o anda dönmüştür. 
Madem Rumlar hayır diyecekti, Türklerin 'evet' diyerek BM, ABD, AB gibi çevrelerde 'müttefik'ler bulması daha iyi olmaz mıydı 
Daha iyi olduğu görüldü. KKTC halkı da artık bunalmıştı. 
Kahramanların çoğunun kaderidir Ömürlerini adadıkları mücadeleye kilitlenirler ve yeni şartlarda kilidi çözüp yolu açmak başkalarına düşer. Churchille'in seçimleri, De Gaulle'ün referandumu kaybını düşünün onlar artık 'yetkili' değildir, "kahraman" olarak saygı gören milli sembollerdir. 
"Milli kahraman"lara saygı, toplumlarda 'biz' bilincini ve zorluklara dayanma iradesini güçlendirir. Denktaş'a saygı sadece vefa gereği değil, önümüzdeki uzun, çetin yollarda manen güçlü olmak için de gereklidir. 
Denktaş'a bundan sonra yakışacak olan, KKTC içinde ve "Anadolu'da" bir hizip lideri, bir ihtilaf sebebi gibi davranmaktan sakınması, tarih şahsiyetine uygun bir vakarda durmasıdır. 
Kahramanlar saygı ile uğurlanır ve ondan sonra artık milli sembol olarak manen hizmete devam ederler. 



</TEXT>
</DOC>
