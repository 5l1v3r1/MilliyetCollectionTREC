<DOC>
<DOCNO> 330168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur17.html </URL>
<DATE> 2005/04/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çanakkale Boğazı'nda gemi kazası... Kaptanlar birbirini suçladı 
</HEADLINE>
<TEXT>

     Çanakkale Boğazı Gelibolu açıklarında dün meydana gelen gemi kazasında, Yunanistan Bandıralı ''Aegean Wind'' adlı geminin çarptığı konteyner yüklü Panama bandıralı ''MSC Roberta'' adlı gemide sıkışarak ölen Hindistan vatandaşı gemici Pankaj Tandel'in cesedinin bulunduğu yerden alınması için teknik bir ekip oluşturuldu. 
     AA muhabirinin edindiği bilgiye göre, Gelibolu'da faaliyet gösteren özel bir tersaneden yardım istenerek, teknik ekip oluşturuldu. Bu ekibin olay yerine giderek, geminin bariyerleri arasına sıkışarak ölen gemicinin cesedini, zarar görmeden çıkarmaya çalışacağı, cesetlerin daha sonra İstanbul Adli Tıp Kurumu'na gönderileceği kaydedildi. 
     
     KAPTANLAR BİRBİRİNİ SUÇLADI 

     Kaza sonrası ifadeleri alınan Yunan bandıralı ''Aegean Wind'' adlı geminin kaptanı Byron Charalampidis ile Panama bandıralı ''MSC Roberta'' adlı geminin kaptanı Steve Ariston Dias birbirlerini suçladılar. 
     Her iki kaptan Gelibolu Cumhuriyet Savcısı'na verdikleri ifadelerinde, birbirlerinin seyir hattına girdiklerini, kazanın yanlış rota izlemekten meydana geldiğini iddia ettikleri öğrenildi. 
     Yapılan ön soruşturmada, ''MSC Roberta'' adlı geminin kılavuz kaptan almak için yol kestiği ve Gelibolu önlerinde beklemeye geçtiği sırada kazanın oluştuğu belirtildi. Kazayla ilgili soruşturma için Denizcilik Müsteşarlığı bünyesinde bilirkişi heyeti oluşturuldu. 
     
     DENİZ KİRLİLİĞİ İÇİN ÖNLEM 

     Kazada, konteyner yüklü geminin sancak tarafından aldığı ağır yara nedeniyle denize akaryakıt sızıntısı olduğu bildirildi. 
     Sızıntının, akıntının etkisiyle geniş bir alana yayılmaması için kazadan kısa bir süre sonra bölgeye yardım için giden römorkörler tarafından kirlilik olan bölgenin çevresine bariyer çekildi. 
     Yetkililer, denize sızan akaryakıtın Gelibolu Belediyesi'ne ait vidanjör yardımıyla çekilerek temizleneceğini kaydettiler. 
     Yunanistan bandıralı, 185 metre uzunluğundaki, 23 bin 646 grostonluk kuru yük gemisi ''Aegean Wind'' ile Panama bandıralı, 244 metre uzunluğundaki, 39 bin 892 grostonluk konteyner gemisi ''MSC Roberta'' Çanakkale Boğazı Gelibolu açıklarında dün sabaha karşı çarpışmış, kazada ağır yara alan ''MSC Roberta'' adlı gemide görevli Hindistan vatandaşı Bosun Abubeckkar Chımnade, Cadet Anirudh Tomar ve Pankaj Tandel adlı gemiciler, hayatını kaybetmişti. 
     
</TEXT>
</DOC>
