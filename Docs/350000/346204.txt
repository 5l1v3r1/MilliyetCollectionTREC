<DOC>
<DOCNO> 346204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/guncel/gun03.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İt dalaşı'na 15 milyon euro 
</HEADLINE>
<TEXT>


YAŞAR ANTER Muğla DHA 

Ege semalarında, Türk savaş uçaklarıyla it dalaşına giren Yunan uçaklarının, her ay 15 milyon euroluk akaryakıt harcadığı belirtildi. Dalaşmanın, ülke ekonomisine ağır bir yük getirdiği vurgulandı. 
Yunanistan'ın Espresso Tis Kiriakis adlı gazetesindeki, "Her ay 15 milyon euro havaya" başlıklı haberinde, Yunan savaş uçaklarının, ayda ortalama 3 bin saat eğitim uçuşu yaptığı belirtildi. Bu uçuşlar sırasında sık sık it dalaşı yaşandığını belirten gazete, bu yüzden akaryakıt kullanımının 2 misli arttığını kaydetti. 
Eğitim uçuşlarının ekonomik zararının yanı sıra insan ve motorların dayanma gücünü azalttığını dile getiren gazete, "Bu gerçekler ve eğitim hususundaki bu katı ısrarlar, birçok kez can kaybıyla da sonuçlanmaktadır. Savaş uçaklarının 5 günlük eğitim uçuşları gerçekten de çok ilginçtir" yorumunu yaptı. 

Türk uçaklarına bağlı 
Eğitim uçuşlarına ilaveten Türk uçaklarını uzaklaştırma ve keşif çalışmalarının, verilen rakama dahil olmadığı belirtilerek şöyle devam edildi 
"Harcanan miktar, Türk uçaklarının faaliyetine bağlıdır. Örneğin Türk ihlallerinin yoğun olduğu nisanda toplam 175 Türk uçak grubu Ege'ye giriş yapmıştır. Her uçuşun maliyeti 5 bin euro. Her Türk uçak grubunun uzaklaştırılması için en az 2 Yunan uçağının kalkması gerekiyor. Bu gibi çalışmalar, her gün ülkenin çeşitli havaalanlarında hazır bekleyen uçaklar tarafından yapılıyor. Eğitim çalışması halindeki uçakların, keşif ve uzaklaştırma çalışmalarına da katılması ki bu Hava Kuvvetleri için büyük bir sorun pek çok kez olmuştur." 


</TEXT>
</DOC>
