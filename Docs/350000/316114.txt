<DOC>
<DOCNO> 316114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy23.html </URL>
<DATE> 2005/02/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal Türkiye'ye dışarıdan yapay bir ayrımcılık dayatılıyor 
</HEADLINE>
<TEXT>

     CHP Genel Başkanı Deniz Baykal, Türkiye'nin dışarıdan yapay bir ayrımcılık dayatmasıyla karşı karşıya bulunduğunu, inanç, mezhep ve etnik kökene dayalı bir ayrışmanın kabul edilemeyeceğini söyledi. 
     Türkiye Cemevleri Birliği Başkanı Ali Yıldırım ve beraberindeki heyet, Baykal'ı, CHP Genel Merkezi'nde ziyaret etti. 
     Yıldırım, bir CHP milletvekilinin verdiği cemevlerinin de ibadethane sayılmasına yönelik yasa önerisini önemli bir adım olarak değerlendirdiklerini ifade etti. 
     Anayasal eşitlik çerçevesinde bakıldığında çözülemeyecek bir sorun bulunmadığını kaydeden Yıldırım, ''Alevilerin, AB, Avrupa İnsan Hakları Mahkemesi kapılarında süründürülmesine fırsat vermeden zorunlu din dersi, Alevi köylerine zorla cami yaptırılması gibi ayrımcılık ve hukuksuzluk ortadan kaldırılmalıdır. Alevilerin istekleri, ayrıcalık değil ayrımcılığın ortadan kaldırılmasına yönelik istemlerdir'' dedi. 
     
     ''HEPİMİZ TÜRKİYE'NİN BİR PARÇASIYIZ'' 
     Baykal da Türkiye'nin 1920'li yıllarda şekillenen devlet yapısının, çok sağlam, çağdaş, insan hak ve özgürlüklerine uygun bir anlayışı taşıdığını söyledi. 
     Türkiye'nin siyasal yapılanmasının temelinde hiçbir zaman bir ırk, kan, kafatası, inanç ve mezhebe dayalı bir devlet anlayışının yer almadığını kaydeden Baykal, insanların neye inanıp neye inanmayacaklarına kendilerinin karar vereceklerini belirtti. 
     ''Hepimiz Türkiye'nin bir parçasıyız. Hepimiz birbirimizi sahiplenmeliyiz. Birbirimizin kimliğine, anlayışına, örfüne saygı göstermeliyiz'' diyen Baykal, son dönemde ''Türkiye'nin dışarıdan yapay bir ayrımcılık dayatmasıyla karşı karşıya bulunduğunu'' ifade etti. 
     Bunun kesinlikle kabul edilemeyeceğini belirten Baykal, ''İnanç, mezhep, etnik kökene dayalı bir ayrımcılığı kabul etmemiz kesinlikle söz konusu olamaz'' dedi. 
     Irak'taki seçimlere de değinen Baykal, siyasi görüşlerin değil, mezhep ve etnik kimliğin ön plana çıktığı bir seçim yaşandığını kaydetti. 
     Baykal, ''Ayrımcılığın sonu dağılma, parçalanmadır. Bunun sonu da kandır, savaştır, acı ve faciadır. Türkiye bu tuzaklara düşmeyecektir. Bunun için hepimize büyük görevler düşüyor'' dedi. 
     
</TEXT>
</DOC>
