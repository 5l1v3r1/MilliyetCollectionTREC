<DOC>
<DOCNO> 323137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/uras.html </URL>
<DATE> 2005/03/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sabiha Sultan'dan Gülsin Onay'a 
</HEADLINE>
<TEXT>


Milliyet yazarı Yılmaz Çetiner ağabeyimizin "Son Padişah Vahideddin" isimli kitabının genişletilmiş ve yeni fotoğraflar eklenmiş 14'üncü baskısı Epsilon Kitabevi tarafından yayımlandı. 
Yılmaz Çetiner, Vahdettin ve ailesinin hikayesi etrafında Osmanlı İmparatorluğu'nun çöküşünü, Mustafa Kemal'in Anadolu harekatını başlatmasını anlatıyor. 
Kitaba ek olarak verilen ve de Vahdettin'in kendi bestelerine ait kendi el yazısıyla hazırlanmış notalar dikkatimi çekti. 
Yılmaz Çetiner, Vahdettin'in bestelerini piyanoda Sabiha Sultan'ın seslendirdiğini yazıyor. 
Sabiha Sultan acaba sadece Türk müziğini mi seslendirirdi Klasik müzik ile de ilgisi var mıydı Bu sorulara cevap ararken, İş Bankası'nın İstanbul'daki gökdelenlerinin alt katında bulunan sekiz yüz kişilik konser salonunda, "iki piyano etrafında sekiz piyanist"i toplayan ilginç bir konserde bulunma şansını elde ettim. 
Bu konserde uluslararası üne sahip hanım piyanistimiz Gülsin Onay ile uluslararası müzik çevrelerine yeni girmeye çalışan genç hanım piyanistimiz İris Şentürker'i izlerken, son Padişah Vahdettin'in kızı Sabiha Sultan'ı düşünüyordum... Amcasının oğlu Prens Faruk ile evlendirilen Sabiha Sultan da acaba Gülsin Onay ve İris Şentürker gibi uluslararası bir piyano sanatçısı olmayı hayal eder miydi 
İş Bankası'nın, "İş Sanat" adını taşıyan bir kuruluşu var. "İş Sanat", İstanbul'da İş Kuleleri'nin alt katındaki salonda konserler düzenliyor. Danışmanlığını Serdar Yalçın'ın yaptığı, Yeşim Gürer'in koordine ettiği müzik programlarında yabancı ve yerli sanatçılar sahne alıyor. 

Çetiner'in "Vahideddin"i 
Geçen salı akşamı salonu son koltuğuna kadar dolduran izleyiciler "iki piyano etrafında sekiz piyanist"in müziğini dinledi. Konseri düzenleyenler "Önceki neslin harika çocuklarıyla yeni neslin harika çocuklarını aynı sahnede buluşturmayı" hedef almıştı. Harika çocuk iken, zamanla dünyanın sayılı piyanistleri arasına giren Hüseyin Sermet ve Gülsin Onay, yeni neslin piyanistleri Muhittin Demiriz, Emre Elivar, Toros Can, Özgür Aydın, Mustafa Nuri Haybat ve İris Şentürker ile 2 piyano, 6 ve 8 el için yazılmış eserleri seslendirdi. 
Cumhuriyet hükümetleri tarafından çıkarılan özel kanunlar ve devletin imkanlarıyla harika çocuklarımıza yurtiçinde ve dışında eğitim imkanı tanınmış ama daha sonra onlar yetenek ve başarıları ile yurtdışında hem eğitimlerini hem de ünlerini geliştirmiş. Hepsi yurtdışında ünlü orkestralarla çalıyor veya tek başlarına konserler veriyor. 
Muhittin Demiriz'in yetişmesine katkıda bulunan Mülkiyeli kardeşim Birsen Demiriz, Brüksel'de konseri izlemeye gelmişti. Acaba Vahdettin'in kızı Sabiha Sultan da "Çengelköy'deki köşk" yerine böyle bir salonda piyano çalabilseydi, Vahdettin de kızını izlemeye gelir miydi Ne hissederdi Yılmaz Çetiner ağabeyimizin kitabını okuyunuz. Bugünün dünyasından çok farklı bir dünya, Vahdettin'in dünyası ilginizi çekecek. 



</TEXT>
</DOC>
