<DOC>
<DOCNO> 302874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/dunya/axdun01.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den İsrail'e barış misyonu 
</HEADLINE>
<TEXT>


Dışişleri Bakanı Gül, İsrail'in heyecanla beklediği Ortadoğu gezisine bugün başlıyor. Gül'ün ziyareti, İsrail ile ilişkilerin tamiri açısından büyük önem taşıyor 

ANKARA Milliyet 


Dışişleri Bakanı Abdullah Gül'ün, İsrail'in iki yıldır beklediği Ortadoğu gezisi bugün başlıyor. Gül, İsrail'e, iki ülke ilişkilerinin sağlam temele oturduğu güvencesini verecek. Ardından Filistin'e geçecek Gül, Türkiye'nin Ortadoğu barış sürecine katkıda bulunmaya hazır olduğunu vurgulayacak. 
Gül, yarın İsrail'de, çarşamba günü de Filistin'de resmi temaslarda bulunacak. İsrail Cumhurbaşkanı Moşe Katzav, Başbakan Ariel Şaron, Dışişleri Bakanı İstvan Şalom, Başbakan Yardımcısı Ehud Olmert ve hükümete girmeye hazırlanan İşçi Partisi lideri Şimon Peres'le yapacağı görüşmeler, üst düzey siyasi ilişkilerin onarılması açısından önem taşıyor. Başbakan Recep Tayyip Erdoğan'ın, HAMAS lideri Şeyh Ahmed Yasin'in öldürülmesini "terör", bir mülteci kampına yönelik saldırıyı ise "devlet terörü" tanımlaması, İsrail'de büyük rahatsızlık yaratmış, Tel Aviv Büyükelçisi ve Kudüs Başkonsolosu'nun Ankara'ya çağrılması gerginliği artırmıştı. Gül, ilişkilerinin geleceğinden endişe duyan İsrail yönetimine, "İlişkiler eskisi gibi sağlam temele dayanıyor. Barış süreci ilerledikçe daha da iyi noktaya geleceğiz" güvencesi verecek. 
Gül, İsrail'in Gazze'den tek yanlı çekilme planına da, "barış sürecinin bir parçası olması şartıyla" desteğini açıklayacak. Çekilmenin ardından bölgede asayişin sağlanması ve Filistin kurumlarının oluşturulması konusunda da Türkiye'nin her türlü yardımı vermeye hazır olduğunu kaydedecek. 
Gül, Filistin'in Ramallah kentinde Filistin lideri Yaser Arafat'ın mezarını ziyaret ettikten sonra, Filistin Özerk Yönetimi Geçici Başkanı Ruhi Fatuh, Filistin Kurtuluş Örgütü lideri Mahmud Abbas, Başbakan Ahmed Kurey, Dışişleri Bakanı Nebil Şaat ve başmüzakereci Saib Erekat'la görüşecek. 


</TEXT>
</DOC>
