<DOC>
<DOCNO> 311493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas11.html </URL>
<DATE> 2005/02/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Paris", işleri yüzünden kız arkadaşından oldu 
</HEADLINE>
<TEXT>

     ''Truva'' filmindeki ''Paris'' rolünden sonra adeta film teklifi yağan ünlü aktör Orlando Bloom bu nedenle kız arkadaşından oldu. Bloom, film çekimlerinin yoğunluğu nedeniyle vakit ayıramadığı aktris Kate Bosworth ile ayrıldıklarını duyurdu. 
     People'ın haberine göre, evlenmeleri beklenen iki genç oyuncu Orlando Bloom ve Kate Bosworth bunun yerine ayrılık haberi verdi. 
     Yaklaşık iki yıldır uyumlu bir beraberlik sürdüren Bosworth ile Bloom'un ayrılığını aktörün basın sözcüsü Robin Baum duyurdu. Film çalışmalarının ağırlığının ayrılığa neden olduğunu dile getiren Baum, ''Yoğun film çalışmaları nedeniyle herkesin kendi yoluna gitmesine karar verdiler. Bu karşılıklı alınmış bir karardır'' dedi. 
     22 yaşındaki aktris Kate Boshworth'a ilgiyle beklenen ''Superman'' serisinin yeni halkası olan ''Superman Returns'' adlı yapımda ''çelik adamın'' sevgilisi Lois Lane rolü önerildi. Genç yıldız, filmin yönetmeni Bryan Singer ve yapımcılarla görüşmelerini sürdürüyor. 
     Sinemanın ''meşgul'' yıldızı 28 yaşındaki Bloom ise son olarak Ridley Scott'ın yönettiği ve sezonun en iddialı yapımları arasında gösterilen ''Kingdom of Heaven'' adlı filmde rol aldı. Film, Mayıs ayında ABD sinemalarında gösterime girecek. 
     Bloom, geçen sene People dergisi tarafından ''En Gözde Bekar'', ''skymovies'' adlı internet sitesi tarafından da ''En Çekici İngiliz'' seçilmişti. 
     
</TEXT>
</DOC>
