<DOC>
<DOCNO> 311272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun14.html </URL>
<DATE> 2005/02/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Oylar ikinci kez sayılıyor 
</HEADLINE>
<TEXT>

     Irak'ta pazar günkü seçimlerin sonucunu belirlemek için ikinci ve ulusal düzeyde oy sayma işlemine geçildi. 
     Ülkede pazar günü yapılan seçimlerde sandık başındaki ilk oy sayma işleminin ardından, Bağdat'taki merkezde toplanan tüm oy pusulaları ikinci kez sayılacak. 
     Seçim Komisyonu Başkanı Adil Ellami, ulusal düzeyde oy sayma işleminin yerel saatle 08.00'de TSİ 07.00 gözlemciler ve gazetecilerin de katılımıyla başladığını söyledi. 
     Oy pusulaları ve sonuçların ulusal merkeze gelmeye devam ettiğini belirten Ellami, seçim sonuçlarının belli oldukça açıklanacağını kaydetti. 
     Ulusal merkezde 200'den fazla çalışan seçim sonuçlarını 80 bilgisayara girmek için 24 saat çalışacak. Bu hızla resmi sonuçların bir hafta ila 10 gün içinde açıklanması bekleniyor. 
     Ellami, seçim komisyonu resmi sonuçların geçerli olduğunu açıklayıncaya dek, şu anki hükümetin görevini sürdüreceğini belirtti. 
     
</TEXT>
</DOC>
