<DOC>
<DOCNO> 309609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo24.html </URL>
<DATE> 2005/01/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Futbol Federasyonu'ndan şiddete karşı "Lütfen" kampanyası... 
</HEADLINE>
<TEXT>

     Futbol Federasyonu'nun spor olaylarında yaşanan şiddete karşı başlattığı ''Lütfen'' kampanyası, federasyon başkanı Levent Bıçakcı'nın katılımıyla tanıtıldı. 
     Olimpiyatevi'nde gerçekleştirilen toplantıya Bıçakcı'nın yanı sıra başkanvekili Şekip Mosturoğlu ve federasyona sponsor olan firmaların yetkilileri katıldı. 
     Bıçakcı, toplantıda yaptığı konuşmada, federasyon olarak bu kampanyayı başlatmaktaki amaçlarının bir kulübe gönül bağıyla bağlı olan ve taraftarlık duygusunu yaşayan herkesi uyarmak olduğunu söyledi. 
     Bıçakcı, statlardaki gerginliklerin çatışmaya dönüşebildiğini vurgulayarak, ''Bu olaylar yaralanma veya ölümlerle sonuçlanabiliyor. Böyle olaylar yaşandığı zaman herkes irkiliyor, ama kimse kulüp sempatisiyle, yani taraftarlıkla ilgili tavırlarından, davranışlarından ödün vermeye yanaşmıyor. Bu yaklaşımın değişmesi için vakit çoktan gelmiştir. Bugün bu alandaki bilinçlenmeye katkıda bulunacak yeni bir çalışmayla ve 'Lütfen' kampanyasıyla spor kamuoyunun karşısındayız. Konunun hassasiyetine dikkat çekmek ve herkesi 'oyunu kuralıyla oynamaya' davet etmek istiyoruz'' diye konuştu. 
     Levent Bıçakcı, taraftarlığın ve tarafsız olmanın bir hak olduğunu vurgulayarak, ''Bir imtiyaz değildir. Hepimiz birbirimizin haklarına saygı duymak zorundayız'' dedi. 
     
     ''NE SAHADA, NE DE TRİBÜNDE ŞİDDETE YER YOK'' 
     Bıçakcı, kampanyanın birinci aşamasındaki uyarıcı tonun ikinci aşamada yerini umutlu bir çağrıya bırakacağını dile getirerek, şunları söyledi 
     ''Spor toplumunu oluşturan herkesi biraz daha dikkatli, biraz daha özenli, biraz daha duyarlı davranmaya çağıracağız. Sporda kalıcı barışa doğru giden yolda önemli bir mesafe kaydetmenin ancak bu şekilde mümkün olabileceğine dikkat çekeceğiz. Ne sahada, ne de tribünlerde şiddete yer yoktur. Sahada centilmenlik ve spor, tribünlerde dostluk ve neşe hakim olmalıdır. Türk futbolu için böyle bir ortamı sağlamak, başkanlığını yaptığım Futbol Federasyonu'na düşmektedir. Kanayan yara kapanmalı ve tedavi edilmelidir. Futboldaki şiddeti hep birlikte yok edeceğiz.'' 
     
     LÜTFEN KAMPANYASI 
     ''Taraflı olmak ya da tarafsız olmak bir hak, imtiyaz değil. Hepimiz buna göre seyredeceğiz, buna göre yöneteceğiz, buna göre yazacağız, buna göre konuşacağız. Yani kuralıyla oynayacağız. Spor hepimizin. Onunla oynamayalım. Lütfen'' mesajıyla başlayan kampanya, bütün televizyonlarda ve gazetelerde yer alacak. 
     Bu arada toplantıya katılan Futbol Federasyonu'nun yeni genel sekreteri Lütfi Arıboğan da bu kampanyanın başarılı olacağına inandığını söyledi. 
     
</TEXT>
</DOC>
