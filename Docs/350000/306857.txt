<DOC>
<DOCNO> 306857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/guncel/axgun01.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakülteden portatif modern mezbaha 
</HEADLINE>
<TEXT>


İÜ Veteriner Fakültesi'nin AB standartlarında kurduğu mezbahada kurbanlıklar elektroşokla bayıltılıp kesilecek 

ŞAKİR AYDIN İstanbul 

İstanbul Üniversitesi İÜ Veteriner Fakültesi bünyesinde, Kurban Bayramı nedeniyle AB standartlarında barınma ve kesim merkezi oluşturuldu. 
200 büyükbaş, 800 küçükbaş kapasiteli mezbahada çağdaş, hijyenik kesim usullerini tanıtan Prof. Dr. Bülent Nazlı, her Kurban Bayramı'nda yapılan hatalı kesimler nedeniyle Türkiye'nin yanlış tanıtıldığını söyledi. Nazlı, "Bu çirkin ve sağlıksız görüntülerin oluşmaması için burada portatif bir mezbaha kurduk. Mezbaha, 5 yıllık bir protokol imzaladığımız firma tarafından kuruldu. Bu süre içinde öğrencilerimiz uygulamalı eğitim yapacak, öğretim üyelerimiz araştırma yapacak, Kurban Bayramı'nda vatandaşlarımız kesimden yararlanacak" dedi. 

Hijyenik bir ortam 
Küçükbaş hayvanların elektroşokla, büyükbaş hayvanların ise havalı tabancayla atılan iğnelerle bayıltarak, hijyenik bir ortamda kesiminin yapılacağını anlatan Nazlı, şöyle konuştu 
"Raylı sistem sayesinde, hayvanlar hareket ederken personel sabit duruyor. Tüm kesim işlemleri havada yapıldığı için sağlık açısından sorun çıkmıyor. Küçükbaş hayvanlar 4, büyükbaş hayvanlar ise yaklaşık 10 dakikada tüm işlemleri tamamlanmış olarak banttan çıkıyor." 
Üniversite mezbahasından kurbanlık alan vatandaşların, emanet bölümüne bırakabileceğini hatırlatan Nazlı, bayram günü gelenlerin, kesim işlemi yaptıktan sonra etleri alıp götürebileceğini söyledi. 
Türkiye'de belediyelere ait yaklaşık 800 mezbaha bulunduğunu belirten Nazlı, "Sağlık koşulları açısından bunların durumu pek iç açıcı değil. Belediyeler bu portatif mezbahayı örnek almalı. 150 bin YTL'ye böyle bir mezbaha oluşturulabilir" dedi. 




</TEXT>
</DOC>
