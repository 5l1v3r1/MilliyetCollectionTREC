<DOC>
<DOCNO> 331721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun27.html </URL>
<DATE> 2005/04/09/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kırgızistan'da devlet başkanlığı seçimi tartışması başladı... 
</HEADLINE>
<TEXT>

     Kırgızistan'da Askar Akayev iktidarının devrilmesinin ardından Akayev'in istifası sorunu çözüm beklerken, anayasa değişikliği ve devlet başkanlığı seçimi tartışması başladı. 
     Kırgızistan meclisi, Akayev'in istifası konusunu pazartesi gününe bırakırken, bugün anayasa reformu konusu gündeme geldi. 
     Anayasa Mahkemesi Başkanı Çolpon Bayekova başkanlığında, bugün ''Anayasa Reformu'' adıyla bir yuvarlak masa toplantısı yapıldı. 
     Toplantıya Bayekova'nın yanı sıra Yüksek Mahkeme Başkanı Kurmanbek Osmonov, kabine üyeleri, eski ve yeni milletvekilleri, siyasi partiler ile sivil toplum örgütlerinin temsilcileri katıldı. 
     Geçici Devlet Başkanı ve Başbakan Kurmanbek Bakiyev ise toplantıda vekili Daniyar Narınbayev tarafından temsil edildi. Toplantıda Bakiyev'in görüşlerini açıklayan Narınbayev, anayasa değişikliğinin mutlaka yapılması gerektiğini ifade ederek, bu değişikliklerin halk için yapılacağını söyledi. 
     Anayasa Mahkemesi Başkanı Bayekova, Kırgızistan anayasasında 1992 yılından bu yana birçok kez değişiklik yapıldığını belirtti, ancak bu değişikliklerde başarılı olunamadığını söyledi. 
     Anayasa Mahkemesi Yargıcı Kayıpov ise anayasa değişikliği yapılmasını isteyenleri sert dille eleştirdi. ''Anayasada yapılacak en küçük bir değişiklik bile Anayasa Mahkemesi'nin gözetiminde olur'' diyen Kayıpov, değişiklik isteyenlerin bunu neden daha önce yapmadığını sordu. Kayıpov, ülkede gecikmeden devlet başkanlığı seçimi yapılması gerektiğini ifade ederek, ''İlla anayasa değişikliği diyorsanız, bunu seçimlerden sonra yapın'' diye konuştu. 
     Geçici hükümetin Dışişleri Bakanı Roza Otunbayeva, ülkede yolsuzluk ve adaletsizliğin durdurulması için önce Merkez Seçim Komisyonu ile Yüksek Mahkeme'nin yeniden yapılandırılması gerektiğini savundu. Otunbayeva, Anayasa Mahkemesi Başkanı Bayekova'nın da hemen istifa etmesini istedi. 
     
</TEXT>
</DOC>
