<DOC>
<DOCNO> 316621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/siyaset/asiy.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurultay hazırlığı 
</HEADLINE>
<TEXT>


Yönetimin İzmir il örgütünde tasfiyeye başlaması üzerine, muhalifler de "hızlı hareket etme" kararı alarak, tüzük kurultayı hazırlıklarına başladı 

Ezelhan Üstünkaya - Ankara 


CHP'de olaylı kurultayın ardından yönetimin başlattığı tasfiye süreci kapsamında İzmir il örgütünü görevden alması üzerine 'hızlı hareket etme' kararı alan muhalifler, tüzük kurultayı hazırlıklarına start verdi. 
Muhaliflerden Şişli Belediye Başkanı Mustafa Sarıgül ve İstanbul Milletvekili Zülfü Livaneli'yi destekleyen milletvekilleri, değerlendirme toplantılarına başladı. 
Tüzükte, genel başkan adaylığı için gereken imza sayısının düşürülmesi yönünde değişiklik talep eden muhalifler, tüzüğe, "Seçim kaybeden genel başkan görevini bırakır" hükmünün de eklenmesini istiyor. Muhalifler, tüzüğe, kurultayların yapılacağı salona ilişkin hüküm konulmasını da talep ediyor. 
'Demokratik tüzük' talebiyle delegelerle temasa geçmeyi planlayan muhaliflerin girişimlerini öğrenen CHP lideri Deniz Baykal da, tasfiye sürecini hızlandırdı. Önümüzdeki günlerde Erzurum, Afyon, Sakarya, Artvin, Rize, Kilis, Aksaray ve Burdur il örgütlerinin görevden alınması bekleniyor. 
Parti tüzüğüne göre, ekimde yapılması planlanan olağan kurultaya muhalif kadroları temizledikten sonra gitmeyi amaçlayan Baykal, ardından il ve ilçe kongre takvimini başlatacak. 
Bu arada görevden alınan İzmir İl Başkanı Alaattin Yüksel, İstanbul'dan İzmir'e gelişinde, Adnan Menderes Havalimanı'nda, 250 partili tarafından karşılandı. Yüksel, daha sonra Kültürpark İsmet İnönü Kültür Merkezi'nde 800 partiliyle bir araya geldi. 


</TEXT>
</DOC>
