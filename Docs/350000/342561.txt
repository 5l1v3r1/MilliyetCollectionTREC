<DOC>
<DOCNO> 342561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo19.html </URL>
<DATE> 2005/05/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Galatasaray'ın gözü sahada, kulağı Ankara'da 
</HEADLINE>
<TEXT>

     Türkiye Kupası'nı finalde ezeli rakibi Fenerbahçe'yi 5-1 gibi tarihi bir skorla yenerek 14. kez müzesine götüren Galatasaray'da gözler ligde yarın oynayacakları Gençlerbirliği maçına çevrildi. 
     Kupa zaferinin ardından yarın Ali Sami Yen Stadı'nda taraftarının önüne çıkacak olan sarı-kırmızılı takımda futbolcular öğle saatlerinde Florya Metin Oktay Tesisleri'nde kampa girdi. 
     Son çalışmasını bu akşam basına kapalı yapacak olan Galatasaray'da, sakatlıkları bulunan Hasan Şaş ile Orhan'ın durumları son çalışmada netlik kazanacak. Orhan'ın, Hasan'a oranla oynama olasılığının daha fazla olduğu bildirildi. 
     Galatasaray'ın Gençlerbirliği karşısına şu muhtemel 11'le çıkması bekleniyor 
     Mondragon, Cihan, Tomas, Song, Orhan Uğur , Ribery, Conceiçao, Ergün, Ayhan, Necati, Hakan Şükür. 
     Ali Sami Yen Stadı'nda saat 19.00'da başlayacak ve Digitürk 80. kanaldan naklen yayınlanacak maçı hakem Yunus Yıldırım yönetecek. 
     Galatasaray'da, yarınki maç öncesinde Mondragon, Song, Tomas ve Conceiçao sarı kart cezası sınırında bulunuyor. 
     
</TEXT>
</DOC>
