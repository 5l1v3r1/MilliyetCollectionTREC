<DOC>
<DOCNO> 348749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas17.html </URL>
<DATE> 2005/06/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Uyanık İtalyanların 1 YTL sahtekarlığı... 
</HEADLINE>
<TEXT>

     CNN Türk 

Milan-Liverpool Şampiyonlar Ligi final maçı için İstanbul'a gelen İtalyanların Türkiye'den aldıkları 1 YTL'yi, 2 euro yerine kullandıkları ortaya çıktı. İtalya'da bazı Türklerin de yaptığı bu sahtekarlık özellikle tütüncüler birliğini isyan ettirdi. 
     Şampiyonlar Ligi final maçı için İstanbul'a gelen İtalyanlar 2 euro ile 1 YTL arasındaki benzerliğin farkına vardı ve paralarını bozdurarak 1 YTL'lik bozuk paralar aldı. Bu paraları ülkelerine götüren İtalyanlar, 1 YTL'leri 2 euroluk madeni para ile hizmet veren otomatik makinalarda kullanmaya başladı. 
     İtalya'da birçok sigara makinası 1 YTL'lerle dolarken, ülkede sigara yaklaşık 4.5 euroya satılıyor. İtalyanlar makinada 2 euro gibi algılanan 1 YTL'lerden 3 adet atıyor, makina hem sigarayı hem de 1 buçuk euro para üstünü veriyor. Yani İtalyanlar hem sigaralarını içiyor hem de üstüne para alıyor. 
     
Bu sahtekarlık aslında ülkede yeni değil. 2 euro yerine 1 YTL'nin kullanımı Avrupa'da yaşayan bazı Türkler tarafından 4 aydır kullanılıyordu. Zira sahtekarlığın en çok görüldüğü yerler de Türk yolcu gemilerinin uğrak yeri olan Ancona, Venedik, Bari ve Brindizi... 
     Sahtekarlık, Milan Liverpool maçı sonrasında İtalyanlar tarafından da sıklıkla kullanılınca tütüncüler birliği harekete geçti. Birlik 2 euroyu daha ayrıntılı okuyan bir teknoloji sisteminin makinalara yerleştirilmesini istedi. 
     Şimdi yetkililer bu soruna çözüm bulmaya çalışıyor. 

     
</TEXT>
</DOC>
