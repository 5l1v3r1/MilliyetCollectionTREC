<DOC>
<DOCNO> 314260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonyas11.html </URL>
<DATE> 2005/02/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Eğreti Gelinler" için ilk özür bir Denizli vakfından geldi... 
</HEADLINE>
<TEXT>

     Şükran Kozalı'nın kitabı ile Atıf Yılmaz'ın yönetmenliğini yaptığı filme adını veren ve Denizlililerin tepki gösterdiği ''Eğreti Gelinler'' için ilk özür, Denizli Sanat Eğitim ve Kültür Vakfı DESAV Başkanı Ziya Tıkıroğlu'ndan geldi. 
     ''Eğreti Gelinler'' filminin vizyona girmesinden önce AA muhabirine açıklamalarda bulunan Tıkıroğlu, filmin çekim aşamasında en sert tepkiyi gösterenlerden biri olduğunu, ancak daha sonra yaptığı araştırmada, Denizli'de ''eğreti gelinler'' gerçeğine rastladığını söyledi. 
     ''Eğreti Gelinler'' isimli kitap ve ardından aynı isimle çekilen filmde, Denizli'de dar bir çevrede yaşananların yaygın bir gelenek gibi sunulduğunu, bunun da rahatsızlık verdiğini belirten Tıkıroğlu, şöyle konuştu 
     ''Denizli'deki tepkiler üzerine bir araştırma yapıp tepkimizi göstererek, böyle bir geleneğin olmadığını savunduk. Ancak daha sonra araştırmayı genişlettim. Bunun sonucunda eğreti gelinliğin gizli ve çok dar ilişkiler olarak yaşandığını öğrendim. Bildiğim, tanıdığım, hatta akrabam olan insanlar, bunun 1930'lu yıllarda geçtiğini anlattı. Hangi aile dahi olduğunu bile öğrendim. Ancak açıklayamam, işin o tarafı gizli.'' Eğreti gelinlerin çağrıldıkları evde sadece gündüzleri kaldığını, evin büyük erkeği baba geldiğinde ayrıldığını öğrendiğini ifade eden Tıkıroğlu, şunları söyledi 
     ''Çok yaygın olmadığı için, buna gelenek, örf ve adet denilemez. Gizli bir yaşantı şeklinde varmış. Eleştirilerimden dolayı Eğreti Gelinler'in yazarı Sayın Kozalı'dan özür diliyorum. Ancak bunun bir gelenek olmadığı yolundaki iddiamı da sürdürüyorum.'' 
     
     'CİDDİ İLİŞKİ YAŞAMIYORLAR'' 
     ''Eğreti gelin'' olarak adlandırılan kadınların, evlenme çağına gelen gençlere ev yaşamından cinselliğe kadar birçok konuda eğitim verdiği, görevini tamamladıktan sonra evden ayrıldığı, bu işi para karşılığı yapmadığı ifade ediliyor. Bu kadınların, birlikte olduğu erkeklerle ciddi ilişki yaşamamalarının da en önemli kurallardan olduğu belirtiliyor. 
     
     KOZALI, DENİZLİ'YE GELİYOR 
     Öte yandan, ''Eğreti Gelinler'' kitabının yazarı Şükran Kozalı, Denizli Genç İşadamları Derneği'nin DEGİAD davetlisi olarak, 23 Şubat'ta Denizli'ye gelecek. Kozalı, düzenlenecek söyleşide, kitabıyla ilgili açıklamalarda bulunacak. 
     Denizlililer, 18 Şubat'ta vizyona girecek, çekimleri Kastamonu'da gerçekleştirilen ''Eğreti Gelin'' filmine tepki göstermiş ve çekimlerinin durdurulmasını istemişti. 
     
</TEXT>
</DOC>
