<DOC>
<DOCNO> 348172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun29.html </URL>
<DATE> 2005/06/02/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AB diplomatları Anayasa öldü, kimse cenazeyi kaldırmaya yanaşmıyor 
</HEADLINE>
<TEXT>

     AB'de görev yapan bazı diplomatlar, Fransa'dan sonra Hollanda'nın da referandumda ''hayır'' oyu vermesinden sonra ''Avrupa Birliği Anayasası'nın öldüğüne, ama kimsenin cenazeyi kaldırmaya yanaşmadığına'' inanıyor. 
     Diplomatlarda biri, Sezar'a ilk bıçağı vuran Romalı senatör Kassius'a benzetme yaparak, ''Kimse Sezar'a ilk bıçağı vuran kişi olmak istemiyor. Her AB lideri, diğerine bakarak, 'ilk sen Kassius' diyor'' ifadesini kullandı. 
     AB'nin 3 önemli kurumu ''hayır'' çıkan referandumlara rağmen anayasanın onaylanması sürecinin devam etmesi gerektiğini belirtirken, AB liderlerinin bu ay ortalarında yapılacak AB Konseyi toplantısının beklenmesi gerektiğini vurguluyor. 
     Konsey toplantısında ele alınabilecek seçenekler ise şunlar 
     - 2006'da anayasayı gözden geçirmeye imkan tanıyacak bir dengenin oluşması umuduyla onay sürecine devam etmek. 2006'ya kadar 20 üye anayasayı onaylarsa konu AB Konseyi'nde ele alınabilecek. 
     - Anayasa anlaşmasının asla yürürlüğe giremeyeceğini kabul edip diğer ülkeleri zaten ölü bir metin hakkında yapılacak referandumları kaybetme utancından kurtarmak. Ve Nice Antlaşması'na göre yola devam etmek. 
     - Anayasa'nın onaylanma sürecini uzatmak. 
     - Birden çok ülkede aynı ayna yapılacak bir süper-referandumla, onay sürecini hızlandırmak. Böylece kaç ülkenin anayasayı onayladığı, kaçının onaylamadığı belli olduktan sonra, erken bir zirveyle ne yapılacağına karar vermek. 
     - Anayasa'nın mevcut biçimiyle işlemeyeceğini kabul etmek ve anayasadan vazgeçmek. Bundan sonra anayasanın AB dışişleri bakanı ve etkili oylama süreci ile ilgili, AB'nin daha etkin çalışmasını sağlayacak bazı maddelerini alıp, bu maddeleri Nice Antlaşması'nın ek protokolü haline getirmek ve bu protokolü ulusal parlamentoların onayına sunmak. 
     AB diplomatlarına göre, Avrupa Komisyonu kamuoyuna yaptığı açıklamalarda onaylama sürecine devam edilmesinden yana. Ancak önde gelen Komisyon üyeleri, 18 ay daha sürecek onaylama sürecinin bitimini beklemenin AB'nin imajına daha çok zarar vermesinden ve Komisyonun ekonomik liberalleşmeye devam etmesini engellemesinden korkuyor. 
     Avrupa Parlamentosundaki federalist Liberal grup bugün yaptığı bir açıklamayla, şimdiye kadar anayasayı onaylama konusunda oylama yapmamış ülkelerin tamamında, 1 Kasım'da ''büyük bir oylama'' yapmasını istedi. 
     Ama İngiltere gibi bazı ülkelerin, ne zaman oylama yapacaklarına AB'nin karar vermesini kabul etmeyeceği belirtiliyor. 
     Diplomatlar bu durumda, haziran ortasındaki zirve toplantısında liderlerin tamamının ''anayasa anlaşmasının öldüğünü ilan etmeyi'' kabul etmesinin ihtimal dışı olduğunu ve ''yas sürecinin uzayacağını'' kaydediyorlar. 
     
     YENİ ANAYASA GÖRÜŞÜLECEK 

     Bu arada, AB Komisyonu sözcüsü ise AB liderlerinin 16-17 Haziran'da Brüksel'de yapacakları zirve toplantısında, yeni bir anayasa hazırlanması konusunu ele alacaklarını söyledi. 
     Sözcü Francoise Le Bail yeni bir anayasanın ihtimal dahilinde olup olmadığının sorulması üzerine, ''Bunun görüşülecek konulardan biri olduğuna eminim'' dedi. 
     AB liderleri şimdiye kadar anayasanın reddedilmei durumunda yeniden görüşülemeyeceğini vurguluyorlardı. 
     

     
</TEXT>
</DOC>
