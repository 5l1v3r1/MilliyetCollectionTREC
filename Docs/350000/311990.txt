<DOC>
<DOCNO> 311990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun46.html </URL>
<DATE> 2005/02/03/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Rusya'nın aradığı Yukos'un 2 ortağı Bush'la görüşecek 
</HEADLINE>
<TEXT>

     Rusya'nın Interpol aracılığıyla aradığı Yukos'un iki ortağının ABD Başkanı George Bush ile görüşeceği bildirildi. 
     Rus Kommersant gazetesi, Yukos'un ortaklarından Mihail Brudno ve Vladimir Dubov'un Amerikalı bir grup Kongre üyesinin daveti üzerine, İsrail'den ABD'ye gittiklerini yazdı. 
     Yukos'un iki ortağının Bush ile görüşeceklerini belirten gazete, bu görüşmenin ne zaman olacağı hakkında ayrıntı vermedi. 
     Gazete, Interpol tarafından aranan Brudno ve Dubov'un ABD hükümetinden tutuklanmayacakları yolunda güvence aldıklarını öne sürdü. 
     Brudno, Kommersant'a yaptığı açıklamada, Washington'a gelmelerinde Rusya'dan herhangi bir engel veya itiraz olup olmadığı konusunda bilgi sahibi olmadığını söyledi. 
     
</TEXT>
</DOC>
