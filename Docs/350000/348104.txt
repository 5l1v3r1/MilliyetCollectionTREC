<DOC>
<DOCNO> 348104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo17.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat itiraf var 
</HEADLINE>
<TEXT>


Bulgaristan'da yapılan Avrupa Güreş Şampiyonası'nda ismi şike skandalına karışan eski güreşçi Fatih Özbaş, itirafta bulundu "Federasyon adına Serhat Balcı'nın finaldeki Ukraynalı rakibine şike teklifinde bulundum." 

ÖZEL HABER HAMİT TURHAN 


Ata sporumuz güreşte sular durulmuyor... Bulgaristan'da 12-18 Nisan tarihleri arasında yapılan Avrupa Güreş Şampiyonası'nda patlak veren şike skandalına ismi karışan eski güreşçi Fatih Özbaş, şok itiraflarda bulundu. Federasyonun adına şike teklifi yaptığını doğrulayan Özbaş, şunları söyledi 
Serhat Balcı'nın finalinden önce Güreş Federasyonu'ndan şike teklifi yapmam için bana geldiler. Başkan Recai Ustaoğlu asbaşkanlar Sabahattin Kasap ve Musa Aydın aracılığıyla bana maçı satın alma teklifinde bulundu. Onlar da doktor Mehmet Demirkaya ile birlikte gelerek, 'Finale kalan sporcularımız için maç satın alır mısın' dediler. 'Ülkenin menfaati içinse neden olmasın' dedim.Sonuçta Serhat Balcı finale kaldı. Ukraynalı rakibi Teras Danko'nun babası milletvekili. Babasıyla ticari ilişkilerim var. İkisini de bundan dolayı yakından tanıyorum. Teklifi ilk ilettiğimde şaşırdılar, kabul etmediler. Bunun üzerine araya başka insanları soktum. Önce para konuşmadık. Zaten nakit kabul etmiyorlardı. Bunun üzerine sporcuya 45 bin dolar değerinde BMW jeep hediye etmek için anlaştık. Ardından Sabahattin Kasap'a işin olduğunu söyledim. O da Başkan Ustaoğlu'na iletti. Başkan, 'O kadar para yok 20 bin dolar ancak veririm' dedi. Bunun üzerine kafilede bulunan Bülent Odabaşı üzerinde 10 bin dolar olduğunu ve bunu verebileceğini söyledi. Kalan 15 bin doları da ben verecektim. Parayı bu şekilde tamamladık. Ancak para tamamlanınca başkan birden çarketti. 'Ben o 20 bin doları olimpiyatlar için ayırdım, orada kullanacağım' dedi. Olimpiyata gidildiğinde finale kalan güreşçiler için o parayla maç satın almayı düşünüyordu. İş ciddiyete binince kaçmak istedi. Ben de Ukraynalı sporcuya gittim. Kendisinden özür diledim. Başarılar diledim."Başkan Recai Ustaoğlu ile daha sonraki karşılaşmamda tartıştım ve ona tokat attım. Başkan bana geldi, 'Kaptan ne olacak' dedi. Ben de 'Sen bir laf söylüyorsun, arkasında durmuyorsun. Anlaştığımız şekilde hareket etseydin, şimdi burada Ukrayna marşı değil de, İstiklal Marşı çalınıyor olacaktı' karşılığını verdim. Eliyle ters hareket yaptı. Ben de kendisine bir tokat attım.Varna'daki tek şike olayı bu değil. Beyaz Rusya adına güreşen Dağıstan kökenli Rus sporcu Murat Gaidarov'a da Ahmet Gülhan'la yapacağı bronz maçı öncesi şike teklifi yapmışlar. Bunu bana bizzat Gaidarov'un kendisi söyledi. 'Sizinkiler bana teklif yaptı, ben de kabul etmedim' dedi. Başkan Ustaoğlu ile tanışmam seçim öncesine dayanıyor. Seçimden önce onun için çalıştık. Bazı gidemediği devlet kuruluşları vardı TEDAŞ, MTA, ASKİ gibi... Çünkü oralarda rakibi Mahmut Demir daha güçlüydü. Kendisini aldım oralara götürdüm, ona oy istedim. Seçimden sonra da hakkımda dedikodular üretmiş. Çeçen mafyasıyla ilişki içinde bulunduğumu söylemiş. Madem böyle biriydim neden benimle işbirliği yaptın Beni kullandı, sonra da bir kenara attı. Bir de kendisinden antrenörlük istediğimi belirtmiş. Böyle bir şey mümkün değil. Çünkü diplomam yok. Ama o benim için teknik kurulda antrenör olarak görev yaptığıma dair resmi bir kuruma belge bile gönderdi. 

Asbaşkanlardan sert tepki 

Fatih Özbaş'ın şike itirafında isimleri geçen Güreş Federasyonu Asbaşkanları Sabahattin Kasap ile Musa Aydın, iddialara sert tepki gösterdi. "Antrenör yapılmadığı için intikam alıyor" diyen asbaşkanlardan Sabahattin Kasap, "Fatih'le, Bulgaristan'da yan yana bile gelmedim. Onunla böyle bir konuşmamız olmadı, olamaz da. Kendisini doğru dürüst tanımam bile. Sağda solda benim kendisinin antrenörlüğünü engellediğimi söylemiş. Bu nedenle benim ismimi böyle rezaletlere bulaştırıyor" diyerek iddiaları yalandı. 
Özbaş'ı tanıdığını söyleyen Musa Aydın ise, kendisiyle bu tür bir olaya girmediğinin altını çizerek, "Yemin ederim böyle bir olay geçmedi aramızda. Ben olayın kenarındaydım, ortasında değildim. Orada herkes ne duyduysa, ne biliyorsa ben de o kadar şey biliyorum" diye konuştu. Öte yandan, şike olayında adı geçen Doktor Mehmet Demirkaya'ya ise tüm çabalarımıza rağmen ulaşamadığımız için görüşlerine yer veremedik. 

'Olayla ilgim yok' 

Güreş Federasyonu Başkanı Recai Ustaoğlu, Fatih Özbaş'ın iddialarını yalanlayarak, "Böyle bir konuda kendisiyle muhatap olmadım. Hiçbir asbaşkanımı da bu konuda görevlendirmedim. Federasyon adına kimse ona böyle bir teklifte bulunmadı. Bilakis kendisi bu teklifle bize geldi. Asbaşkanlarım da, 'biz böyle bir şeyi başkana iletemeyiz' diyerek reddetmiş" dedi. Bu olayları Özbaş ile milli takım doktoru Mehmet Demirkaya'nın tezgahladığı ifade eden Ustaoğlu, "İkisi arkadaş. Beraber hareket edip böyle bir işi tezgahlamışlar. Olay açığa çıkınca, inceledim. Ne asbaşkanlarımın, ne de benim olayla uzaktan yakından ilgim yok" diye konuştu. 




</TEXT>
</DOC>
