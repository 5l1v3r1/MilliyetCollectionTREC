<DOC>
<DOCNO> 345892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/axsiy02.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Camide VIP, İslama aykırı' 
</HEADLINE>
<TEXT>


AKP Trabzon Milletvekili Aykan'ın, Kocatepe Camii'nde protokol için bir bölüm yapılması isteğine ilahiyatçılar, "İslamın eşitlik ilkesine aykırı" dediler 

ÜMRAN AVCI İstanbul 


AKP Trabzon Milletvekili Asım Aykan'ın Kocatepe Camii'ne VIP bölümü yapılması isteği, ilahiyatçılara göre İslamın eşitlik ilkesine aykırı. Güvenlik nedeni haricinde böyle özel bir bölüm yapılmasının dinen bir dayanağı yok. İlahiyatçıların görüşleri şöyle 

'Güvenlik nedeniyle makul' 
Prof. Dr. Hamdi Döndüren "Kesinlikle ayrım olmaz. Güvenlik nedeniyle düşünülmüş olabilir. Bir arada bulunmaları, arkalarında da güvenlik görevlilerinin denk getirilmesi makul. İslamiyette zengin fakir ayrımı, düzgün giyinen giyinemeyen ayrımı hiçbir dönemde olmamış, düşünülmemiş de. İslamın eşitlik ilkesine aykırı düşer. İnsan olma nedeniyle herkes eşit kabul edilir saflarda. Böyle bir ayrım hiç yapılmamış. Ayet ve hadislerde buna bir dayanak bulunmaz. Ancak güvenlik nedeniyle yapılmasını makul de buluyorum. 
Padişahlık döneminde 'sultan mahfeli' denilen bölüm vardı. Şu an Bursa Ulu Camii'nde sol köşede 2. katta var. İlk dönemlerde üst düzey yöneticilere suikastlar namaz sırasında yapılmış. Sonraki dönemlerde de yöneticilere ayrı bölümler yapılmış. Yöneticilerin gidebileceği büyük camilere sultan mahfelleri yapılmış." 

'Emniyet için bir koruma' 
Prof. Dr. M. Saim Yeprem "Peygamber Efendimiz zamanında böyle bir ayırım yoktu. Bütün Müslümanlar eşit, yan yana, omuz omuza namaz kılıyorlardı. Ancak sonraki dönemlerde, siyasi organizasyonlar geliştikçe özellikle liderlerin, Osmanlı döneminde padişahların, güvenlik tedbirleri açısından özel mahfeller yaptırılmaya başlanmış. Ona da İslam limleri cevaz onay vermişler. Böyle bir emniyet tedbirine ihtiyaç duyuluyorsa o zaman ayrı bir locanın, korumanın yapılmasında herhangi bir mahzur yok. VIP kavramı, ayrıcalık, imtiyazlı sınıf gibi bir anlam taşıyor. Siyasi veya emniyet bakımından bir koruma, onları muhafaza altına alma gibi zaruri görünen bir husus olmasa gerek." 

Aykan Gerekli 

ANKARA Milliyet 

KOCATEPE CAMİİ'nde, devlet protokolünün ağırlanacağı özel bir bölüm yapılmasını isteyen AKP Trabzon Milletvekili Asım Aykan, Ankara'da bir protokol camisi bulunmadığını, bu nedenle Kocatepe'nin bir prestij camisi olarak öne çıktığını söyledi. Aykan, şunları kaydetti. "Namaz kılınan yerde bir ayrıcalık istemiyoruz. Ancak özellikle cenaze gibi törenler için, Cumhurbaşkanı, Meclis Başkanı, Genelkurmay Başkanı gibi devletin önemli isimleri geliyor. Yağmurda ıslanıyorlar, ihtiyaç gidermek için yer arıyorlar. Bu sıkıntıları kaldırmak için avluda özel bölüm yapılması gerekiyor. Bu zamana kadar yapılmaması hata." 


</TEXT>
</DOC>
