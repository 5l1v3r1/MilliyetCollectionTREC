<DOC>
<DOCNO> 322558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy15.html </URL>
<DATE> 2005/03/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gül Abhazya ve Güney Osetya sorunları barışçı şekilde çözülmeli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin, Abhazya ve Güney Osetya gibi sorunların barışçı şekilde, Gürcistan'ın siyasi ve toprak bütünlüğü çerçevesinde çözülmesine çok önem verdiğini söyledi. 
     Dışişleri Konutu'nda Gürcistan Dışişleri Bakanı Salome Zurabişvili ile bir araya gelen Gül, görüşmelerin ardından düzenlenen ortak basın toplantısında, Türkiye ve Gürcistan'ın sadece komşu değil, dost iki ülke olduğunu, Gürcistan'ın bağımsızlığından bu yana devam ettirdikleri güçlü işbirliğinin daha da gelişmesi için çaba gösterdiklerini belirtti. 
     Kafkasya'da barış ve huzurun, hem iki ülke hem de bu bölge ve dünya için çok önemli olduğunu ifade eden Gül, bu bakımdan ilişkilerin yakınlığı ve karşılıklı istişarelerin önem arz ettiğini kaydetti. 
     Gül, Türkiye'nin, Abhazya ve Güney Osetya gibi sorunlarla başından beri yakından ilgilendiğini, Gürcistan'ın bağımsızlığına ve toprak bütünlüğüne hiçbir şekilde zarar getirmeden halledilmesine çok önem verdiğini söyledi. 
     Kafkas bölgesinin ekonomik kalkınmasına, refahın gelişmesine de önem verdiklerini, çok sayıda ortak projelerinin olduğunu belirten Gül, Bakü-Tiflis-Ceyhan petrol boru hattının açılışını yıl içinde yapmayı planladıklarına dikkati çekti. 
     Bakü-Tiflis-Erzurum Şahdeniz doğalgaz boru hattı projesinin de başarıyla bitirileceğine inandıklarını kaydeden Gül, tüm bunların sadece siyasi değil, ekonomik işbirliğinin de geliştiğini gösterdiğini belirtti. 
     Gül, Türk işadamlarının Gürcistan'daki yatırımlarının giderek çoğaldığını, aynı şekilde Gürcü işadamlarının Türkiye'de yatırım yapmalarını teşvik ettiklerini, ticaret hacminin de artmakta olduğunu söyledi. 
     Dışişleri Bakanı Gül, Türkiye'nin Ermenistan ile ilgili işlemleri Tiflis Büyükelçiliği aracılığıyla yapma kararı almasının görüşmede gündeme gelip gelmediğinin sorulması üzerine, bu konuyu ele almadıklarını belirtti. 
     Başbakan Recep Tayyip Erdoğan'ın İstanbul'daki gösterilerin Türk medyasına yansıma biçimini eleştiren sözlerinin hatırlatılması üzerine Gül, bu konuda açıklama yapmak istemediğini bildirdi. 
     
     KONUK BAKAN ZURABİŞVİLİ 
     Konuk Bakan Zurabişvili de Türkiye'nin sadece komşu değil, dost ve stratejik ortak olduğunu, bu üç unsurun Gürcistan'ın dış politikasında büyük önem taşıdığını belirtti. 
     Türkiye'den her alanda destek gördüklerini ifade eden Zurabişvili, Türkiye'nin AB üyeliğinin de bölge için gerekli olduğu görüşünü dile getirdi. 
     Türkiye ile Gürcistan arasında sorun olmadığını, ancak konuşulacak pek çok konu bulunduğunu söyleyen Zurabişvili, iki ülke arasında enerji gibi elle tutulur önemli bir bağ bulunduğunu da belirtti. 
     Görüşmede, Karadeniz bölgesinin sorunlarını ele aldıklarını anlatan Zurabişvili, Ukrayna'daki son gelişmelerin Karadeniz'i daha önemli kıldığını kaydetti. 
     Zurabişvili, Türkiye ile Gürcistan arasındaki bir başka bağın yatırımlar olduğunu, Türkiye'nin Gürcistan-Rusya diyalogunda Tiflis yönetimine verdiği gibi siyasi desteğin de kendileri için önemli olduğunu ifade etti. 
     Konuk bakan, Türkiye'nin, Rusya'nın Gürcistan'daki askeri üslerden geri çekilme konusunda da kendilerine destek verdiğini bildirdi. 
     Üslerden geri çekilme konusunda Türkiye'nin destek verdiği sözlerine ilişkin soru üzerine Zurabişvili, Rusya ile bir eylem planı üzerinde mutabık kaldıklarını ve bu çerçevede Mayıs ayı başında Moskova'da görüşmeler yapacağını bildirdi. 
     Zurabişvili, bu konuda ilerleme sağlamak istediklerini söyleyerek, Mayıs ayına kadar ilerleme sağlanması durumunda sonuçları iki ülkenin devlet başkanlarına sunacaklarını kaydetti. 
     Konuk bakan, bu sürecin kendileri için hassas olduğunu, bu nedenle her türlü desteğe ihtiyaçları bulunduğunu bildirdi. 
     Gürcistan hükümetinin Türk işadamlarının bu ülkedeki yatırımları konusunda ne gibi kolaylaştırıcı adımlar attığının sorulması üzerine de Zurabişvili, ellerinden gelen adımları attıklarını belirtti. 
     Sadece Türk işadamları değil, bütün işadamları için bazı reformlar uyguladıklarını anlatan Zurabişvili, bu çerçevede bazı kanunların değiştiğini ve vize rejiminin kolaylaştırılmasının gündemde olduğunu söyledi. 
     Konuk bakan, Türkiye ile Batum arasında uçak seferleri konusunda da çalışmaların yoğun şekilde devam ettiğini bildirdi. 
     Zurabişvili, bir soru üzerine, Azerbaycan ile Ermenistan ve Türkiye ile Ermenistan arasındaki sorunlarda, kendilerinden yardım talebinde bulunulmadığını, ancak Gürcistan'ın bu ülkelerle iyi ilişkileri olduğunu, böyle bir talebin gelmesi halinde arabuluculuk yapabileceklerini kaydetti. 
     Gürcü bakan, bir başka soru üzerine de annesinin İstanbul'da doğmuş olmasından dolayı İstanbul'a dair iyi hisler içinde olduğunu ifade etti. 
     
     İKİ ÜLKE ARASINDA PROTOKOL İMZALANDI 
     Bu arada, basın toplantısından önce Gül ve Zurabişvili, Türkiye ile Gürcistan arasında, ''Türkiye, Gürcistan ve Azerbaycan arasında terörizm, örgütlü suçlar ve diğer önemli suçlarla mücadele anlaşması''nın 9. maddesinin uygulanmasına dair protokole imza attılar. 
     Protokol, özellikle insan ticareti konusunda 2 taraf arasındaki mekanizmaların daha sıkı işbirliğine gitmesi, sivil toplum kuruluşları, emniyet teşkilatı, akademisyenler, kurum, kuruluş ve kişiler arasında işbirliğinin artırılmasını hedefliyor. 
     Gül-Zurabişvili görüşmesinde, Abhazya ve Güney Osetya sorunları, Gürcistan-Rusya ilişkileri, NATO'nun bölgeyle yürütmekte olduğu işbirliği projeleri gibi konuların gündeme geldiğini ifade eden kaynaklar, Gürcü bakanın, Abhazya ve Güney Osetya sorunları, Rusya ile ilişkiler gibi konularda Türkiye'nin desteğini istediğini kaydettiler. Gül'ün de bu desteği zaten verdiklerini, vermeye de devam edeceklerini söylediği öğrenildi. 
     Gül ve Zurabişvili, basın toplantısının ardından öğle yemeğine geçtiler. 
     
</TEXT>
</DOC>
