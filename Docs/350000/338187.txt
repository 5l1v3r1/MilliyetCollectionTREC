<DOC>
<DOCNO> 338187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo21.html </URL>
<DATE> 2005/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Feyyaz Uçar Beraberliği düşünmüyoruz, hedefimiz galibiyet 
</HEADLINE>
<TEXT>

     Malatyaspor Teknik Direktörü Feyyaz Uçar, "Beraberliği düşünmüyoruz, bizim için hedef galibiyet" dedi. 
     Uçar, Kulüp İdari Binası’nda düzenlediği basın toplantısında, şampiyonluk hesapları yapan Galatasaray’a oranla daha rahat olduklarını söyledi. 
     Fenerbahçe-Trabzonspor maçının sonucuna göre Malatyaspor- Galatasaray karşılaşmasının havasının değişebileceğini belirten Uçar, şöyle dedi 
     "Galatasaray’ın hedefi şampiyonluk. Biz onlara göre daha rahatız. 
     UEFA’ya gitmemiz söz konusu değil. Birkaç puan kaybetme lüksümüz var. 
     Ancak, kulübümüz ligi beşinci sırada bitirmemizi istiyor. Biz de bu konuda elimizden geleni yapacağız. Anadolu kulüpleri her zaman üç büyüklerle oynanan maçlara büyük önem vermiştir. Oyuncular özel motive oluyor. Daha arzulu, hırslı, istekli olmaları doğal. Son haftalarda sekiz puan toplayıp sıkıntı bölgesinden uzaklaştık. Takımımızda olumlu bir hava esiyor. Galatasaray’ın stresli olmasını bekliyoruz. Tüm bunlar bizim avantajımız olarak gözüküyor. Beraberliği düşünmüyoruz. 
     Bizim için hedef galibiyet." Malatyaspor-Galatasaray maçında sinirlerine hakim olan tarafından sahadan mutlu ayrılacağını kaydeden Uçar, "Galatasaray ligin en iyi takımlarından biri. Eksik oyuncularının alternatifleri var. İçeride ve dışarıda kazanmaya çıkıyorlar. Umarım kazanan taraf biz oluruz" dedi. 
     Uçar, sakatlığı devam eden Serkan Bensol, Ömer Erdoğan ve Berk Sarıtaş’ın kadroda yer alamayacağını sözlerine ekledi. 
     
</TEXT>
</DOC>
