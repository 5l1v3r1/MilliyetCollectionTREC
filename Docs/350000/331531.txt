<DOC>
<DOCNO> 331531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur14.html </URL>
<DATE> 2005/04/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kavga cami yaptırma yarışına dönünce... 
</HEADLINE>
<TEXT>

     Seçkin KIRARSLAN DHA 

      ZONGULDAK'ın Devrek İlçesi'nde yol anlaşmazlığı nedeniyle araları açılan Müfettişler ile Mumcuoğlu Köyü sakinlerinin kavgası cami yaptırma yarışına dönüştü. Birbirine kızan iki köyün sakinleri, komşu köyün camisine gitmemek için sadece 1 okul olan bölgeye tam 6 cami yaptırdı. Köylüler, camilerde imam ve cemaat bulma sorunu ile karşılaştı. 
     Devrek İlçesi'ne 19 kilometre uzaklıktaki Müfettişler ile Mumcuoğlu Köyü'nde anlaşamayan köylüler, toplam 300 haneli 700 nüfuslu 2 köye 6 cami yaptırdı. 6 caminin, 50'şer, 100'er metre arayla bulunduğu iki köyde sadece bir tane ilköğretim okulu var. 
     Cami yaptırma yarışı 1965 yılında inatlaşma sonucu başladı. Mumcuoğlu Köyü'nde oturan bir kişinin camiye giderken yol konusunda arkadaşına kızarak, bir daha Müfettişler Köyü'ndeki camiye gitmeyeceğini belirterek, cami yaptırmaya karar verdi. Köylüler bir araya gelerek Mumcuoğlu Köyü'ne yeni cami yaptırdı. Bunun üzerine 2 kişi arasındaki çekişme, köyler arasında cami yaptırma yarışına dönüşmüştü. Bizim camimiz daha güzel, daha büyük' olarak devam eden yarış sonunda 2 köye toplam 6 cami yapıldı. 2 köyde sadece 1 okul bulunduğu belirtildi. 
     Mumcuoğlu Köyü Muhtarı Mehmet Temel, yerleşim biriminde Kılıçoğlu, Merkez ve Hızırcıoğlu camilerinin bulunduğunu, Müfettişler Köyü Muhtarı Şenay Taşçı ise, Merkez, Taşçıoğlu ve Aslanoğlu camilerinin yaptırıldığını söyledi. Muhtarlar, camilerden en küçüğünün 150, en büyüğünün ise 250 kişilik olduğunu belirtti. 
     Müfettişler Köyü Muhtarı Şenay Taşçı, mevcut camilerin kendilerinden önce yapıldığını belirterek, "Bizim dönemimizde cami yaptırılmasına izin vermeyeceğiz'' diye konuştu. 
     
     CAMİ VAR, İMAM VE CEMAAT YOK 
     Toplam 300 haneli ve 700 nüfuslu iki köyde yaşayan köy sakinleri imam ve cemaat bulamamaktan yakındı. Köylüler, İl Müftülüğü'nün 2 köydeki toplam 6 camiye 3 imam verdiğini imece usülü ile topladıkları paralarla camilere imam tuttuklarını söyledi. Köylüler, bazen cemaat bulmakta zorlandıklarını, bayram namazlarında camiler arasında şeker ve lokum dağıtarak cemaat çekme yarışı yaşandığını anlattı. 
     
</TEXT>
</DOC>
