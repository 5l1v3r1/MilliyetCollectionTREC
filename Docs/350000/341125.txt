<DOC>
<DOCNO> 341125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yazar/dundar.html </URL>
<DATE> 2005/05/10/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Hüsnü Mahalli neden kovuldu 
</HEADLINE>
<TEXT>


Yeni Şafak bir süre önce Hüsnü Mahalli'nin yazılarına son verdi. Suriyeli gazeteci Mahalli, ABD'nin Irak işgaline ve İsrail'in saldırgan politikalarına karşı yazılarıyla tanınıyordu. 
Kovulan yazara göre kararın nedeni, "ABD, İsrail ve onların Türkiye'deki dostlarının baskıları" gazeteye göre ise, "okurun büyük tepkisi..." 
Peki Mahalli ne yazıyordu da bu kadar rahatsızlık yarattı 
Geçen hafta ODTÜ Mezunları Derneği'nin "Büyük Ortadoğu Projesi BOP tartışma grubu"nun davetlisiydi Mahalli. 
Anlattıkları, niye kovulduğunun açıklaması gibiydi. 

Mahalli'ye göre ABD Büyük Ortadoğu Projesi'yle 22 Arap ülkesine demokrasi vaat ediyordu. Yola çıkarken 4 ülkeyi örnek göstermişti 
Bahreyn, Katar, Fas ve Yemen. 
Bahreyn, topraklarının yüzde 30'u Amerikan üssü olan bir krallıktı. 
Katar, topraklarının yüzde 25'i Amerikan üssü olan bir emirlik. 
Fas'ta hükümeti meclis değil, Kral atıyordu. 
Yemen'in çavuşken darbe ile işbaşına gelen Cumhurbaşkanı ise 24 yıldır iktidardaydı. 

Mahalli, ABD'nin 1970'lerde komünizme karşı radikal İslamı kullandığını hatırlatarak şöyle dedi 
"ABD şimdi ılımlı İslamı destekliyor. Sezer'in 'Türkiye ılımlı İslam ülkesi değildir' demesi ondan." 
Suriyeli yazara göre ABD 11 Eylül sonrası tüm teröristlerin Sünni olduğunu fark edip Şii kartını oynama kararı aldı. İran'la el altından flörte başladı. Irak'ta yönetime onları taşıdı. Böylece Şii azınlığı olan ülkelere de sopa gösteriyor. 
"Dünya Bankası'nın başına Paul Wolfovitz'in getirilmesi de boşuna değil sopayla terbiye edemediklerini parayla edecekler." 

Sovyetler çökünce bölgedeki anti-Amerikan direnişin bayrağı sosyalistlerden radikal İslamcılara geçti. 
ABD başta buna şiddetle karşılık verdi. Cezaevinde işkence yaparak, camide yaralıları kurşunlayarak, 300 milyon Arap'ı en hassas yerinden vurdu Gururlarını kırdı, itibarlarını sıfırladı. 
Mahalli'ye göre şimdi ABD taktik değiştiriyor. En muhalifine davetiye çıkarıp işbirlikçiliğe çağırıyor 
"İktidar mı olmak istiyorsun, bırak cihadı, gel ben seni destekleyeyim" diyor. 

Mahalli, bu sayede yakında Hamas, Cihad, Hizbullah, Müslüman Kardeşler gibi radikal örgütlere iktidar kapılarının açılacağını öngörüyor. Şimdiden ipuçları var 
Filistin'de yerel seçimleri Hamas kazandı. 
Irak'ta hükümete Sünni direnişçilerden bakanlar alındı. 
Deneyimli yazarın diğer tahminleri şunlar 
3-5 ay içinde bölgeye ABD'den para akışıyla birlikte satın almalar başlayacak. Kısa zamanda, hızla fikir değiştiren devlet adamları, medya organları ve köşe yazarları göreceğiz. 1-2 yıl içinde Türkiye'de BOP'a endeksli olarak kamusal alanda türban serbest bırakılacak. BOP'un yedek planı olarak Irak'ta ve Türkiye'de bir Kürt devleti gündeme gelecek. Irak'ta iktidar nasıl etnik ve dini gruplar arasında paylaştırılarak Lübnanlaştırıldıysa, Türkiye'ye de aynısı dayatılacak. 

Köşesiz kalmış bir yazarın tahminlerine köşemi açtım. 
Çünkü bu tahminlerde bir kovuluşun nedenleri kadar ürkütücü bir istikbalin izleri de var. 



</TEXT>
</DOC>
