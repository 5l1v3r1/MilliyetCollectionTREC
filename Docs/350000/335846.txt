<DOC>
<DOCNO> 335846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun35.html </URL>
<DATE> 2005/04/22/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İbre Derviş'e döndü 
</HEADLINE>
<TEXT>

     Anadolu Ajansı ise Kemal Derviş'in UNDP Başkanlığı'na seçildiğinin henüz kesin olarak açıklanmadığını ancak şansının yükseldiğini duyurdu. 
     BM Genel Sekreteri Kofi Annan'ın tercihini Derviş'ten yana kullandığı konusundaki söylentiler üzerine bilgi veren BM kaynakları, son üç aday arasından Türkiye'den Kemal Derviş ve Norveç'ten Kalkınma Bakanı Hilde Johnson konusunda görüşmelerin sürdüğünü kaydettiler. 
     Kaynaklar, Japonya'nın ekonomik işlerden sorumlu Dışişleri Bakan Yardımcısı Kauro Eshekawa'nın şansının kalmadığını ifade ettiler. 
     BM Genel Sekreteri sözcülük ofisinden yetkililer ise bu konuda öğlen düzenlenecek brifingde açıklama yapılabileceğini, bunu beklemek gerektiğini söylemekle yetindiler. 
     Derviş'in UNDP başkanlığına seçilmesi durumunda BM Genel Sekreteri Annan'ın, gelecek günlerde bu tercihiyle ilgili BM'de temsil edilen bölgesel gruplara mektup göndereceği ve onaylarını alacağı belirtildi. 
     Bölgesel grupların onayı alındıktan sonra Derviş'in UNDP başkanlığı BM Genel Kurulu'nda oylanarak onaylanacak. 
     
     DHA SEÇİLDİ 

     Doğan Haber Ajansı New York muhabiri Can Kamiloğlu'nun bildirdiğine göre, BM kaynakları, CHP İstanbul Milletvekili Kemal Derviş'in BM Kalkınma Programı başkanlığına seçildiğini söyledi. 
     Birleşmiş Milletler kaynaklarından elde edilen bilgiye göre, CHP İstanbul Milletvekili Kemal Derviş BM Kalkınma Programı UNDP Başkanı seçildi. 
     BM Genel Sekreteri Kofi Annan'ın da 'favori' aday olarak gösterdiği Derviş'in BM Genel Kurulu'nda yapılan oylamada bu göreve getirildiği belirtiliyor. Ancak konuyla ilgili resmi bir açıklama henüz yapılmadı. 
     Bununla birlikte kaynaklar seçimi Derviş'in kazandığını belirtti. Konuyla ilgili resmi açıklamanın ilerleyen saatlerde yapılabileceği ifade edildi. 
     
     Derviş favori adaylardandı 

     Birleşmiş Milletler kaynakları, daha önce yaptıkları açıklamalarda Derviş'in şansının yüksek olduğunu belirtmişlerdi. 
     BM Genel Sekreteri Kofi Annan tarafından belirlenen ismin, Birleşmiş Milletler Genel Kurulu tarafından da onaylanması gerekiyordu. 
     Birleşmiş Milletler Kalkınma Programı başkanlığı için, diplomatik, siyasi ve kaynak kullanımına dair tecrübe, kalkınma sorunları konusunda bilgi ve tecrübeyle daha önce uluslararası kuruluşlarda çalışmış olma gibi kriterler aranıyor. 
     Derviş, uzun yıllar Dünya Bankası'nda üst düzey görevler üstlenmişti. 
     
     Kemal Derviş kimdir 

     Kemal Derviş, üniversite eğitimini İngiltere'de School of Economics'de yaptı. Derviş, ABD'nin önemli üniversiteleri arasında yeralan Princeton Üniversitesi'nde yüksek lisans ve doktorasını tamamladı. 
     Bülent Ecevit'in 1973-1976 yılları üç yıl ekonomi ve uluslararası ilişkilerden sorumlu danışmanlığını yapan Kemal Derviş, Orta Doğu Teknik Üniversitesi ve Hacettepe Üniversitesi'nin yanı sıra Princeton Üniversitesi'nde ekonomi ve uluslararası ilişkiler alanında öğretim üyeliği görevinde bulundu. 
     Derviş, Dünya Bankası'na 1978 yılında ilk görevini aldı. Dünya Bankası Araştırma Servisi'nde göreve başlayan Derviş, 1982 yılında, Dünya Bankası'nda Küresel Endüstri Departmanı, Endüstriyel Strateji ve Politikası için Bölüm Başkanlığı görevine getirildi. 
     Bu görevi 1986 yılına kadar sürdüren Derviş, aynı yıl Dünya Bankası'nın Avrupa, Ortadoğu ve Kuzey Afrika Bölgesi'nden sorumlu baş ekonomistliği görevine atandı. 
     Orta Avrupa Departmanı'nda, 1987 yılından 1991 yılına kadar, direktör olarak görev yapan Derviş, daha sonra Kuzey Afrika Departmanlığı'nda direktör olarak görev aldı. Derviş, daha sonra, Dünya Bankası'nın Ortadoğu ve Kuzey Afrika MENA Bölümü'nden sorumlu Başkan Yardımcılığı görevine getirildi. 
     Başbakan Bülent Ecevit tarafından Türkiye'ye davet edilen Derviş, 3 mart 2001'de Ekonomiden Sorumlu Devlet Bakanlığı'na getirildi. 
     Genel seçim kararı sonrası 2002 yılının ağustos ayında istifa eden Derviş, önce YTP ve CHP arasında, daha sonra DSP ile solda birlik çalışmalarını sürdürdü. Ancak bu girişimler başarısızlıkla sonuçlandı. 
     23 ağustos 2002 günü düzenlenen törenle CHP'ye katılan Derviş, 3 kasım 2002'de yapılan genel seçimlerde İstanbul Birinci Bölge Milletvekili adayı oldu ve seçildi. 
     
</TEXT>
</DOC>
