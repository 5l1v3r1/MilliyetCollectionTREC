<DOC>
<DOCNO> 311694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy05.html </URL>
<DATE> 2005/02/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Aile hekimine en az 2 bin YTL maaş 
</HEADLINE>
<TEXT>

     Sağlık Bakanlığı, mart ayında Düzce'de pilot uygulamasını başlatacağı "aile hekimliği" sisteminde hizmet verecek doktorlara yapılacak ödemeler ve sözleşme koşullarını belirledi. Buna göre, sözleşmeli aile hekiminin eline ayda en az 2 bin YTL maaş geçecek. 
     Sağlık Bakanlığı, yıl sonunda Türkiye geneline yaygınlaştırmayı planladığı aile hekimliğiyle ilgili çalışmalarını tamamlıyor. "Aile Hekimliği Pilot Uygulaması Kapsamında Sağlık Bakanlığı'nca Çalıştırılan Personele Yapılacak Ödemeler ve Sözleşme Şartları Hakkında Yönetmelik Taslağı"na göre, sözleşmeli aile hekimine, ilk bin kişiye kadar, kayıtlı kişi sayısına bakılmaksınızın aile hekimliği uzmanı ise 2 bin YTL, uzman tabip ve tabip ise 1.5 bin YTL bürüt maaş ödenecek. Aile hekimleri, ayrıca, bin kişinin üzerindeki her kayıtlı kişi başına 1 YTL kazanacaklar. 
     Görevlendirmeyle tam gün çalıştırılan aile hekimlerine kişi başına brüt olarak 40 YKr, bunlardan serbest olarak da çalışan aile hekimlerine ise 20 YKr ödeme yapılacak. Kayıtlı kişi sayısı 4 bini aşarsa, bu sayıyı aşan kısım için sözleşmeli veya görevlendirmeyle çalıştırılan aile hekimlerine herhangi bir ödeme yapılmayacak. 
     
     SOSYO EKONOMİK GELİŞMİŞLİK TAZMİNATI 
     Sözleşmeli çalıştırılan aile hekimine çalıştığı bölgeye göre sosyo-ekonomik gelişmişlik tazminatı da ödenecek. 
     Kalkınmada öncelikli yöreler cetvelinin esas alınacağı sistemde, cetvelin 7'nci bölgesinde görev yapan sözleşmeli aile hekimlerine tavan ücretin yüzde 60'ı, 1, 2 ve 3'üncü bölgelerde görev yapanlara tavan ücretin yüzde 10'u aylık olarak ödenecek. 
     Sözleşmeli aile hekimine kırsalda verdiği gezici sağlık hizmeti karşılığında tavan ücretin yüzde 40'ına kadar bir ödeme aylık olarak yapılacak. Sözleşmeli çalıştırılan aile hekimine hizmet verdiği merkezin kira, amortisman, elektrik, su, yakıt telefon, internet, bilgi işlem, temizlik, büro malzemeleri, tıbbı sarf malzemeleri gibi giderleri için tavan ücretin yüzde 100'ü aylık olarak ödenecek. Bu ödeme için herhangi bir belge veya fatura talep edilmeyecek. 
     Sözleşmeli olarak çalıştırılan aile sağlık elemanlarına nöbet, acil yardım hizmetleri, olağanüstü hallerde yapacakları hizmetler, toplum sağlığı ve benzeri hizmetleri için ilk bin kişiye kadar kayıtlı kişi sayısına bakılmaksızın 800 YTL, bin kişinin üzerinde her kayıtlı kişi başına 40 YKr brüt olarak ödenecek. 
     
</TEXT>
</DOC>
