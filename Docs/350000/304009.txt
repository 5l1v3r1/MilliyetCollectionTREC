<DOC>
<DOCNO> 304009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko11.html </URL>
<DATE> 2005/01/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Cep telefonu kullanma yaşı 12'ye indi... 
</HEADLINE>
<TEXT>

     Nokia Türkiye Pazarlama Müdürü Ülkem Kırımlı, cep telefonunda hedef kitlelerinin 15 yaş üstü olduğunu, ancak yaptıkları araştırmalarda cep telefonu kullanımının 12 yaşa kadar indiğinin görüldüğünü bildirdi. 
     Kırımlı, cep telefonu pazarında planlarını 15 yaşın üstündekiler için yaptıklarını, 15 yaş altının doğrudan hedefledikleri bir kitle olmadığını söyledi. 
     Kırımlı, ''Bu ailenin iznine tabii, işin ailevi boyutu var. Biz kendi planlarımızda 15 yaşın altını hedeflemeyiz, ama yaptığımız araştırmalarda gözüküyor ki cep telefonu kullanımı 12 yaşa kadar inmiş, belki daha da altı var'' dedi. 
     Kırımlı, ailelerin cep telefonlarını güvenlik unsuru olarak düşündüklerini belirtti. 
     Türkiye'deki GSM operatörlerinin aktif abone sayılarının arttığını, nüfus penetrasyonunun yüzde 50'yi geçtiğini anlatan Kırımlı, genç nüfusa sahip olan Türkiye'de pazarın gelişimi açısından potansiyel olduğunu kaydetti. 
     Kırımlı, birden fazla kredi kartı kullanımında olduğu gibi, birden fazla ön ödemeli kart kullanımının da Türkiye'de yaygınlaşmaya başladığını söyledi. 
     
     ''2004, CEP TELEFONU PAZARI İÇİN İYİ BİR YIL OLDU'' 

     2004 yılının cep telefonu pazarı için iyi bir yıl olduğunu belirten Kırımlı, ''Pazarda 2004 yılında, 2003 yılına oranla yaklaşık yüzde 25'lik adetsel bir büyüme tahmin ediyoruz'' dedi. 
     2004'ün Nokia için de iyi geçtiğini ve hedeflerine ulaştıklarını ifade eden Kırımlı, dünyada yüzde 31-32 pazar payı ile lider konumda bulunan Nokia'nın Türkiye'deki pazar payının daha da yüksek olduğuna dikkat çekti. 
     Pazarda geçen yıl cep telefonu modellerinin seçiminde farklılık yaşandığını anlatan Kırımlı, şunları kaydetti 
     ''Daha önceki yıllarda daha basit teknolojiye sahip, fiyat olarak daha uygun modeller tercih edilirken, 2004 yılında teknolojik içeriği yüksek, fiyatı pahalı üst modellere doğru bir yönelme oldu. 
     Bağımsız bir araştırma şirketinin yaptığı sektör araştırması verilerine göre, Türkiye'de satılan ilk 10 ürün Nokia cep telefonu. Bunlardan 3 tanesi de bizim üst model tabir ettiğimiz fiyatı 300 ile 500 euro arasında olan modeller.'' Cep telefonundaki yeniliklerden de bahseden Kırımlı, geçen yıl fotoğraf çeken cep telefonlarının yaygınlaştığını, bu yıl da çok yaygın olarak başlamasa bile görüntülü iletişimin geleceğini söyledi. 
     Kırımlı, ''3. jenerasyon dünyanın gündemine girdi. 3. jenerasyon mobil görüntüyü, mobil data aktarımını hızlandıran bir sistem. Gidilmesi hedeflenen nokta, anında görüntülü iletişim. 2005'te genel anlamda bu tür ürünler gelecek'' dedi. 
     Ülkem Kırımlı, Türkiye'de 3. jenerasyon olmasa bile bu deneyimleri sunacak altyapı bulunduğunu belirtti. 
     ''Bas-Konuş''un, bir kısa mesaj kolaylığında kullanılabilecek düzeye 2005 yılının sonunda gelebileceğini anlatan Kırımlı, şu anda bas konuş teknolojisini destekleyen Nokia modelleri bulunduğunu belirtti. 
     
     ''KAÇAĞIN ÇOK AZA İNDİRİLDİĞİNİ TAHMİN EDİYORUZ'' 

     Kaçak ve çalıntı cep telefonlarına ağır yaptırımlar öngören yasa teklifinin gündemde olmasının kendilerini çok mutlu ettiğini ifade eden Kırımlı, ''Bundan belki de en fazla zarar görmüş kuruluşlardan biriyiz'' dedi. 
     Kırımlı, şunları kaydetti 
     ''Türkiye pazarında çok ciddi yatırımlar yaptık. Bütün yurt safında 150'den fazla servis noktamız var. Kaliteli ürün, kaliteli hizmetin yanında 2 yıl garanti veriyoruz. Kaçak olarak gelen ürünün ne şekilde geldiğini bilemiyoruz. İçindeki parça orijinal mi, değil mi o bizim sözlerimizin dışında kalıyor. Ama üzerinde Nokia yazdığı için bizi zedeliyor. Bu tür düşük fiyatlı gelen ürünler kanalımızın dengesini de bozuyor. Çünkü bunlar vergi vermiyor. Pazarda yüzde 20'ye varan düşük fiyatlar bulunabiliyor, ama ne aldığınızı bilmiyorsunuz.'' Markalarının zedelenmemesi için bu konuda çok uğraş verdiklerini, açık bir fiyat politikası izleyerek, buradaki spekülasyonlara meydan vermemeye çalıştıklarını ifade eden Kırımlı, ''Bağımsız araştırma şirketinin araştırmalarına göre, Türkiye'ye resmi yollardan giren cep telefonu sayısı ilk 10 ay itibariyle Türkiye'de pazarda satılmış olan cep telefonu sayısı ile aynı oranda. Kaçak oranının çok aza indirildiğini tahmin ediyoruz. Yüzde 3-4'ün altında bir rakam. Yasal yollardan ne girmişse o satılmış görünüyor'' diye konuştu. 

     
</TEXT>
</DOC>
