<DOC>
<DOCNO> 301272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko19.html </URL>
<DATE> 2004/12/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
S P Analisti Türkiyenin notunun artması için güçlü zemin oluştu 
</HEADLINE>
<TEXT>

     Uluslararası kredi derecelendirme kuruluşu Standard and Poor's'un S and P Türkiye analisti Farouk Soussa, Avrupa Birliği'nden AB müzakere tarihi alınması ve IMF desteğinin, gelecekte Türkiye'nin kredi notunun arttırılması için güçlü bir zemin oluşturduğunu söyledi. 
     Farouk Soussa, Türkiye'nin IMF ile devam eden ilişkisinin, Türk yetkililerin 'sağlam, güçlü makro ekonomik ve mali politika uygulayacaklarına' dair açık taahhütlerini güçlendirdiğini bildirdi. 
     Soussa, IMF ile üç yıllık bir Stand by konusunda mutabakata varıldığını ilan edilmesi ve AB'den müzakere tarihi alınmasının, sıkı makro ekonomik programın önümüzdeki yıllarda da devam etmesine, dolayısıyla enflasyonun düşmesine, mali iyileşmeye, sürdürülebilir bir borç yüküne, çalkantıların azalmasına imkan vereceğini kaydetti. 
     Türkiye'ye verdikleri ve teyit ettikleri BB - notunun, AB'den müzakere tarihi alınması ve IMF ile Stand by üzerinde anlaşılmasını yansıttığını vurgulayan Soussa, Türkiye ekonomisinde makro ekonomik istikrarın devamını öngördüklerini de ifade etti. 
     Mali durumda devam eden iyileşmenin, kamu borç yükünde devam eden azalmanın, Türkiye'nin, orta vadedeki kredi iyileşmesi için önemli unsurlar olduğunu belirten Soussa, ekonomik istikrar ile Hükümet'in AB'ye giriş stratejisi çerçevesinde, özel sermaye girişinin de artacağını bildirdi. 
     Soussa bu arada, gerek IMF gerekse AB çerçevesindeki gelişmelerin, ekonomik ve siyasi istikrara yapacağı katkı nedeniyle, Türkiye'nin siyasi ve ekonomik risklerini dengelediğini kaydetti. 

     
</TEXT>
</DOC>
