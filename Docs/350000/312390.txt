<DOC>
<DOCNO> 312390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy04.html </URL>
<DATE> 2005/02/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
AKP'de "Hıristiyan Demokrat" şoku 
</HEADLINE>
<TEXT>

     ABDULLAH KARAKUŞ Ankara 

AKP, Avrupa Parlamentosu'nda Hıristiyan Demokratlar olarak anılan Avrupa Halk Partisi'nin EPP "ortak üye" yerine "gözlemci" statüsü vermesine tepki gösterdi. 
     Erdoğan başkanlığında geçen hafta yapılan Merkez Karar ve Yönetim Kurulu'nda MKYK , AKP'nin EPP'ye kabulü de konuşuldu. Kendilerine ortak üyelik için davet geldiğini kaydeden Erdoğan, EPP üyesi hükümet başkanlarının 22 Mart'ta Belçika'da yapacağı toplantıya katılacağını belirterek, "Neden böyle yapıldığını soracağız. Kimse merak etmesin" dedi. 
     Ukrayna'yı örnek gösteren MKYK üyeleri de, "Bize çifte standart uygulanıyor. Madem ortak üye olamayacaktık, neden daveti öyle yaptılar " diye konuştu. EPP Başkanı Wilfried Martens'in, AKP'yi davet için 4 defa Türkiye'ye geldiği, kararın bu şekilde alınmasında Fransız ve Alman Hıristiyan Demokratlar'ın etkisi olduğu kaydedildi. 
     AKP'liler, AP'deki liberal grubun yaptığı koşulsuz ortak üyelik önerisinin değerlendirilmesini istedi. 
     
     Oy hakkı olmayacak 
     Gözlemci statüsündeki AKP, EPP grubundaki toplantılarda oy kullanamayacak. Belçika'daki görüşmelere katılan AKP Genel Başkan Yardımcısı Şaban Dişli ve AB Uyum Komisyonu Başkanı Yaşar Yakış, "Gözlemcilik AKP'nin bu siyasi grup içindeki geleceğini belirsiz bir hale getirebilir" uyarısında bulunmuştu. Ancak Hıristiyan Demokratlar, kural gereği önce gözlemci, ardından ortak üyelik verildiğini kaydetmişti. 
     
</TEXT>
</DOC>
