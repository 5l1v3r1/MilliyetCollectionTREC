<DOC>
<DOCNO> 322062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/axspo01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İnadına Emre 
</HEADLINE>
<TEXT>


Beşiktaş, Interli futbolcudan vazgeçmiyor. Belözoğlu'nu sezon başında ve ara transferde Siyah-Beyazlılar'a kazandırmak isteyen Yıldırım Demirören, yıldız oyuncuyla bir görüşme daha yaptı 

ORHAN YILDIRIM 


Futbolcuyla görüştü 
KARTAL, Emre Belözoğlu'nun kapısını yeniden çaldı. Özel işi ve tatil için İtalya'da bulunan Beşiktaş Başkanı Yıldırım Demirören, Menajer Ahmet Bulut aracılığıyla Interli futbolcuyla bir görüşme daha yaptı. Demirören'in bu konuşmadan olumlu yanıtla kalktığı vurgulanırken, Kulübünden ayrılacağını açıklayan Emre'nin de İngiltere, İspanya ve İtalya'dan gelen tekliflere rağmen, Türkiye'ye dönmeye sıcak baktığı ifade edildi. 

Emre de ılımlı 
BEŞİKTAŞ, sezon başında Milano'da Emre ile görüşüp anlaşmış, ancak Inter'deki teknik adam değişikliği nedeniyle bu tranfer gerçekleşmemişti. Ocak ayında ara transferde de yeniden gündeme gelen yıldız futbolcu bu kez kiralık olarak Siyah - Beyazlılar'a kazandırılmak istenmiş, yine olumsuz yanıt alınmıştı. Başkan Demirören, "Emre ya da Nihat'tan birini takımda görme arzum var" diyerek gelişmeleri doğruladı. 

'Beraberlik bile işimize yaramaz' 

SÜLEYMAN HATISARU 

Çalımbay'ın hedefi 
GENÇLERBİRLİĞİ ile bugün yeniden karşılaşacak olan Beşiktaş'ın Teknik Direktörü Rıza Çalımbay, tüm düşüncelerinin galibiyet olduğunu belirtti. Galatasaray maçını unutarak, geleceğe bakacaklarını söyleyen Çalımbay, "Bu maçı kesinlikle kazanmak zorundayız. Artık beraberlik bile hiç bir işimize yaramıyor. Puan kaybetmemiz hedefimizden uzaklaşmamız anlamına gelir" dedi. 

Yedeklerle ilgilendi 
12 önemli maçları bulunduğunu yineleyen Rıza hoca, "Bunlardan en önemlisi olan Gençlerbirliği maçına çıkacağız" ifadesini kullandı. Taktik antrenmanını dün yapan Siyah - Beyazlılar'da, yedek isimlerin de şans bulması bekleniyor. Rıza Çalımbay, idmanda Ahmet Yıldırım, Ahmet Dursun, Okan, Mustafa, Emre, Tayfun ve İbrahim Akın gibi isimlerle yakından ilgilendi. 

Yüzde 10'luk pay sümen altı 

FUTBOL Federasyonu, kural gereği seyircisiz oynanan maçlarda cezalı kulüplerden aldığı bir önceki karşılaşmanın hasılatının yüzde 10'luk bölümünü Beşiktaş Kulübü'nden tahsil etmedi. Beşiktaş-Rizespor maçında bir taraftarın bıçaklanarak öldürülmesi sonucu üç maç seyircisiz oynayan Siyah-Beyazlılar'dan bu karşılaşmalarda para alınmadığı öğrenildi. Federasyonun, bugün seyircisiz oynanacak Gençlerbirliği karşılaşmasından da pay almayacağı ifade edildi 

Taraftarı yaktı 

BEŞİKTAŞ, 23 lig maçının 13'ünde taraftarı nedeniyle ceza aldı. Siyah - Beyazlılar, evinde oynadığı 10 karşılaşmadan da boş geçmedi. Kartal bugüne kadar 146 bin YTL para cezası ile toplam 4 maç seyircisiz oynama cezasına çarptırıldı. 

Tandoğan'dan yeşil ışık 

M. ALİ SABUNCU 
RIZA Çalımbay, eski öğrencisi Ali Tandoğan'ı da Beşiktaş'a kazandıracak. Çalımbay'ın, tecrübeli futbolcuyla geçen hafta bir görüşme yaparak resmi teklifini ilettiği öğrenildi. Kırmızı - Siyahlı oyuncunun, "Sezon sonunda Gençlerbirliği ile sözleşmem bitiyor. Benim için para değil, huzur önemli. İlk olarak sizinle görüşürüz" diyerek Çalımbay'a söz verdiği öğrenildi. Çalımbay'ın, Trabzonspor'dan Özgür ile Denizlispor'dan Ersen Martin ısrarı da sürüyor. 

Tahkim'den indirim 

CENGİZ MALGIR 

Cezası bir maça indi 
TAHKİM Kurulu, Beşiktaşlı John Carew'in 3 maçlık cezasını bire indirdi. Kurul, dün yaptığı olağanüstü toplantıda, Norveçli oyuncunun rakibine tükürdüğünü rapor eden temsilciyi "inandırıcı" bulmadı, Sakaryasporlu Aytaç'ın ise penaltı sonrasında sözleriyle tahrik ettiği belirtildi. Galatasaray derbisinde cezasını tamamlayan futbolcu, bugün Gençlerbirliği maçına çıkacak. 

Ceza televizyondan 
GEREKÇELİ kararda, hakemin görüş alanı dışında kalarak cezalandırmadığı olayın, FIFA talimatı doğrultusunda TV görüntülerinden değerlendirildiği ifade edildi. Tahkim Kurulu, iki hafta önce de rakibine tükürdüğü için PFDK tarafından 3 maçla cezalandırılan Samsunsporlu Kirita'ya da aynı işlemi uygulamış, ve tahrik gerekçesiyle 3'te 2 indirim yapmıştı. 

Uyanık Gençler 

Tercihi Conrad Oteli 
GENÇLERBİRLİĞİ uyanık çıktı. Tekrar oynanacak maç için Beşiktaş ile görüşerek, otel ve uçak masraflarını Siyah - Beyazlılar'a yükleyen Başkent ekibi, istediğinden fazlasını elde etti. İstanbul'a daha önce geldiklerinde, Dedeman Oteli'ni tercih eden Kırmızı - Siyahlılar, masrafları Kartal'ın karşılaması nedeniyle bu kez Conrad Oteli'ni tercih etti. 

Fener de aradan çıkacak 
BAŞKENT takımının k rı bununla da bitmedi. Bugünkü karşılaşma nedeniyle İstanbul'da bulunan Gençlerbirliği, hafta sonunda Fenerbahçe ile oynayacağı maç için Ankara'ya dönmeyecek. Kırmızı - Siyahlılar, Futbol Federasyonu'nun Riva Tesisleri'nde kamp yapacak. Böylece Fenerbahçe maçının dönüş biletlerini de Beşiktaş almış olacak. 


</TEXT>
</DOC>
