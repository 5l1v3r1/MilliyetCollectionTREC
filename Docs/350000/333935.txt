<DOC>
<DOCNO> 333935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/pulur.html </URL>
<DATE> 2005/04/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Aldatılmanın bilinçaltı öfkesi... 
</HEADLINE>
<TEXT>


KİMİN sözüdür, hatırlamıyoruz ama "İnsanların bir bölümünü aldatabilirsiniz, insanların çoğunu yine bir süre aldatabilirsiniz, lakin bütün insanları sonsuza kadar aldatamazsınız" diye bir laf vardır. 
Türkiye'deki son olaylarda "aldatılma duygusu"nun payı yok mudur, bu duygunun "öfke"ye dönüştüğünü görmeyecek miyiz 
Kim aldatmıştır, kim aldatılmıştır 

İNSANLARI meydanlara döküp "Kıbrıs Türk'tür, Türk kalacaktır" diye bağıranlar, bugün Kıbrıs'ın elden gittiğini görünce aldatıldıklarını elbette anladılar. 
Kıbrıs'ın Türk olduğu lafta kalmıştı, Kıbrıs artık Türk değil "Anavatan" ya da "Yavruvatan" lafları aldatmacaydı, "Avrupa ver Kıbrıs'ı " diyordu ama, "Gel Avrupa"ya demiyordu. 
Kıbrıs'ta kanlar akmış, milyarlar dökülmüş, ama Kıbrıs elden gitmişti. 
İnsanların bilinç altında aldatılmışlık duygusuna kapılıp, öfkeye kapılması önlenebilir miydi 
Öfkenin görünür sebebi Kıbrıs olmasa da... 

İNSANLAR, yıllarca "Kürt yoktur, onlar dağ Türkleridir karda yürürken ayakları kart, kurt ettiği için Kürt denmiştir" diye aldatılmadı mı 
Oysa Kürt vardı, Kürtçe vardı, ben Kürt'üm, diyen insanlar vardı... 
Gerçekle karşılaşan insanlar, çocukları şehit düşenler, aldatıldıklarını anlamazlar mı 
Hele dostluktan, kardeşlikten söz edenlerin ilk işlerinin Türkiye'yi bölmek isteyen katilin tekrar emrine girmek olduğunu görünce, bu insanlar aldatıldıklarını anlamazlar mı 

YA Ermeniler... 
Bu memlekette yıllarca "Ermeni sorunu yok " diye insanlar kandırıldı, oysa Birinci Cihan Savaşı'nda özellikle doğu bölgesindeki Ermeniler tehcir edilmişlerdi, zorla göç ettirilmişlerdi. 
"Ermeni sorunu yok " diyenler, "Evet var " deselerdi, bu tehcirin sebebini açıklasalardı, "savaşta Türk ordusunun arkasında isyan edenler, silahlarını kapıp Ruslara kaçanlar, masum Türk köylerini basıp katliam yapanlar" vardı denseydi, bu insanlar kandırılmasaydı... 
Doğru olan bu değil miydi 
Hayır, insanları aldattılar. 

YA Avrupa 
Dostumuz olduğunu söyleyen Avrupa'nın Kıbrıs'ı vermemiz için nasıl bastırdığını, Kürtlerden yana tavır koyduğunu, Ermeni soykırımı iddialarını meclislerinde kabul ettiğini görenler, aldatıldıklarını anlayıp öfkeye kapılmazlar mı 

"CEZAEVLERİNDE şartlar düzeltilsin " diye asılsız söylentiye, tahrike kapılarak bildiri dağıtanları linç etmeye kalkanların bilinçaltında, bu aldatılmanın bilinçsiz öfkesi yok mu 

ÖNÜMÜZDEKİ günlerde Avrupa mahkemesinin isteğine uyarak Abdullah Öcalan tekrar yargılanırsa, bu aldatılma duygusunun öfkesi, çok iyi hesap edilmelidir. 

SANIRIZ bugünlerde Başbakan Erdoğan ile Dışişleri Bakanı Gül de aynı aldatılmışlık duygusunu yaşamakta, ama sorumluluklarını düşünerek "öfke"ye kapılmamakta ya da "öfkelerini" saklamaktadırlar. 
Onlar, Ermenistan'a "ortak bir komisyon" kurulmasını önerdiler. 
Ermenistan Dışişleri Bakanı Oskanyan'dan aldıkları cevaba bakar mısınız 
"Türkiye utanmaz bir şekilde, yalnız kendi tarihini yeniden yazmak istemiyor bu düşünceye başka ülkeleri de sevk etmek istiyor." 
Çocukluğumuzda eşeğiyle mahalle mahalle dolaşarak zerzevat satan Bayram Ağa, pencereden seslenen müşteriyi duyunca, eşeğini ne diye bağırarak durdururdu, bilir misiniz 
Bilenler bilir 



</TEXT>
</DOC>
