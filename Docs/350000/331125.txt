<DOC>
<DOCNO> 331125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko51.html </URL>
<DATE> 2005/04/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tsunaminin izleri siliniyor... Bölgede visa harcamaları eskiyi aratmıyor 
</HEADLINE>
<TEXT>

     26 Aralık'taki tsunami felaketinin ardından turistlerin hızla ülkelerine geri döndüğü Tayland'ın Phuket adasında ve Maldivler'de Visa kredi kartlarıyla yapılan harcamaların tekrar eski seviyesine çıktığı bildirildi. 
     Visa International'dan yapılan açıklamada, ''tsunamiden etkilenen turizm bölgesinde gerçekleştirilen kredi kartı harcamaları göz önüne alındığında, felaketin olumsuz etkilerinin hızla atlatılacağı anlaşılıyor'' denildi. 
     Açıklamaya göre Tayland'ın Phuket adasında, 26 Mart'ta sona eren haftada Visa ile yapılan alışverişlerde, bir önceki yılın aynı dönemine göre yüzde 6 artış gözlendi. 
     Tayland'ın tümü dikkate alındığında ise tsunami öncesi Visa alışverişlerinde görülen yıllık yüzde 30 büyüme rakamının tekrar yakalandığı ifade edildi. 
     Felaketten etkilenen bir diğer ünlü turizm merkezi Maldivler'de de Visa ile gerçekleştirilen alışverişlerde tsunami öncesi seviyenin yakalandığı bildiriliyor. 
     Visa International, tsunaminin çok daha yıkıcı olduğu Sri Lanka'da Mart ayı Visa alışverişlerinin, geçen yılın aynı dönemine göre yüzde 18 düşük kaldığını, fakat zaman geçtikçe normalleşme yolunda ilerlemeler kaydedildiğini belirtiyor. 
     
</TEXT>
</DOC>
