<DOC>
<DOCNO> 347063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yasam/ayas.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Antik Milet kenti keçilere kaldı 
</HEADLINE>
<TEXT>


Her yıl on binlerce turist çeken antik Milet kentinin müze ve tarihi binaları ziyarete kapandı. Eserler yağmalanırken kent, ağıla döndü 

YAŞAR ANTER Aydın DHA 

Antik dönemde deniz kenarında, İonia'nın en eski yerleşim merkezi olarak kurulan, Karyalıların yaşadığı Milet kenti, bir ayıba sahne oluyor. 
M.Ö. 6. ve 5. yüzyıllarda bilim ve sanatın en önemli merkezlerinden biri olan Milet antik kentinde, Kültür Bakanlığı'nın 1973 yılında yaptırdığı Milet Müzesi, inşaatında deniz kumu kullanılması ve kötü işçilik nedeniyle 2000 yılının kasım ayında duvarların ve tavanın çatlaması, sıvaların dökülmesi üzerine, can güvenliği olmaması gerekçesiyle kapatıldı. 

5 kez soyuldu 
Yeterli güvenlik görevlisi ve alarm sistemi bulunmayan müze 5 kez soyuldu, içinden ve bahçesinden çok sayıda tarihi eser çalındı. 
Müze yapılırken, tarihi eserlerin korunması için gerekli depolar inşa edilmeyince, eserler müzenin bahçesinde ve Didim-Söke karayolu üzerinde sergilenirken, yağmaya uğradı. 
Personel yetersizliği nedeniyle 600 yıllık Menteşeoğlu Kervansarayı, Menteşeoğulları Tekkesi, Roma hamamı, medrese, sinagog ziyarete kapatıldı. 

Bilgeler diyarı 
Milet'te yetişen antik çağın 7 bilgesinden Tales, Prieneli Bias, Atinalı Solon, Spartalı Khilon, Korinthli Periandros, Giritli Epimanides ve Syralı Pherekyades ile filozofların eğitim gördüğü, daha sonra Roma döneminde şapel, Osmanlı döneminde medrese olarak kullanılan, 2 bin 600 yıllık bina da turistlerin ziyaretine kapatıldı. 
Yöre köylüleri bu tarihi binayı keçileri için ağıl yaptı. Antik kenti çevreleyen surlar içine de ahır ve ağıllar kuruldu. 

'Bakan Koç'tan ilgi bekliyoruz' 

Milet Müzesi'nde 1991-2001 yılları arasında müdürlük yapan Semih Tulay, "Görevdeyken, Türkiye'nin deposu ve alarmı olmayan tek müzesinde eserlerin yağmaya açık olduğunu defalarca Aydın Müze Müdürlüğü'ne ve bakanlığa ilettim. Ancak ne para, ne de yanıt geldi" dedi. Tulay, Milet'teki tarihi mek nları yılda yaklaşık bir milyon kişinin ziyaret ettiğini belirterek, "Kültür ve Turizm Bakanı Atilla Koç'tan ilgi bekliyoruz" diye konuştu. 


</TEXT>
</DOC>
