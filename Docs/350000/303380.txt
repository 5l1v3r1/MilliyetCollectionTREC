<DOC>
<DOCNO> 303380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko46.html </URL>
<DATE> 2005/01/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Büyük ikramiyenin ilk talihlisi parasını aldı... 
</HEADLINE>
<TEXT>

     Milli Piyango'nun yılbaşı özel çekilişinde, 15 trilyon liralık büyük ikramiyenin ilk talihlisi parasını bugün aldı. 
     15 trilyon liralık büyük ikramiyenin Afşinli talihlisi adına bugün İşbankası Kahramanmaraş Şubesinden bir yetkili, Milli Piyango İdaresi Genel Müdürlüğü'ne gelerek, çeyrek bilete isabet eden 3 trilyon 750 milyar liralık ikramiye çekini tahsil etti. 
     Yine çeyrek bilete çıkan 5 trilyon liralık ikramiyenin Fethiyeli talihlisi Soner Büyüksolak da, dün Genel Müdürlüğe gelerek, biletini ibraz etti ve 1 trilyon 250 milyar lira tutarındaki ikramiye çekini aldı. 
     Yılbaşı özel çekilişinde 3 trilyon liralık ikramiyeyi kazanan çeyrek bilet talihlileri de paralarını almaya başladı. 
     Fethiyeli talihli Özcan Arıkan'ın yetki verdiği banka görevlisi, bugün 750 milyar liralık ikramiye çekini alırken, İstanbul'da satılan biletine 3 trilyon lira çıkan ve halen Diyarbakır'da oturan bir vatandaş adına da Ziraat Bankası kanalıyla 750 milyar liralık ikramiye tahsil edildi. 
     
</TEXT>
</DOC>
