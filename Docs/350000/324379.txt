<DOC>
<DOCNO> 324379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko10.html </URL>
<DATE> 2005/03/17/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İş dünyası 2005'ten umutlu... 
</HEADLINE>
<TEXT>

     Türkiye Odalar ve Borsalar Birliği'nin 3 bin 118 firma arasında yaptığı Ekonomik Barometre Anketi III'ün 
     sonuçları firmaların 2005 yılından olumlu beklentileri olduğunu ortaya koydu. TOBB'un ticaret ve sanayi odası, ticaret odası, sanayi odası, deniz ticaret odası ve ticaret borsasına kayıtlı yüzde 34.4'ü imalat, yüzde 65.6'sı da hizmet sektöründe faaliyet gösteren 3 bin 118 firma arasında yaptığı Ekonomik Barometre Anketi III'ün sonuçları iş dünyasının, 2004 yılında bir önceki yıla göre daha olumlu sonuçlar elde ettiğini ve 2005 yılı beklentilerinin de iyimser olduğunu gösterdi. Ankete göre, firmaların yüzde 66.1'inin cirosu 2004 yılında bir önceki yıla göre artış, yüzde 8.6'sınınki de azalış gösterdi. Ankete katılan firmaların yüzde 25.3'ünün 2004 yılı cirosu ise önceki yıla göre değişmedi. Firmaların yüzde 40.4'üne denk gelen bin 261'i 2005 yılında cirolarının artacağını tahmin ediyor. İhracatçı firmaların yüzde 50.6'sı, ihracatçı olmayan firmaların ise yüzde 37.6'sı ciro artışı bekliyor. Firmaların yüzde 36.6'sı 2005 yılında cirolarının değşimeyeceğini, yüzde 23'ü ise azalacağını öngörüyor. Ankete katılanların, yüzde 63.2'si 2004 yılında bir önceki yıla göre yurt içi satışlarda elde ettikleri karın arttığını açıkladı. Firmaların yüzde 24.8'i geçen yıl bir önceki yıla göre yurt içi satışlardan elde ettikleri karın değişmediğini, yüzde 12'si ise azaldığını bildirdi. Firmalar 2005 yılında yurt içi satışlardan elde edecekleri karın yüzde 30.9 oranında artmasını bekliyor. Yurt içi satışlardan elde edeceği karın artmasını bekleyen toplam 964 kuruluşun 269'u ihracatçı, 695'i ise ihracatçı olmayan firmalardan oluşuyor. Ankete katılan firmaların yüzde 36.5'i yurt içi satışlardan elde edecekleri karın değişmeyeceğini, yüzde 32.6'sı ise azalacağını bekliyor. 
     
     İHRACAT BEKLENTİSİ 
     Ankete katılan firmaların yüzde 78.3'üne denk gelen 2 bin 440'ının ihracatçı olmadığı, yüzde 21.8'ini oluşturan 678'inin ise ihracatçı olduğu belirlendi. Buna göre, 
     firmaların yüzde 23.2'sinin ihracat satışlarından elde ettiği kar 2004 yılında bir önceki yıla göre artış gösterdi. Firmaların yüzde 60.8'i ihracat satışlarından elde ettiği karın değişmediğini, yüzde 16.1'i de azaldığını bildirdi. TOBB'un anketinde ihracatçı firmaların 2005 yılı ihracat satışlarından elde edecekleri kara ilişkin beklentilerine de yer verildi. İhracatçı firmaların yüzde 36.1'i bu yıl ihracat satışlarından elde edecekleri karın artmasını, yüzde 29.2'si de azalmasını bekliyor. 
     
     ÇALIŞAN SAYISININ YÜZDE 45 ARTACAK 
     Ankete katılan toplam 3 bin 118 firmanın yüzde 23.3'ünü oluşturan 726'sı 2004 yılında çalışan sayısının bir önceki yıla göre artış gösterdiğini bildirdi. Firmaların yüzde 56.6'sı 2004 yılında çalışan sayısının bir önceki yıla göre 
     değişmediğini, yüzde 20.1'i ise azaldığını ifade etti. 
     Firmaların 2005 yılında çalışan sayısına ilişkin beklentilerinde ise artış yaşandı. Buna göre, firmaların yüzde 44.9'u 2005 yılında çalışan sayısının artmasını bekliyor. Çalışan sayısının artmasını bekleyen firmaların yüzde 48.7'sini ihracatçılar oluşturuyor. 
     Firmaların yüzde 46'sı 2005 yılında çalışan sayısının değişmeyeceğini, yüzde 9'u ise azalacağını tahmin ediyor. 
     
     YATIRIMLAR İHRACATLA ARTACAK 
     Ankete katılan firmaların yüzde 52'si yatırımlarının geçen yıl 2003 yılına göre arttığını, yüzde 20.2'si ise azaldığını açıkladı. 
     Firmaların 56.6'sı 2005 yılında yatırımlarının artacağını, yüzde 34.4'ü değişmeyeceğini yüzde 9'u ise azalacağını öngörüyor. İhracatçı firmaların yüzde 60.6'sı, iracatçı olmayanların ise yüzde 8.3'ü yatırım harcamlarını artırmayı planlıyor. 
     
     İHRACATÇILAR DAHA OLUMLU BAKIYOR 
     Ankete katılan 3 bin 118 firmadan yüzde 61.3'üne denk gelen bin 912'si 2004'ün bir önceki yıla göre firması açısından daha olumlu, yüzde 10.6'sı ise daha olumsuz bir yıl olduğunu bildirdi. 
     Firmaların yüzde 41.7'si 2005'in 2004'e göre olumlu, yüzde 19.9'u ise daha olumsuz bir yıl olacağını tahmin etti. 
     İhracatçı firmların yüzde 50.3'ü 2005 yılının daha olumlu olacağını, yüzde 18'i ise daha kötü bir yıl olamasını beklediğini belirtti. 
     
     GELECEĞE DAİR GÜVEN HİSSİ KUVVETLİ 
     TOBB'un anket sonuçlarına ilişkin değerlendiresinde, Türkiye ekonomisinin 3 yıldır sürdürdüğü hızlı büyüme performansının, iş dünyasının güvenini yükselttiği, özellikle 2004 yılındaki hızlı büyümenin, firmaların çoğunun 2004 yılına bakışını olumlu etkilediği kaydedildi. Buna 
     göre, imalat ve servis sektörlerinin benzer olumlu görünümü sergilemesi de ekonomideki büyümenin yaygınlığına işaret ediyor. 2004 yılında olumsuz gelişme yaşayan firma sayısı ise sadece 10'da 1 seviyesinde bulunuyor. TEMKİNLİ İYİMSERLİK Ekonomide 2004 yılında yakalanan yüksek büyüme hızının, 2005 yılında da aynen korunması bekleniyor. Bu yüzden de iş dünyasının 2005 yılına dair beklentilerinin "temkinli iyimserlik yönünde" olduğu belirtiliyor. Firmaların sadece yüzde 20'si daha olumsuz beklenti öngörüyor. Büyük ölçüde özel sektör yatırımlarına ve ihracata dayalı büyüme performansının Türk ekonomisinin toparlanma gücünün en temel göstergesi olarak değerlendirildi. TOBB'a göre Türkiye ekonomik toparlanma sürecini, özel sektörün dinamizmi sayesinde başarıyla tamamladı. TOBB'un değerlendirmesinde alınan yapısal önlemlerin, şirketler kesiminde güçlü bir verimlilik artışına ve buna dayalı bir kapasite yenilenmesine katkıda bulunduğuna işaret edilirken, "Türkiye, ekonomideki yapısal reformları tamamladıkça, istikrarlı ve tempolu bir büyüme sürecine girmektedir" denildi. 
     
     İHRACATÇI YOLA DEVAM MESAJI VERİYOR 
     TL'nin reel olarak değer kazanmasına karşın 2004 yılında Türkiye'nin ihracatının yüzde 30'dan fazla artarak 60 milyar doları aştığı anımsatılan değerlendirmede, böylece 
     Türkiye'nin, 2001 krizinden sonra 3 sene içinde ihracatını 2 katına çıkarmış olacağına dikkat çekildi. İhracatçı şirketlerin, 2004 yılındaki ihracat artışını daha rekabetçi fiyatlar sunarak telafi ettikleri belirtildi. 
     
     BÜYÜME İSTİHDAMA YANSIMAYA BAŞLAYACAK 
     TOBB'un değerlendirmesinde Türkiye'de son 3 yılda kümülatif olarak yüzde 25'e ulaşan ekonomik büyümenin, aynı ölçüde istihdama yansımadığına işaret edilirken, ekonomideki büyümenin, önemli ölçüde, verimlilik artışından kaynaklandığı, dolayısıyla istihdama yansımadığı kaydedildi. 
     Büyümenin istihdama yansımasının ilk adımının işgücü maliyetlerinin düşürülmesinden geçtiği belirtilirken, 2004 yılında şirketler üzerindeki istihdam maliyetlerinin düşürülmesi yönünde başlatılan çalışmaların 2005 yılında istihdama olumlu etki yapmasının beklendiğine işaret edildi. 
     
</TEXT>
</DOC>
