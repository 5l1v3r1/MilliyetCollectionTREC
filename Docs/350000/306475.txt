<DOC>
<DOCNO> 306475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy03.html </URL>
<DATE> 2005/01/14/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Unakıtan Son iki yılda dünyanın Türkiye'ye bakışı değişti... 
</HEADLINE>
<TEXT>

     Merrill Lynch'in düzenlediği Yatırımcılar Konferansı'na katılmak için New York'ta bulunan Maliye Bakanı Kemal Unakıtan, iki yıl önce ekonomisi uçurumun kenarında olan Türkiye'nin bugün Avrupa Birliği'nden müzakere tarihi alacak bir noktaya geldiğini, dünyanın Türkiye'ye bakış açısının son iki yıl içinde değiştiğini söyledi. 
     Türkiye'nin New York Başkonsolosluğu'nun desteğiyle Türk-Amerikan Ticaret ve Sanayi Odası TATSO tarafından düzenlenen ''Bilgilendirici Networking Etkinliği''ne katılan Unakıtan, ''Türkiye artık eski Türkiye değil. Türkiye çok şükür artık uzun zamandır özlenen önemli başarılara imza atıyor. Esasında Türkiye bugün hala hak ettiği yerde olmayan bir ülke ve artık millet olarak hak ettiğimiz yerlere gelmemiz, bu yüzden de çok fazla çalışmamız gerekiyor'' dedi. 
     Son zamanlarda Türkiye açısından çok güzel gelişmeler olduğunu belirten Unakıtan, bu gelişmeleri ABD'deki Türkler arasında da görmenin mümkün olduğunu bildirdi. 
     Unakıtan, ''Geçmişte sadece öğrencilerin ve çok az sayıda Türk'ün bulunduğu bu ülkede artık Türk işadamları, Türk işyerleri ve Türkiye'deki firmaların ofisleri bulunuyor. Bu çok sağlıklı bir gelişmedir'' diye konuştu. 
     ABD'deki Türkleri Amerikalı dostlarını Türkiye'ye getirmeye çağıran Unakıtan, konuşmasını şöyle sürdürdü 
     ''Ülkeleri birbirine yakınlaştıran karşılıklı ve yüz yüze görüşmelerdir. Yüzyüze görüşmenin faydasını hiç bir telekomünikasyon aracıyla yapılan görüşmede göremezsiniz. Sizler burada yüzyüze ilişki içinde olduğunuz Amerikalı dostlarımızı alıp Türkiye'ye getireceksiniz. Türkiye'yi gördükten sonra emin olun herkesin fikri çok değişiyor.'' ABD'de yaşayan Türkler'den TATSO'nun yaptığına benzer etkinlikleri ve organizasyonları artırmasını da isteyen Bakan Unakıtan, ''Türkiye'de sizin yüzünüzü ak çıkaracak, başınızı dik tutacak bir hükümet var. Bundan emin olun. Bakın Türkiye iki senede nereden nereye geldi. İki sene önce Türkiye'nin ekonomisi uçurumun kenarına gelmişti, iki sene sonra ise Türkiye Avrupa Birliği'nden müzakere tarihi aldı. Bizi yakından takip eden yabancı yatırımcılar, AB'den müzakere tarihi alınmasını Türkiye'nin en önemli başarılarından biri olarak nitelendiriyorlar. Dünyanın Türkiye'ye bakış açısının son iki yılda değiştiğini görüyoruz'' dedi. 
     
     ''ABD-TÜRKİYE TİCARETİ POTANSİYELİ YANSITMIYOR'' 
     TATSO Başkanı Mustafa Merc de Türkiye'nin ABD'ye yaptığı ihracatın, ABD'nin toplam ithalatının ancak 400'de 1'i olduğuna dikkat çekerek, bu miktarın Türkiye'nin gerçek potansiyelinin çok gerisinde olduğuna işaret etti. 
     Amerikalı girişimcilerin Türkiye'deki yatırım miktarının, Hollanda ve Lüksemburg gibi ülkelere yaptıkları yatırımların gerisinde kaldığını ifade eden Merc, bu yatırımların da artırılarak iki ülkenin ilişki düzeyine paralel bir noktaya getirilmesi gerektiğini söyledi. Merc, TATSO'nun bu konuda önemli bir çaba sarf ettiğini de kaydetti. 
     
     ABD'DE TÜRK GİRİŞİMCİLERE DESTEK 
     Küçük işletmelerin kurulması ve finansmanı konusunda ABD'deki Türk girişimcilerini bilgilendirmek üzere düzenlenen etkinlikte bir konuşma yapan ABD Küçük Girişimler İdaresi'nden SBA Ekonomik Kalkınma Uzmanı Martha D. Soffer ise Türk girişimcilerinin ABD'de nasıl küçük işletmeler kurabileceği konusunda bilgiler verdi. 
     SBA'nın küçük girişimcilere yatırımlar ve finansman konusunda ücretsiz danışmanlık ve eğitim hizmetinin yanı sıra teknik destek verdiğini kaydeden Soffer, federal ihalelere girilmesi halinde düşük maliyetli kredi bulunmasının mümkün olduğunu belirterek bunun yöntemlerini anlattı. 
     SBA'da Türkçe bilen danışmanların da bulunduğunu bildiren Soffer, kurumun Türk girişimcilere her türlü yardım ve danışmanlığa hazır olduğunu kaydetti. 
     SBA'da danışmanlık yapan Baruch Koleji Küçük Girişim Geliştirme Merkezi öğretim üyesi Ulas Neftçi de ABD'deki Türk toplumunun hizmetlerden faydalanmasının önemine dikkati çekti. 
     
</TEXT>
</DOC>
