<DOC>
<DOCNO> 316500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo29.html </URL>
<DATE> 2005/02/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
TBL... Galatasaray'dan, GSGM Tahkim Kurulu'na tepki... 
</HEADLINE>
<TEXT>

     Galatasaray Erkek Basketbol Takımı Menajeri Turabi Genç, 3 oyuncularına verilen cezaya itiraz etmelerine karşın Gençlik ve Spor Genel Müdürlüğü GSGM Tahkim Kurulu'nun konuyu değerlendirmediği belirterek, ''Bu yapılan haksızlık'' dedi. 
     Turabi Genç, A.A muhabirine yaptığı açıklamada, Burak Sezgin, Mert Uyguç ve Gökhan Üçoklar'a Basketbol Federasyonu Disiplin Kurulu'nun verdiği 2'şer maçlık cezaya yürütmeyi durdurma isteğiyle GSGM Tahkim Kurulu'na başvurduklarını ifade ederek, ''Bütün belgeler tamam olmasına rağmen belgelerimizi okuyup, toplantı yapmadan ayrılmışlar. İtirazı değerlendirmeye almadılar. Bu da Tahkim Kurulu, disiplin kurulu ve federasyonun birbirinden ne kadar kopuk ve ilgisiz olduğunu gösteriyor'' diye konuştu. 
     Disiplin kurulunun geçen cuma günü öğle saatlerinde ceza kararını gönderdiği için itiraz haklarını kullanamadan cezanın devreye girdiğini anlatan Genç, şunları söyledi 
     ''Eğer bu ceza daha önce gelseydi, oyuncularımız Ülkerspor maçında yer alamayacak ama Türk Telekomspor maçında forma giyebilecekti. Kendi hataları yüzünden Galatasaray'ın kaderiyle oynadılar ve çıkışımızı durdurdular. Bu konunun ne kadar önemli olduğunu bilmelerine rağmen nasıl olur da tahkim kurulu toplanmaz. Büyük bir ihtimalle 3 oyuncumuz da bu hafta Türk Telekomspor maçında da oynayamayacak. Bu yapılan haksızlıktır.'' Galatasaray'ın Ankara Büyük Kolej ile İstanbul'da yaptığı maçta, tribünlerdeki olaylara karıştıkları gerekçesiyle Basketbol Federasyonu Disiplin Kurulu, Burak, Mert ve Gökhan'a 3'er maç ceza verip, sporcuların ailelerin de içinde olduğu özel durumu dikkate alarak cezayı 2'şer maça indirmişti. 
     
</TEXT>
</DOC>
