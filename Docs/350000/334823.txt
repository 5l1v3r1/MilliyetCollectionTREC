<DOC>
<DOCNO> 334823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy16.html </URL>
<DATE> 2005/04/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Özkan ve Önal yargılanıyor... 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın Yüce Divan'da yargılanmasına tanıkların ifadeleri ile devam edildi. 
     Davanın bugünkü duruşmasına, duruşmalardan vareste tutulan Hüsamettin Özkan katılmazken, Özkan'ın avukatı ile Recep Önal ve avukatı hazır bulundu. 
     Duruşmada eski Hazine Müsteşarı Selçuk Demiralp, tanık olarak dinlenildi. 
     Özkan'ın bakanlığı döneminde kendisi görevde olmadığı için o döneme ilişkin bilgi veremeyeceğini belirten Demiralp, Önal dönemine ilişkin bilgi verebileceğini söyledi. 
     Yüksek Denetleme Kurulu'nun YDK kamu bankalarına ilişkin temennileri içeren inceleme raporunun Bankalar Yeminli Murakıplar Kurulu Başkanlığı'na geldiğini ifade eden Demiralp, Kurul Başkanı'nın Bakan ile görüşerek ''Bankalar Kanunu dışındaki konuların iş yoğunluğu ve personel sıkıntısı nedeniyle YDK tarafından incelenmesi konusunda Bakan'ın da onayını aldığını'' kendisine aktardığını bildirdi. 
     Bu konuya ilişkin onay yazısının kendisinin de parafından sonra Bakan ve Başbakan tarafından imzalandığını ifade eden Demiralp, daha sonra bu doğrultuda konunun YDK'ya intikal ettirildiğini anlattı. 
     İddia makamında bulunan Yargıtay Cumhuriyet Başsavcı Vekili Abdurrahman Yalçınkaya'nın sorularını da yanıtlayan Demiralp, bir soru üzerine, bu onay yazısının yazılması için Bakan'dan herhangi bir talimat alınmadığını, onayın yasaya aykırı bir yönünün de bulunmadığını ifade etti. 
     Demiralp, Bankalar Yeminli Murakıplar Kurulu'nun Hazine Müsteşarlığı'na bağlı olmadığını, bağımsız bir kurul olduğunu belirterek, her konuda Bakan'a bilgi verilmediğini, Bankalar Yeminli Murakıpları'nın hazırladığı nihai raporlar hakkında bilgi verildiğini söyledi. 
     YDK'dan gelen inceleme raporunun Bankalar Yeminli Murakıplar Kurulu'nda 8 ay süreyle beklemesinin nedeninin sorulması üzerine de Demiralp, ''Herhalde iş yoğunluğundandır. Hazine Müsteşarı'nın şu raporu daha önce inceleyin deme yetkisi yok. Eğer bir gecikme varsa bu eleman sıkıntısındandır'' diye konuştu. 
     YDK'dan gelen inceleme raporlarının tekrar aynı yere gönderilmesine ilişkin daha önce bir örneğin olmadığını, bir başka soru üzerine söyleyen Demiralp, bu durumun yasaya aykırı olmadığını da yineledi. 
     
     TANIK MEHMET RASTGELENER 

     Diğer tanık eski KİT Genel Müdürü Mehmet Rastgelener ise bu onay yazısı ile ilk defa karşılaştığını belirtti. 
     Başsavcı Vekili Yalçınkaya'nın iade onayına ''Bakan gelince'' şeklinde not düşülmesinin nedenini sorması üzerine de Rastgelener, ''İlk defa alınan bir onay olduğu için herhalde yurtdışındaydı. Geldiğinde istişari amaçlı bu not düşülmüş olabilir'' dedi. 
     Rastgelener, YDK'ya kendi hazırladığı rapor iade edilirken neden onay yazısının eklenmediği yönündeki soruya da ''Bilemiyorum. Bu detay ile ilgili somut bir bilgim yok'' karşılığını verdi. 
     Tanıkların dinlenilmesine devam ediliyor. 
     
     TANIKLAR NELER SÖYLEDİ 

     Eski Başbakan Yardımcısı ve Devlet Bakanı Hüsamettin Özkan ile eski Devlet Bakanı Recep Önal'ın Yüce Divan'da yargılandıkları davada dinlenilen tanıklar, kamu bankalarının incelenmesi gerektiği yönündeki temenni raporunun Hazine Müsteşarlığı'nda kasıtlı bekletilmediğini savundular. 
     Duruşmada tanık olarak dinlenilen Bankalar Yeminli Murakıplar Kurulu Başkanı Servet Taşdelen, 1999 yılının Aralık ayında göreve geldiğini ve yaklaşık 3 ay görev yaptığını söyledi. 
     O dönemde istikrar programı uygulandığını, bunun da bankalar üzerinde etkili olduğunu ifade eden Taşdelen, yaklaşık 80 banka bulunduğunu, bunların incelenmesi gerektiğini kaydetti. Taşdelen, ''Murakıplara iş yağıyordu. Özellikle küçük bankaların incelenmesi gerekiyordu. 3-4 yıldır hiç incelenmeyen banka vardı'' diye konuştu. 
     Murakıpların çok fazla işi bulunduğunu, sayılarının da sınırlı olduğunu dile getiren Taşdelen, bu sıkıntıları dönemin bakan ve müsteşarına da anlattığını söyledi. 
     Halen Hazine Müsteşarlığı KİT Genel Müdür Yardımcılığı görevini yürüten Yıldız Soykan da o dönemde ilgili bakandan herhangi bir talimat almadığını kaydetti. O dönemde KİT Genel Müdürlüğü'nün son derece yoğun olduğunu belirten Soykan, ''Çok yoğun bir dönemdi. Bu yoğunluk 3 yıl sürdü. Gecikme yaşanmış olabilir. Bu da yoğunluktan kaynaklanmıştır. Bekletilmesi, geciktirilmesi yönünde talimat almadım'' diye konuştu. 
     Bu yoğunluğa rağmen personel eksikliği bulunduğunu ifade eden Soykan, 31 Mart 2000 tarihli onayın yeniden değerlendirme onayı olduğunu, onayın Yüksek Denetleme Kurulu YDK ve Bankalar Yeminli Murakıplar Kurulu'na iletilmesi gerektiğini anlattı. Soykan, ''Bu ilk defa karşılaşılan onaydır. Üstlerle görüşme ihtiyacı duyulmuştur. İş yoğunluğu nedeniyle biraz geciktirilmiştir. Bu uygulama tek örnektir. Mutlaka bakan ile gereğini yapma ihtiyacı içindeydik. Onun için de onayın üzerine 'Bakan gelince' notu bırakılmıştır'' dedi. 
     
     ''İLK DEFA KARŞILAŞILAN BİR DURUM'' 

     Tanık olarak dinlenilen Cüneyt Yener ise KİT Genel Müdürlüğü'nde Daire Başkanı olduğunu belirtti. YDK'dan Hazine Müsteşarlığı'na gönderilen ve kamu bankalarının incelenmesi gerektiği yönündeki temenni raporunun 3 Nisan 2000'de kendisine geldiğini, 27 Nisan 2000'de de şube müdürüne gönderdiğini anlattı. Yener, ''Bu ilk defa karşılaşılan bir durumdur. Bunun müzakere edilmesi gerekiyordu. Bu nedenle gecikmiştir. Görev yükünden ve müzakere sürecinden kaynaklanmış bir gecikmedir. Evrakın geciktirilmesi yönünde herhangi bir talimat almadım'' diye konuştu. 
     Yener, ''Bakan gelince'' notunu kendisinin yazmadığını, hiyerarşik düzende bakan ile herhangi bir temasının söz konusu olamayacağını ifade etti. 
     
     ''KASIT ARAMAMAK GEREKİR'' 

     Hazine Müsteşarlığı KİT Genel Müdürlüğü'nde şube müdürü olan Kaan Sayın, YDK'nın temennilerinin 1990'lı yılların ikinci yarısından sonra giderek arttığını söyledi. YDK'dan gelen yazıya ne yapılacağı konusunda belirsizlik bulunduğunu belirten Sayın, geciktirilmede bir kasıt bulunmadığını kaydetti. 
     Raporun bilinçli bekletilmesi konusunda herhangi bir talimat verilmediğini savunan Sayın, raporun YDK'da da 9 ay bekletildiğini öne sürdü. Hazine Müsteşarlığı'nda sonuçları olan bir evrakın uzun süre tutulamayacağını anlatan Sayın, ''YDK'da 9 ay bekliyorsa, Hazine'deki 4 aylık sürede kasıt aramamak gerekir'' diye konuştu. 
     Raporun geldiği dönemde ilgili bakanın yurtdışında bulunduğunu belirten Sayın, bu nedenle raporun üzerine ''Bakan gelince'' notunu kurşun kalemle kendisinin yazdığını bildirdi. Sayın, ''Ama bunu sormadan yazmam mümkün değil. Bunu yazmamı daire başkanı istemiş olabilir'' dedi. 
     Hazine Müsteşarlığı'nda uzman olan Aysun Bulgurlu Arıkan da, konuyla ilgili yazının bir süre bekletildikten sonra YDK'ya ve TBMM'ye iletildiğini bildiğini söyledi. Arıkan, bu konuda herhangi bir talimat almadığını kaydetti. 
     
</TEXT>
</DOC>
