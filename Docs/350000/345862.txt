<DOC>
<DOCNO> 345862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko05.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air Hollanda'ya dava açmayabiliriz 
</HEADLINE>
<TEXT>


Onur Air, uçuş yasağı konulması ile ilgili olarak dava açıp açmamaya Ulaştırma Bakanı Binali Yıldırım ile görüştükten sonra karar vereceklerini söyledi 


Hollanda'da uçuş yasağı konulması üzerine bu ülke aleyhine tazminat davası açacağını açıklayan Onur Air, yasağın kaldırılması üzerine, dava açma kararını yeniden gözden geçirecek. Onur Air yetkilileri, bu konuda Ulaştırma Bakanı Binali Yıldırım ile yapacakları toplantıdan sonra karar vereceklerini belirtiler. 
Onur Air yetkilileri uçuş yasağı getirilmesinden sonra haksız yere uçuşların engellendiği gerekçesiyle dava açmaya hazırlandıklarını söylemişlerdi. Yetkililer yasağın kaldırılmasından sonra ise 'ülkeler arasındaki ilişkilerin bozulmaması ve Avrupa Birliği ön çalışmaları nedeniyle' konuyu Ulaştırma Bakanlığı ile görüştükten sonra karar vereceklerini söylediler. 

İlk uçuş Hollanda'ya 
Bir Onur Air yetkilisinin verdiği bilgiye göre Ulaştırma Bakanı Binali Yıldırım'ın Moskova seyahatinin ardından konu hakkında bir toplantı yapılacak. Toplantıda dava konusunun yanı sıra bundan sonrası için benimsenecek tutum da değerlendirilecek. 
Havacılık uzmanları bu açıklamayla birlikte Onur Air'in dava açmaktan vazgeçebileceği yorumlarını da yapıyor. 
Onur Air, yasaklanan ülkelere uçuşlarına bugün başlıyor. İlk uçuş, saat 10.30'da, Hollanda'nın başkenti Amsterdam'a olacak. Almanya uçuşlarının ise Dusseldorf'a günde iki seferle başlayacağı 30 Mayıs'tan itibaren ise sefer sayılarının normale döneceği açıklandı. 


</TEXT>
</DOC>
