<DOC>
<DOCNO> 336463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo15.html </URL>
<DATE> 2005/04/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Adana'da olaylı maç... 
</HEADLINE>
<TEXT>

     İkinci Futbol Ligi B Kategorisi C Grubu'nda Adana Demirspor ile Şanlıurfa Belediyespor arasında yapılan karşılaşma öncesi İstiklal Marşı okunduğu sırada dernek başkanının saygısızlık yaptığını öne süren polisler ile taraftarlar arasında olay çıktı. 
     5 Ocak Stadı'nda yapılan karşılaşma öncesi İstiklal Marşı'nın okunmasının ardından, kapalı tribünde maçı izleyen Adana Demirspor Taraftarlar Derneği Başkanı Ercan K.'yi, Adana Emniyet Müdürlüğü Çevik Kuvvet Şube Müdürlüğü'nde görevli bir polis memuru, ''İstiklal Marşı okunduğu sırada kollarını düz tutmayarak saygısızlık yaptığı'' iddiasıyla uyardı. 
     Ercan K.'nin, kendisine uyarıda bulunan polis memuruna saygısızlık yapmadığını anlatmak istediği sırada başka bir taraftar olaya müdahale edince, güvenlik güçleriyle taraftarlar arasında kavga çıktı. 
     
      Bu arada kavgayı, stada gelen Adana Demirspor Kulübü Başkanı Adem Atılgan ile bazı yöneticiler, müdahale ederek yatıştırmak istedi. Yöneticilerin müdahalesine karşın olayların büyümesi üzerine çevik kuvvet şube müdürlüğü ekipleri, cop kullanıp göz yaşartıcı biber gazı sıkarak taraftarlara müdahale etti. Yaklaşık 10 dakika süren olaylar sırasında bazı taraftarlar hafif biçimde yaralanırken, kulüp başkanı Atılgan da sıkılan gazdan etkilendi. 
     İstiklal Marşı'na saygısızlıkta bulunduğu öne sürülen Ercan K.'de, iddianın asılsız olduğunu belirterek, olayların çıkmasına neden olan polis memuru hakkında davacı olacağını söyledi. 
     
</TEXT>
</DOC>
