<DOC>
<DOCNO> 323112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yasam/yas04.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzeler ayağınıza gelecek 
</HEADLINE>
<TEXT>


Şükrü Andaç 

Almanya'nın Hannover kentinde süren Cebit 2005 Fuarı'nda tanıtılan yeni bir uygulama sayesinde binalar 3 boyutlu olarak sanal ortama taşınabilecek. Böylece binaların sanal versiyonları, oda oda, kat kat gezilebilecek. Avusturyalı Kommez firması tarafından geliştirilen MRI adlı ürünün, bina güvenliği, tanıtım, müze ve eğitim alanlarında kullanılması planlanıyor. 

Laptoplar için mini web kamera 

Logitech'in, dizüstü bilgisayarlar laptop için geliştirdiği web kamera Logitech Quickcam, 1.3 megapiksel destekli gelişmiş kameraya sahip. Böylelikle her an, her yerde laptop üzerinden, bir başka bilgisayar kullanıcısıyla yüksek kalitede görüşme yapmak mümkün olacak. Ürün 60 dolar gibi bir ücretle satılacak. 

Bu da LCD bahçesi 

Cebit 2005'e katılan firmalar ilgi çekebilmek için, ürünleri farklı yollarla tanıtıyor. Bu firmalardan biri de Uzakdoğu kökenli LCD ekran üreticisi Diboss. Firmanın standının çevresi çakıl taşlarının üzerine yerleştirilmiş LCD ekranlarla kaplı. Çiçek bahçesi görünümü verilen stantta tanıtılan ekranlar arasında 10 inch boyutundan 40 inch'e kadar uzanan ürünler tanıtılıyor. 


</TEXT>
</DOC>
