<DOC>
<DOCNO> 326677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy13.html </URL>
<DATE> 2005/03/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan Hocam diye hitap ettiğim kişi Beşir Atalay'dır... 
</HEADLINE>
<TEXT>

     Başbakan Recep Tayyip Erdoğan, Çanakkale törenleri sırasında "hocam" diye hitap ettiği kişinin Devlet Bakanı Beşir Atalay olduğunu belirterek, "Bunu saptırmanın hiç bir anlamı yoktur" dedi. 
     Erdoğan, İçişleri Bakanlığı'nda düzenlenen "Valiler Toplantısı"nın açılışından sonra, bakanlıktan ayrılırken gazetecilerin sorularını yanıtladı. 
     Bir gazetecinin, 'Çanakkale törenleri sonrasında Genelkurmay Başkanı Orgeneral Hilmi Özkök'e 'hocam' diye hitap ettiğiniz söylendi. Böyle bir hitapta bulundunuz mu " sorusu üzerine, bu tür haberlerin kendilerini üzdüğünü söyledi. 
     Genelkurmay Başkanı'na her zaman, "Sayın Paşam" diye hitap ettiğini kaydeden Erdoğan, şöyle konuştu 
     "O gün Sayın Paşam eşiyle birlikte oradaydılar. Ben kendisine 'Sayın Paşam' diye hitap ettikten sonra kendileri eşleriyle beraber oldukları için kendi arabalarına hareket ettiler. Ben Başbakanlıktan çok önce, siyasette Beşir Bey'e hep 'hocam' diye hitap etmişimdir. Kendisi biliyorsunuz rektörlük, öğretim üyeliği yapmış bir hocamız. Beraber olduğumuz için, 'hocam buyur beraber geçelim' dedim. Ben Beşir Bey'i alarak, yol açılışına gittim. Arabamda Beşir Bey vardı. Haberi bu şekilde saptırmışlardır. Yani 'hocam' diye hitap ettiğim kişi Beşir Bey'dir. Bunu saptırmanın hiçbir anlamı yoktur. Bunun arkasında öyle akla hayale gelmeyecek çirkin gerekçeler uydurmak, maalesef o çirkin emelleri olan bazı, kusura bakmayın yine söyleyeceğim, köşe yazarlarının ve bunu görsel olarak yansıtanların yeni bir adımıdır. Teessüf ederim." Erdoğan, bir gazetecinin, "Sayın Büyükanıt, 'Irak konusunda hükümetin politikası yoktur' dedi" şeklindeki sözleri üzerine de şöyle konuştu 
     "Sayın Büyükanıt, bir defa hükümetin bir politikası yoktur diye bir ifade kullanmadı. İfadeyi saptırmayalım, bu çok önemlidir. 'Türkiye'nin bu konuda bir politikası yoktur' şeklinde bir ifade ederseniz o farklıdır. Kaldı ki, biz dış politikada özellikle Irak konusunda politikalarımızı oluştururken ağırlıklı olarak Dışişleri Bakanlığımız ve Genelkurmay Başkanlığımız iç içe çalışırlar ve onlar bu işin altyapısını oluştururlar, Bakanlar Kurulumuza gelir ve Bakanlar Kurulumuzda da biz bunun nihai neticesini veririz. Bu çalışmalar hep böyle yürümüştür, böyle yürür. Bu politikanın oluşturulmasında da her zaman Genelkurmay Başkanlığımızın da yeri vardır. Bunu böyle bilmenizi istiyorum. 
     Erdoğan, "AK Parti için bazı çevrelerin düğmeye bastığına" dair sözlerinin hatırlatılması ve "Kim bastı " diye sorulması üzerine, "Bu çıkar çevreleri, bu kadar basit" dedi. 
     
</TEXT>
</DOC>
