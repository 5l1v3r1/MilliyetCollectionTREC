<DOC>
<DOCNO> 324001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko03.html </URL>
<DATE> 2005/03/16/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Trabzonspor'un halka arz fiyat aralığı 5,00 - 6,00 YTL olarak belirlendi 
</HEADLINE>
<TEXT>

     Trabzonspor Sportif'in halka arzında hisse birim fiyat aralığı 5,00-6,00 YTL olarak belirlendi. 
     Halka arz konsorsiyumunun lideri Deniz Yatırım Genel Müdürü Cafer Bakırhan, yaptığı açıklamada, 25 milyon YTL sermayeli Trabzonspor Sportif'in sermayesindeki Trabzonspor Futbol İşletmeciliği Ticaret A.Ş'ye ait yüzde 25 oranındaki 6 milyon 250 bin YTL nominal değerdeki hisse senetlerinin, 5,00-6,00 YTL fiyat aralığında, önümüzdeki günlerde kesinleştirilecek bir fiyatla halka arz edileceğini bildirdi. 
     Bakırhan, Nisan ayı başında gerçekleştirilmesi planlanan Trabzonspor Sportif Yatırım ve Ticaret A.Ş'nin halka arzında önceki halka arzlarda olduğu gibi hassasiyeti sürdürdüklerini kaydederek, oluşturulan şirket modeli ve temettü dağıtımı konusunda Türkiye'de birçok ilke imza atacaklarını vurguladı. 
     Konsorsiyuma katılacak diğer aracı kuruluşların bir hafta içinde belirleneceğini belirten Bakırhan, şunları kaydetti 
     ''Halka açılacak olan Trabzonspor Sportif, sözleşmeler çerçevesinde yüksek gelirler elde eden, buna karşın giderleri düşük, düzenli temettü ödeyen ve ayrıca vergiden muaf bir şirket yapısında olacaktır. Trabzonspor Sportif halka arzdan sonra, Borsa'da mevcut şirketler arasında dağıtılabilir karının tamamını dağıtmayı taahhüt eden tek şirket olacak. Halka arz edilecek hisselerin yüzde 50'sini küçük bireysel yatırımcılara, yüzde 10'unu Trabzonspor Kulübü üyelerine, yüzde 20'sini alım gücü yüksek yatırımcılara, yüzde 15'ini yurt dışı yatırımcılara, yüzde 5'ini ise yurt içi kurumsal yatırımcılara tahsis etmeyi planlıyoruz. Trabzonspor Kulübü üyeleri dışındaki başvurular oransal dağıtım esasına göre yapılırken, Trabzonspor Kulüp üyeleri için özel tahsisat yapılacak ve dağıtılacak.'' 
     
</TEXT>
</DOC>
