<DOC>
<DOCNO> 345528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/asiy.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolculuğu ona emanet 
</HEADLINE>
<TEXT>


Başbakan Erdoğan, 6 aydır beklenen açıklamayı yaptı Ekonomiden Sorumlu Devlet Bakanı Ali Babacan, AB ile müzakerelerin 'başmüzakerecisi' olacak. Babacan, bakanlığı da sürdürecek 

ABDULLAH KARAKUŞ, AHMET ERHAN ÇELİK Ankara 


Başbakan Recep Tayyip Erdoğan, Türkiye'nin AB ile tam üyelik müzakerelerine başlaması kararının alındığı 17 Aralık Zirvesi'nden bu yana merakla beklenen "başmüzakerecinin", Devlet Bakanı Ali Babacan olacağını açıkladı. Babacan, ekonomiden sorumlu Devlet Bakanlığı koltuğundan ayrılmayacak. AKP grubunun dünkü toplantısında beklenmedik bir çıkış yapan Erdoğan, başmüzakerecinin Babacan olacağını söyledi. "Kendisinin haberi yok. Oturup konuşacağız. Yükü biraz daha ağırlaşıyor. Gençliği, dinamizmiyle bu işte başarılı olacağına inanıyorum. Allah yardımcımız olsun" diyen Erdoğan, Babacan'ın böylece yeni bir görev daha üstleneceğini vurguladı. 

Gül, gündeme getirdi 
Erdoğan'ın açıklaması, Babacan cephesinde de şaşkınlıkla karşılandı. Babacan, 15 - 16 Nisan'da "Başmüzakereci siz olmuyor musunuz " sorusuna, "Eğilim şu an için benden yana değil" yanıtını verirken, bir ay sonra ibre kendisine döndü. Gül de, "Kız ister gibi babasından istedim" diyerek siyasete soktuğu Babacan için sonuna kadar ısrarcı oldu. Erdoğan'ın kendi alternatifini ortaya koyamadığı sürecin perde arkası özetle şöyle 
AB'nin müzakereler için 3 Ekim 2005 tarihi verdiği 17 Aralık'tan önce "Başmüzakereci ben olmalıyım" görüşünde olan Gül'ün eğilimine karşın, Erdoğan konuyu sürüncemede bıraktı.Başmüzakereci belirsizliğinin yarattığı tartışmalar artınca Gül, Babacan'ı gündeme getirdi. Babacan'ın ekonomiyi iyi yönettiğini düşünen Erdoğan, "iki görevi yapamayacağı" gerekçesiyle kendisini bakanlıktan almak istemedi. Sürecin uzaması nedeniyle artan sıkıntıyla Erdoğan, yetkili kurullarını "Başmüzakereci benim" diyerek yatıştırmaya çalıştı.Uluslararası yatırımcılar, fon yöneticileri ve TÜSİAD gibi işadamı örgütleri, Babacan'la Gül'ü işaret eden tasvirlerde bulunmayı sürdürdü.Düğümün çözülmesinde Gül ve Erdoğan'ın önceki gün yaptıkları görüşme etkili oldu. Babacan'da ısrar eden Gül, "İki işi de bir arada götürebilir" telkininde bulundu. 

Almanya etkisi 
Bugüne kadar konuyu ağırdan alan Erdoğan'ın, 6 aydır beklenen açıklamasını dün yapması, AKP ve Başbakanlık çevrelerinde "sürpriz" olarak değerlendirildi. Erdoğan'ın önceki gün yapılan Bakanlar Kurulu ve AKP Merkez Karar ve Yönetim Kurulu MKYK toplantısında başmüzakereci konusunu hiç açmaması dikkati çekti.Erdoğan'ın başmüzakereciyi, Fransa'da 29 Mayıs'ta yapılacak AB Anayasası referandumu sonuçlarını da değerlendirerek yaz aylarında açıklamayı planladığını belirten kaynaklar, erkene alınmasında Almanya'daki sürpriz seçim sonuçlarının çok etkili olduğunu kaydetti. 

Avrupa'ya mesaj 
AB stratejilerini, Schröder'in desteğinin 2006 sonuna kadar süreceği öngörüsü üzerine kuran Erdoğan ve Gül'ün, Almanya ve Fransa'da Türkiye karşıtı havanın yayılmaya başlaması sonrası Türk kamuoyunda oluşabilecek, "AB süreci tehlikeye giriyor" endişesini giderebilmek için başmüzakerecinin ismini açıklama yolunu seçtikleri kaydedildi. Hükümet, bu adımla Avrupa'ya, "Müzakereler için de her türlü hazırlığı yaparak yolumuza devam ediyoruz teşkilatlanmamızı da tamamlıyoruz" mesajını verdi. 

Kabinenin en genci 

AHMET ERHAN ÇELİK Ankara 

Devlet Bakanı Ali Babacan, yakın çevresinde, "kendini siyasetçi gibi hissetmeyen bakan" olarak tanımlanıyor. Babacan'ın dikkat çekici özellikleri şöyle 
Her konuyu doğrudan uzmanıyla çalışmayı seviyor. Görüş oluştururken rakamsal analizlere itibar ediyor. Bu davranış biçimi ancak Dışişleri Bakanı Abdullah Gül ve Başbakan Recep Tayyip Erdoğan'dan gelen istek ve talimatlarda esneyebiliyor.Çevresindeki insanlara güven duyması uzun zaman gerektiriyor. Dışarıya bilgi sızmaması için gerektiğinde "dar grup"la çalışıyor.IMF Türkiye Masası Şefi Reza Moghadam'a "Rıza", Türkiye Temsilcisi Hugh Bredenkamp'a "Hu" diye sesleniyor. 

Hep birinciydi 
Tercih ettiği mek nlar Ankara'da Bilkent, New York'ta 5. Cadde, Washington'da Potomac kıyısındaki gezi mek nları ve müzeler.Kabinenin en genç bakanı. 1967'de Ankara'da doğdu. 1985'te TED Ankara Koleji'ni birincilikle bitirdi, ODTÜ Endüstri Mühendisliği'nden üniversite birincisi olarak mezun oldu. ABD Northwestern Üniversitesi'nde işletme dalında yüksek lisans MBA yaparken, 2 yıl finans danışmanlığı yaptı. Bir dönem Ankara Büyükşehir Belediyesi'nde danışmanlık yapan Babacan, siyasete girmeden önce babasıyla Ankara Samanpazarı'nda ticaretle uğraşıyordu.Babacan'ın türbanlı eşi Zeynep Babacan, üniversite mezunu. Babacan çiftinin 2 çocuğu var. 

AB Yerinde bir karar 

GÜVEN ÖZALP Brüksel 

'Başmüzakerecilik' için Babacan'da karar kılınması, Brüksel'de "yerinde bir karar" olarak değerlendirildi. AB yetkilileri, Babacan'ın birikiminin bu görevi gerektiği gibi yürütebilmeyi sağlayacak niteliklere sahip olduğu yorumunda bulundu. Hollanda'nın Ankara Büyükelçisi Sjoerd Gosses ve AB Komisyonu Türkiye Temsilcisi Hans Jörg Kretschmer, Babacan kararını, "Uzun zamandır beklenen çok iyi bir haber" olarak nitelendirdi. 

TÜSİAD Çok mutluyuz 

TÜSİAD Yüksek İstişare Konseyi Başkan Yardımcısı ve TÜSİAD International Başkanı Aldo Kaslowski, Babacan'ın, yerinde bir karar olduğunu belirterek, "Nihayet gerçekleşti ve çok mutluyuz. Babacan'a destek vereceğiz" dedi. TOBB Başkanı Rifat Hisarcıklıoğlu ve ASO Başkanı Zafer Çağlayan, Babacan'ın görevlendirilmesini "olumlu" bulduklarını bildirdi. CHP lideri Deniz Baykal ise, Babacan'a başarılar diledi. 

8 kişinin daha adı geçmişti 

Başmüzakerecinin kim olacağı, 17 Aralık zirvesinden bu yana merak konusu olmuştu. Erdoğan, 10 Mayıs'ta, "Başmüzakereci aranıyorsa o benim" demişti. Erdoğan'ın, başmüzakerecilik yerine "koordinatör bakan" formülü üzerinde durduğu kaydedildi. Görev için, Mehmet Aydın, Murat Mercan, Yaşar Yakış, Şaban Dişli, Murat Sungar, Selim Kuneralp, Uğur Ziyal ve Kemal Derviş'in de adı geçmişti. 

Çift koltuğun ömrü 3 - 4 ay 

Ankara kulislerine yansıyan bilgilere göre Erdoğan, AB ile müzakerelerin başlayacağı 3 Ekim'den önce kabine değişikliğine giderek Devlet Bakanı Ali Babacan'dan Hazine'nin sorumluluğunu alacak. Böylece Babacan'ın temel görevi "başmüzakerecilik" olacak. Babacan'ı bakanlık koltuğunda tutacak olan Erdoğan'ın operasyonu 3 - 4 ay içinde yapacağı öne sürülüyor. 


</TEXT>
</DOC>
