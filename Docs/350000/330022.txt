<DOC>
<DOCNO> 330022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yasam/axyas01.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatan sağ olsun' diyerek öldüler 
</HEADLINE>
<TEXT>


Dumlupınar faciasından bugün hayatta kalan 3 kişiden biri olan 82 yaşındaki Hüseyin İnkaya, olayın 52. yıldönümünde o geceyi anlattı 

Gökhan Karakaş 

Çanakkale Boğazı'nda bundan tam 52 yıl önce "Naboland" isimli İsveç şilebiyle çarpışıp sulara gömülen Dumlupınar denizaltısının 86 kişilik mürettebatından kurtulan 5 kişiden bugün sadece 3'ü hayatta. Seyir astsubayı Hüseyin İnkaya, "Silah arkadaşlarım kurtarılamayacaklarını anlayınca 'vatan sağ olsun' diyerek şehit oldu" sözleriyle o günleri anlattı. 
Kaza günü geminin güvertesinde bulunan 82 yaşındaki Astsubay İnkaya, o günlerin dehşetini, facianın yıldönümünde şöyle anlattı 
"Satıhtan yüzey ilerleyen gemimizin üzerinde 3 subay, 2 astsubay ve 2 gözcü er vardı. Çarpışma sırasında herkes denize döküldü. Naboland'ın güçlü pervanesinin oluşturduğu sulardan kurtulmak için hızla yüzdük. Atılan ışıklı can simitleriyle hayatta kalabildim. Sonradan öğrendim ki, denize düşen erler pervane girdabından kurtulamamış. Dünyanın pek çok ülkesinde barışçıl hizmetlerde bulunan, Peru'da yabancı askerlerle dostluk maçı yaptığım, zorluklara birlikte göğüs gerdiğim silah arkadaşlarım Nara Burnu'nda öldü. Silah arkadaşlarım, zamanın tüm teknik olanakları kullanılmasına rağmen kurtarılamayacaklarını anladıkları an 'Vatan sağ olsun' diyebildiler." 

'Gözüm açık gitmez' 
Kazanın ardından en büyük hayalinin Dumlupınar'da ölenleri ölümsüzleştirecek bir anıt görmek olduğunu belirten İnkaya, "Bu anıtın yapılmasında başvurduğumuz pek çok insan bize destek vermemişti. Uzun mücadele sonucu anıtı geçtiğimiz yıl Gelibolu'da yaptırdık. Bu anıtla şehit denizaltıcılarımız ölümsüzleştiği için ben de artık gözüm açık gitmem" diye konuştu. 

Nasıl olmuştu 
4 bin tonluk "Naboland" adlı İsveç bandıralı gemi, 4 Nisan 1953 gecesi, Akdeniz'deki NATO tatbikatından dönen Dumlupınar denizaltısına çarptı. Olayın gürültüsü Eceabat ve Nara kıyılarından bile duyuldu. Dumlupınar 81 kişilik mürettebatıyla sulara gömüldü. 



</TEXT>
</DOC>
