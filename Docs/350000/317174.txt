<DOC>
<DOCNO> 317174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun35.html </URL>
<DATE> 2005/02/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KKTC'de hükümeti kurma görevi birkaç gün içinde veriliyor 
</HEADLINE>
<TEXT>

     KKTC Cumhurbaşkanı Rauf Denktaş, seçim sonuçlarının resmileşmesiyle birlikte görevlendirmeyi birkaç gün içinde yapacağını açıkladı. 
     Denktaş, bir kabulü sırasında, cumhurbaşkanlığı seçimleriyle ilgili seçim sürecinin cuma günü başlayacağının anımsatılarak görevlendirmeyi ne zaman yapacağının sorulması üzerine, ''Resmi neticeleri alayım ondan sonra. Dinlensinler, birkaç gün içinde bakacağız'' dedi. 
     ''Halkın seçimlerde Türkiye aleyhtarı partileri minimize ederek ekarte ettiğini'' söyleyen Cumhurbaşkanı Denktaş, Cumhuriyetçi Türk Partisi'nin CTP oy oranındaki patlamayı yorumlarken, ''Referanduma kadar Rumları tam anlamamışlardı. Referandumdan sonra Rumların Türklere oksijen vermeyecek kadar uzlaşmaz olduğunu gördüler'' diye konuştu. 
     Denktaş, CTP Genel Başkanı Mehmet Ali Talat'ı telefonla arayarak kutladığını da söyledi. Kıbrıs Türkünün genelde uzlaşma istediğini, ancak halkın bir kısmının devletinden ve bağımsızlığından vazgeçmeden çözüm talep ettiğini anlatan Denktaş, ''Bağımsızlık gökten inmedi. Kimse yeminini unutarak bağımsızlığı ortadan kaldıramaz, şehitlerin kemiklerini sızlatamaz. Yeni dönemde uzlaşma isterken nelere razı olmayacağımızın dünyaya açıkça anlatılması gerekir'' dedi. 
     CTP Genel Başkanı Başbakan Mehmet Ali Talat'a bağımsızlık yolundan ayrılmadığı sürece yardımcı olacağını kaydeden Denktaş, ''Bağımsızlığı feda ederek yola çıkarsa Türk milletini ve bizi karşısında bulur. Ama öyle olacağını sanmıyorum, Talat akıllı adamdır'' ifadelerini kullandı. Denktaş, Türkiye'nin bağımsızlığa vereceği desteğin önemini de vurguladı. 
     
     ''TÜRKLERİN BOĞAZINI SIKMAMIZ SEVGİMİZDENDİR'' AÇIKLAMASI 
     Cumhurbaşkanı Rauf Denktaş, Güney Kıbrıs Rum yönetimi lideri Tasos Papadopulos'un ''Türklerin boğazını sıkmamız sevgimizdendir'' yönündeki sözlerinin anımsatılamsı üzerine de, ''Aman dikkat... Onun sevgisine muhtaç değiliz'' dedi. 
     Denktaş, Papadopulos'un açıklamasıyla ilgili olarak şunları söyledi 
     ''Zamanında bizi Kiprianu ile yarım saatliğine bir odaya koydular, görüşme öncesi ısınma için... 'Bizimkiler sizinkileri eskisinden çok seviyor' dedi... 'Aman ha' dedim 'daha çok seviyorlarsa daha çok öldürecekler' dedim ve bunu söylemekten vazgeçti. Dikkatli olalım. Papadopulos çok seviyorsa önce 1963-1974 arasındaki kayıplar için tazminatları vermeye hazırlansın, mallar için bizim gibi komisyon kursun...'Tek Türk öldürmedik' diyen bir insanın sevgisine muhtaç değiliz. Önce silahlanmayı durdursunlar, uzlaşmaya yanaşsınlar.'' 
     
</TEXT>
</DOC>
