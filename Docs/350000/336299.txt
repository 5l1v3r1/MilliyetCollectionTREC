<DOC>
<DOCNO> 336299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/dunya/dun01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devrimci' Elian 
</HEADLINE>
<TEXT>


'Kübalı küçük mülteci Elian' krizinin baş aktörü Elian Gonzales, ABD'den Küba'ya geri gönderilişinin 5. yıldönümü törenlerinde yaptığı konuşmada, 'Che Guevara'yı örnek alalım' dedi 

DIŞ HABERLER SERVİSİ 


ABD ile Küba arasında Kasım 1999'dan başlayarak 7 ay süren bir krizin baş aktörü olan Kübalı ünlü mülteci çocuk Elian Gonzales, anavatanı Küba'nın başkenti Havana'da katıldığı bir törende, devrimci mesajlar vererek efsanevi gerilla lideri Che Guevara'yı övdü. 
Önceki gün ABD federal ajanlarının, Miami'de barındığı evi basarak kendisini akrabalarının elinden alışlarının 5. yıldönümü dolayısıyla yapılan törenlere Küba Devlet Başkanı Fidel Castro'nun yanında katılan Elian, "Küba devriminin değerini bilelim ve Che Guevara'yı örnek alalım" dedi. Miami baskını Elian'ın Küba'ya geri dönüş sürecini başlatmıştı. 
Havana Meydanı'nda halka seslenen Elian 11 , Castro'nun yanı sıra vatanına dönmesine yardımcı olan Amerikalılara teşekkür etti. Elian konuşmasını, "Ya vatan ya ölüm, zafere kadar devrim" sloganlarıyla bitirdi. 6 yaşındayken annesi ve 10 Küba vatandaşı ile birlikte ABD'ye kaçmak amacıyla bindikleri geminin batması üzerine enkaza tutunarak okyanusta 3 gün geçiren Elian, balıkçılar tarafından kurtarılmış ve Miami'deki akrabalarına verilmişti. Kazada Elian'ın annesi boğulmuştu. 
Elian'ın babası Juan Miguel Gonzalez ve Küba hükümeti küçük çocuğun iadesini isterken, Castro karşıtı akrabalar, Elian'ın ABD'de kalmasında ısrar etmişlerdi. Dönemin ABD Başkanı Bill Clinton yönetimi sonunda Elian'ın akrabalarından alınarak babasına gönderilmesine karar vermişti. 




</TEXT>
</DOC>
