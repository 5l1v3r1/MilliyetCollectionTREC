<DOC>
<DOCNO> 300953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonyas03.html </URL>
<DATE> 2004/12/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Korsan ile orjinali nasıl ayırırsınız 
</HEADLINE>
<TEXT>

     Hemen her sokak arasına kurdukları tezgahlarda çeşit çeşit filmi, kitabı satan, yakalanan materyalin iki katını yeniden piyasaya süren korsan yayıncılarla mücadele eden Kültür ve Turizm Bakanlığı, şimdi de ''korsan'' ve ''orijinal'' kitap, CD, VCD ve DVD'leri birbirinden ayırmak için kılavuz hazırladı. 
     Bakanlığın ''kulturturizm.gov.tr'' adresindeki internet sitesinde yayınlanan kılavuz, özellikle korsan yayınları ele geçiren emniyet güçlerine korsanla orijinal yayını birbirinden ayırt etmek için altın ipuçları veriyor. 
     Her ne kadar korsan yayıncılar artık orijinaline çok yakın ürünler hazırlasalar da bu kılavuz aracılığıyla farkı anlamak mümkün oluyor. İşte korsan ve orijinal kitap, CD, VCD ve DVD'yi birbirinden ayıran farklar 
     
     MÜZİK CD'Sİ, VCD, DVD 
     -Orijinal CD'nin ön ve arka kapağında yer alan resim ve yazıların kalitesi yüksek, renkleri canlı, görüntü net iken korsan CD'de flu görüntü hakim. Orijinal kapak haricinde kapak kullanılan korsan CD'lerde kağıt kalitesi de düşük. 
     -Orijinal CD'nin ön kapağında sanatçıyı tanıtıcı bilgiler, şarkı sözleri, bestecilerin, söz yazarlarının prodüktör ve yapımcılarının, film ise yönetmenin, yapımcının, rol alan oyuncuların isimleri gibi bölümlerden oluşan tanıtıcı kitapçık yer alırken, korsan CD'de bulunmuyor. CD kapağının resimli bölümün dışında kalan arka kısmı genelde beyaz ve boş. 
     -Orijinal CD'nin göbek kısmında üretici firmanın lazerle yazılmış ismi, albümün kod numarası ve ismi bulunurken, korsanlarda albümün kapak baskısı genelde bulunmuyor. Bazı korsan CD'lere fotokopiyle kağıttan etiket yapıştırılsa da bu da çıplak göz ve el temasıyla kolayca anlaşılıyor. 
     -Orijinal CD'nin ön ve arka kapağına yapımcı şirketin logo ve markaları basılırken, korsan çalışmalarda bu olmuyor. Fakat nadir olarak bazı korsan üretimlerde bu isimlerin aynısı veya değiştirilmiş benzerlerine rastlanabiliyor. 
     -Orijinal CD'nin kaydedilebilir kısmı gümüş renginde, korsanların ise yeşil, mavimsi veya sarımtırak renkte oluyor. Gümüş renginde korsan baskı yapılmış ürünlere de piyasada rastlanırken bunların çoğu yurtdışı çıkışlı kopyalar. 
     -Orijinal CD'ler kabında, korsanlar jelatin içinde satılıyor. 
     -Orijinal film CD'lerinde Kültür ve Turizm Bakanlığı'ndan alınmış bandrol ve bazen de CD'nin çoğaltma hakkına sahip şirketin logosunu havi hologram bulunuyor. Korsanlarda bu olsa bile hemen anlaşılıyor. 
     -Görüntüsü son derece temiz, sesi net, başında fragman bulunan orijinal VCD ve DVD'lere karşılık korsanlar takılma ve atlama yapıyor, görüntüde sürekli renk değişimi oluyor. Bununla birlikte DVD'den çevirim programları yardımıyla MPEG formatına çevrilerek kaydedilen görüntü ve ses kalitesi yüksek korsan ürünlere de rastlamak mümkün. 
     -DVD içerisinde bölge kodu bulunurken, korsanlarda bu yer almıyor. 
     
     KORSAN KİTABA DİKKAT 
     -Orijinal kitabın baskı tekniği birinci sınıfken, korsanlarda kötü. 
     -Korsan kitaplarda kötü ciltleme nedeniyle kitap okunduktan sonra parçalara ayrılıyor. 
     -Korsan kitapta üçüncü kalite hamur kağıt kullanılır. 
     -Orijinal baskıda kapak kağıdı kalın ve renkler netken, korsan kitapta kapak kağıdı ince, renkler bozuk. 
     -Korsan kitapta kesim hataları ve eksik sayfalar mevcut. 
     -Orijinal kitaplarda silik sayfalar bulunan ürünler yanlışlıkla satışa sunulsa bile iade edilirken, korsan kitaplarda bol bol baskı hatası ve silik sayfalar bulunuyor. 
     
</TEXT>
</DOC>
