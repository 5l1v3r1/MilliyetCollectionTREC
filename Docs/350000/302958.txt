<DOC>
<DOCNO> 302958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun01.html </URL>
<DATE> 2005/01/03/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Depremzedelere e-posta ile 'eşek şakası' 
</HEADLINE>
<TEXT>

     LONDRA DHA 

GÜNEYDOĞU Asya'yı vuran deprem ve tsunami felaketinin ardından kendilerinden haber alınamayan binlerce turistle ilgili endişeli bekleyiş sürerken, internette insanların acılarını suistimal eden bir sahtekar ortaya çıktı. Kendisini Tayland Dışişleri Bakanlığı'nda görevliymiş gibi gösteren sahtekar, İngiliz Sky News'ün web sitesindeki kayıplar listesinde yer alanların yakınlarına, "Sevdiklerinizin öldüğü kesinleşti" şeklinde 'resmi' bir elektronik posta yolluyor. 
     Depremde yakınlarını kaybedenlerden bu tür e-postaları ciddiye almamasını isteyen İngiliz polisi, hükümetin kayıpların yakınlarını bilgilendirmek için bu tür bir yöntem kullanmadığına dikkat çekti. Polis 'ukgovoffice aol.com' adresinden gönderilen e-postaları yakın takibe alarak sorumluları bulmaya çalışıyor. 
     İngiliz polisinden yapılan açıklamada, "Kamuoyunu temin ederiz ki bu mesajlar sahtedir. İnternet Güneydoğu Asya'daki felaketin ardından hayati bir bilgi kaynağı görev görmektedir ve insanları interneti kullanmamaya çağıramayız" denildi. Sky News yetkilileri de yakınları ve dostları tsunami felaketinden etkilenenler için kurdukları ilan sitesinin suistimal edilmesinden iğrendiklerini ifade etti. 
     
</TEXT>
</DOC>
