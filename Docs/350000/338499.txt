<DOC>
<DOCNO> 338499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur21.html </URL>
<DATE> 2005/04/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kuşadası'nda patlama .. 
</HEADLINE>
<TEXT>

     Aydın'ın Kuşadası İlçesi'nde patlama meydana geldi. Yaralı olarak Ege Üniversitesi Tıp Fakültesi Hastanesi'ne kaldırılan Başkomiser Yaşar Aykaç kurtarılamayarak şehit oldu. Olayda 4 polis de yaralandı. 
     Hastane yetkilileri, Patlamada kolu kopan ve iç organları parçalanan Aydın Terörle Mücadele Şubesi'nde görevli Başkomiser Yaşar Aykaç'ın 50 kurtarılamadığını söylediler. 
     Hastaneye gelen, başkomiserin eşi Birsen ve kızı Sinem büyük üzüntü yaşadı. Aileyi teselli etmeye çalışan İzmir Emniyet Müdürü Halil Tataş da gözyaşlarını tutamadı. 
     Alınan bilgiye göre, Kuşadası'nda saat 12 00 sıralarında Atatürk Heykeli önüne şüpheli paket koyulduğu ihbarı üzerine, ilçe emniyet müdürlüğü ekipleri olay yerini çembere almak istedikleri sırada patlama meydana geldi. 
     
     BÜYÜK İHMAL 

     Aydın Valisi Mustafa Malay, Kuşadası İlçesi'ndeki patlamada şehit olan Başkomiser Yaşar Aytaç'ın, olayı basit bir paket olarak değerlendirip, korumasız şekilde aceleyle emniyet aracına götürmek istediği sırada paketin patladığını söyledi. 
     Malay, Kuşadası Kaymakamlığı'nda gazetecilere yaptığı açıklamada, ilçede öğle saatlerinde meydana gelen patlamayla ilgili çok yönlü soruşturma başlatıldığını bildirdi. Olaydan büyük üzüntü duyduğunu ifade eden Vali Malay, şu bilgileri verdi 
     "Olay, bilinçli olarak yapılan bir eylem. Bugün saat 12 20 sularında Kuşadası Sahil Bulvarı Atatürk Anıtı bölgesinde, umumi tuvaletin erkekler bölümünde belediye işçisi bir paket bulmuştur, şüphe üzerine Kuşadası İlçe Emniyet Müdürlüğü'ne haber vermiştir. Emniyet güçleri olay yerine intikal edip, çevre koruması tedbiri almıştır. 
     Ancak görevli arkadaşımız Yaşar Aytaç, olayı basit bir paket olarak değerlendirip, korumasız şekilde aceleyle emniyet aracına götürmek istemiştir. Bu esnada, şüpheli paketin patlaması sonucu karın bölgesinden ağır yaralanmış, kaldırıldığı hastanede tüm müdahalelere rağmen şehit olmuştur. Emniyet birimlerimiz hala olayın detaylarını incelemektedirler. Faillerin yakalanması için çalışmalar devam etmektedir." Vali Malay, bu olayın ardından Kuşadası'ndaki tüm sokaklar ve ana arterlerde güvenlik kamerası sistemini en kısa zamanda hizmete sokacaklarını belirterek, vatandaşlardan bu tür olaylara karşı dikkatli olmalarını, şüphelendikleri durumlarda emniyet güçlerine haber vermelerini istedi. 
     
     
     4 YIL ÖNCE EMEKLİLİĞİNİ HAKETMİŞ 

     Kuşadası'ndaki patlamada yaşamını yitiren Başkomiser 54 yaşındaki Yaşar Aykaç'ın dört yıl önce emekliliğini hakettiği halde çalışmaya devam ettiği öğrenildi. Mesleğe 1979 yılında başlayan ve 10 yıldır Kuşadası'nda görevli Çorum doğumlu Başkomiser Aykaç'ın arkadaşları arasında son derece sevilen birisi olduğu da belirtildi. 
     
     EMNİYET MÜDÜRÜNDEN GÖZYAŞI 

     Ağır yaralı halde Ege Üniversitesi Tıp Fakültesi Hastanesi'ne kaldırılan Aykaç'ın, durumunu televizyonlardan duyan meslektaşları ve ağabeyi İrfan Aykaç hastaneye koştu. Polisler kan vermek için sıraya girdi. Ancak bir süre sonra başkomiserin şehit olduğu haberi gelince yakınları ve arkadaşları yıkıldı. 
     Şehit başkomiserin eşi Birsen ile Kuşadası'nda bir süpermarkette çalışan kızı Sinem'in Acil Servis önündeki feryatları yürekleri dağladı. Sinem Aykaç, Ben kime baba diyeceğimö diye gözyaşı döktü. Bu sırada acılı aileyi teselliye çalışan İzmir Emniyet Müdürü Halil Tataş da gözyaşlarını tutamadı. Başkomiser Aykaç'ın oğlu 22 yaşındaki Hakan'ın Belçika'da hem okuyup hem çalıştığı öğrenildi. 
     
     POLİS ALARMDAYDI 

     Kuşadası Emniyet Müdürlüğü'nün, ilçeye bomba konulacağı yönünde bir istihbarat edinince üç gün önce alarma geçtiği, dün akşam yapılan toplantıda da durumun değerlendirildiği öğrenildi. Polisin, yer ve zaman konusunda net bilgilere ulaşılamamasına rağmen, özellikle kent giriş ve çıkışlarında önlemlerini artırdığı, her yeri didik didik aradığı da belirtildi. 
     
     ŞÜPHELİ POŞET PATLATILDI 

     Kuşadası'nda bomba patlamasının ardından önlemler artırılırken, çarşı merkezinde, Tansaş karşısındaki Tuti adlı kafeteryanın ikinci katında, cam önünde görülen şüpheli poşet de tedirginlik yarattı. Durum polise bildirildi. Aydın'dan gelen bomba imha uzmanları şüpheli paketi, uzaktan kontrollü şekilde fünyeyle patlattı. Ancak bölgede yeterli güvenlik önlemi alınmadığı için çarşı merkezinde ve sokakta patlama sırasında büyük panik havası esti. Yeniden bomba patladığını sanan bazı vatandaşlar korkulu dakikalar yaşadı. Poşetten çamaşır çıktı. 
     
     BİR İHBAR DAHA 

     Kuşadası'nda bombanın patladığı meydana 50 metre uzaklıktaki, hediyelik eşya, kuyum, halı gibi turistik eşya satılan Madalyon Galeria'ya saat 14.00 sıralarında bomba ihbarı yapıldı. İhbar, telefonla işyerine geldi. Çalışanlar durumu polise bildirip yardım istedi. İşyeri boşaltıldı. Mağaza yanındaki kafede oturanlar dışarıya çıkarıldı, büyük heyecan yaşandı. Polis çevrede geniş güvenlik önlemi aldı. 
     

     
</TEXT>
</DOC>
