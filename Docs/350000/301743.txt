<DOC>
<DOCNO> 301743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/eko09.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'e, Japonya'dan mükemmellik ödülü 
</HEADLINE>
<TEXT>



Japon Planlı Bakım Enstitüsü JIPM , Arçelik'in Çayırova'daki çamaşır makinesi ile Eskişehir'deki buzdolabı işletmelerini ödüllendirdi. Japon devlet kuruluşu JIPM'in her yıl verdiği Toplam Verimlilik Yönetimi TPM ödüllerinde Çayırova İşletmesi, 2002'de aynı kuruluştan aldığı "Mükemmel Fabrika Ödülü"nün bir üst kategorisinde yer alan "Sürekli Mükemmellik Ödülü"nü, Eskişehir İşletmesi de "Mükemmel Fabrika Ödülü"nü almaya hak kazandı. 
Arçelik'ten yapılan açıklamaya göre, şirket bu yıl verilen ödüllerle toplamda üç ödül alırken Çayırova İşletmesi'nin aldığı "Sürekli Mükemmellik Ödülü" ile de Türkiye'de bir ilki gerçekleştirdi. 1997'de Çayırova İşletmesi'nde başlayan ve 2001'de tüm işletmelerde TPM'i uygulama kararı alan Arçelik, TPM metodolojisini üretim ekipmanları ve çalışanların sürekli gelişimini sağlayacak üretim yönetim sistemi olarak benimsedi. 


</TEXT>
</DOC>
