<DOC>
<DOCNO> 346226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/siyaset/siy02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak arşive imza 
</HEADLINE>
<TEXT>


Erdoğan'ın Kazakistan ziyaretinde, terörizmde işbirliği ve ortak arşiv çalışmalarının yapılmasını sağlayacak anlaşma imzalandı 

MURAT UTKU Astana DHA 


Kazakistan'a 2 günlük resmi ziyarette bulunan Başbakan Recep Tayyip Erdoğan, dün başkent Astana'da Kazakistan Başbakanı Danial Ahmedov'la bir araya geldi. Görüşmelerin ardından iki ülke içişleri bakanlıkları arasında, uluslararası terörizm ve uyuşturucuyla mücadelede işbirliğini öngören bir anlaşma imzalandı. Taraflar ayrıca, kültürel çalışmaların artırılması ve ortak arşiv çalışmalarının yapılmasına olanak sağlayacak ikili anlaşmaya imza attı. 

'Olumlu bakıyoruz' 
Başbakan Erdoğan'la ortak basın toplantısı düzenleyen Ahmedov, Kazak petrollerinin BTC ile taşınıp taşınmayacağı yönündeki soruya, "BTC Petrol Boru Hattı'na olumlu bakıyoruz" yanıtını verdi. 
Ahmedov, Türkiye ve Kazakistan arasındaki ticaret hacminin istenen düzeyde olmadığını da belirterek, "İki ülke arasındaki ticareti 1 milyar doların üzerine çıkarmaya gayret edeceğiz" dedi. 
Ahmedov, KKTC'ye yönelik izolasyonla ilgili soruya da "öncelikle adada barışın sağlanmasıyla ilgilendikleri" yanıtını verdi. KKTC'de hayat şartlarının normale dönmesini beklediklerini ifade eden Ahmedov, "Tüm Kıbrıslı Türkler kardeşimizdir. Onlarla kültürel ilişki kurmaya hazırız" diye konuştu. 
Erdoğan da Kazak gazetecilerin Irak'la ilgili sorularına, "Seçimlerin ardından Irak'ta demokratik sürece geçiş başlamıştır. Şüphesiz ki bu sürecin sıkıntıları var. Başbakan Caferi geçtiğimiz günlerde Türkiye'deydi. Demokratik sürecin gelişmesi için gayretli olduğunu gördük. Irak'ı demokratik ülkeler arasında görmek isteyen herkesin Irak'ın arkasında olması gerekiyor. Şu anda Irak hükümeti terörle mücadele ediyor. Umudumuz, bu mücadeleden galip çıkmalarıdır" yanıtını verdi. 

Erdoğan'a yemek 
Senato Başkanı Nurtay Abıkayev'i ziyaret eden Erdoğan, Türkiye Büyükelçiliği'nin inşa edileceği Astana'daki arazide temsili taş koyma törenine katıldı. Erdoğan ve Ahmedov, işadamlarıyla da bir araya geldi. Ahmedov'un başkanlık konutunda verdiği yemeğe, Erdoğan'ın yanı sıra eşi Emine Erdoğan, bakanlar Beşir Atalay, Mehmet Aydın ve Kürşad Tüzmen'le İçişleri Bakanı Abdülkadir Aksu katıldı. Yemeğe gazeteciler alınmadı. 

Törenle karşılandı 

ALTAN BURGUCU 

Erdoğan, kendisini karşılayan Başbakan Ahmedov ile baş başa görüştü. Daha sonra bakanlar Abdülkadir Aksu, Kürşad Tüzmen, Beşir Atalay ve Mehmet Aydın'ın katıldığı heyetlerarası görüşmelere geçildi. 


</TEXT>
</DOC>
