<DOC>
<DOCNO> 333653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun58.html </URL>
<DATE> 2005/04/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
"Tarihin birlikte araştırılması için Ermeni hükümetinin işbirliği şart" 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, Türk hükümeti tarafından tarihin birlikte araştırılması yönünde getirilen önerinin hayata geçirilebilmesi için Ermeni hükümetinin işbirliğinin şart olduğunu söyledi. 
     İrtemçelik, Financial Times Deutschland gazetesine yaptığı açıklamada, Ermeni hükümetinin, rahatsızlık verici gerçekler karşısında korku duyduğunu, bu nedenle işbirliğine yanaşmadığını belirterek, ''Tarihin beraberce araştırılması önerimizin hayata geçirilebilmesi için Ermeni hükümetinin işbirliği gerekli'' dedi. 
     Ermeni hükümetinin, gerçekten ne olduğunun tarihçiler tarafından araştırılması konusunda tartışmak istemediğini ifade eden İrtemçelik, ''Çünkü tarihin dünyayı inandırmak istedikleri gibi gerçekleşmediğini biliyorlar. Bir soykırım olmadığını biliyorlar'' diye konuştu. 
     Tarihin çarpıtılmış bir anlatımını hiçbir zaman kabul etmeyeceklerini kaydeden İrtemçelik, ''Gerçeğin tabiatında er ya da geç, mutlaka kendini kabul ettirmek vardır. Bizim bu konuda bir çekingenliğimiz yok. Biz gerçeğin meydana çıkması için meydan okuyan tarafız'' dedi. 
     
</TEXT>
</DOC>
