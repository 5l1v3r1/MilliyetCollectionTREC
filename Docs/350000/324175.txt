<DOC>
<DOCNO> 324175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas03.html </URL>
<DATE> 2005/03/16/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Amazon.com'un kurucusu gözünü uzaya dikti .. 
</HEADLINE>
<TEXT>

     Amazon.com'u 1994 yılında kurarak sanal alamde ticareti başlatan Amerikalı işadamı Jeff Bezos, bir ilke daha öncülük ederek, ticari amaçlı uçuşlarda kullanılmak üzere ilk özel uzay limanını inşa etmeye hazırlanıyor. 
     Bu amaçla ABD'nin Teksas eyaletinin batı bölgesindeki Van Horn kasabası yakınlarında 66 bin hektar arazi satın alan Bezos'un bir süre önce bölgeye giderek yerel yetkililerle bu konuda görüşmeler yaptığı kaydedildi. 
     Bezos'un bugüne kadar ketum davrandığı bu konudaki tek mülakatı ise Van Horn'daki bir yerel gazeteye verdiği ve Blue Origin adı verilen proje çerçevesinde kurulacak uzay limanından uzay gemisi yollamayı planladığını anlattığı belirtildi. 
     Bezos'un ilk olarak uzaya üç kişi taşıyan bir uzay gemisi göndermeyi hedeflediği, daha sonra ise ''uzayın kolonileştirilmesi çığırını açacak girişimlerde bulunacağı'' ifade edildi. 
     Blue Origin projesinde 41 yaşındaki Bezos'a program müdürü olarak, uzay çalışmalarıyla bilinen Rob Meyerson'un eşlik ettiği belirtilirken, Blue Origin'in ilk etapta Teksas'ta motor test tesisi, yakıt ve su tankları ve ofis binası inşa edeceği, 6-7 yıl içerisinde de test uçuşlarına başlamayı hedeflediği bildirildi. 
     Projeyle ilgili başlangıç aşamasında yapılacak araştırma ve çalışmaların ise Bezos'un iş merkezi durumundaki Seattle'de yapılacağı belirtildi. 
     Bezos'un bu alanda girişimde bulunan ilk işadamı olmadığı belirtilirken, PayPal kurucusu Elon Musk'ın da ''SpaceX'' isimli proje başlatarak, uzaya bir uydu göndermeye çalıştığı kaydedildi. 
     Ayrıca, ''Doom'' ve ''Quake'' isimli video oyunlarıyla bir servet yapan John Carmack'ın ''Armadillo Aerospace'' isimli bir şirket kurarak aynı alanda faaliyet göstermeyi planladığı ifade edildi. 
     Microsoft kurucularından Paul Allen de 20 milyon dolar harcayarak, geçen aylarda ''SpaceShipOne'' isimli füze-uçağı uzayın sınırına kadar taşımış ve geri dönmesini sağlamıştı. 
     Blue Origin'in internet sitesinde yetenekli mühendislere yönelik iş ilanları vermeye başladığı kaydedilirken, son yıllarda hayatlarındaki en büyük değişiklik olarak kasabanın yakınlarından geçen otoban kenarına inşa edilen bir kamyon durağını gösteren 3000 bin nüfuslu Van Horn kasabası sakinlerinin ise Bezos'un uzay limanı kurma projesi haberlerinden büyük heyecan duydukları ifade ediliyor. 
     
</TEXT>
</DOC>
