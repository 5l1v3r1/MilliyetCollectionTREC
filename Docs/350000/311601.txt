<DOC>
<DOCNO> 311601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/uras.html </URL>
<DATE> 2005/02/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bölünmüş yol 'para' demek 
</HEADLINE>
<TEXT>


Bu yıl 3 bin kilometre daha bölünmüş yol yapımını planlayan Karayolları Genel Müdürlüğü, finansmanını Avrupa Yatırım Bankası'ndan AYB karşılayacağı kesimlere ilişkin yolların ihale çalışmalarını sonuçlandırma aşamasına getirdi. 
İhale sonuçlarına Maliye Bakanlığı'nın vize vermesinin ardından, ihale paketlerini kazanan firmalarla yaklaşık 150 milyon euroluk mukaveleler imzalanarak bu yılın ilk yarısında inşaat işlerine başlanması planlanıyor. 
Karayolları Genel Müdürlüğü'nce geçen yıl içinde yapılan ihale paketi içinde yer alan Kırıkkale - Delice ayrımı 1. kısım inşaat için 10.6 milyon euro, Kırıkkale - Delice ayrımı 2. kısım için 8 milyon 847 bin euro, Merzifon - Çorum 1. kısım çalışmaları için 14 milyon 290 bin euro, Merzifon - Çorum 2. kısım için de 14 milyon 490 bin euroluk kredi tutarında teklif önerileri bulunuyor. 
Yine Karayolları Genel Müdürlüğü'nün aynı ihale paketi içinde yer alan Kavak - Merzifon 1. ve 2. kısım işleri için toplam 65.4 milyon euro, Mekece - Adapazarı 1. ve 2. kısım işleri için de toplam 34 milyon euro tutarında mukavele yapması bekleniyor. 
Tayyip Erdoğan seçim öncesi "bölünmüş yol - duble yol" diye bir şeylerden söz etti. Başbakan olunca da "bölünmüş yol - duble yol" yapımına öncelik verdi. 

Duble yol bölünmüş yol 
Nedir bu "bölünmüş yol - duble yol" denilen yol türü .. Öğrendim ki, çeşit çeşit yol var 1 Köy yolu, 2 İl yolu, 3 Sınır aşan devlet yolu, 4 Ekspres yol, 5 TEM Trans European Motorway Avrupa ülkelerini birbirine bağlayan karayolu... Bunların her birinin kalitesi farklı. Maliyeti farklı. 
Örneğin "ekspres yol" otoyol dediğimiz yol hemzemin geçitleri, eşdüzey kavşakları olmayan, katlı kavşaklarla geçit veren bir yol. Eğer bu yolda 120 km hıza izin veriliyor ise, tek bir şerit genişliği 3.5 metre olacak, emniyet ve yaklaşım şeritleri olacak. 
Gelelim Tayyip Erdoğan'ın "bölünmüş yol - duble yol" dediği yol türüne. 1 Mevcut yol şeridine bir ikinci yol şeridi eklendiğinde o yol "duble yol" oluyor. 2 Mevcut yolun standardı yükseltilerek, yol, gidiş - geliş iki şeride ayrılınca bu yola da "bölünmüş yol" deniliyor. 
Tekrarda yarar var, yolun ismi önemli ama, esas önemli olan yolun kalitesi. Yolun üzerinin nasıl kaplandığı... 

Çeşit çeşit yol var 
Yol denildi mi öncelikle 1 Kaplamasız köy yolu var. Kaplamasız köy yolu a Sadece toprak veya b Stabilize - toprak üzeri mıcır kaplama olabiliyor. 2 Sathi kaplama yol var. Stabilize yolun üzerine önce yapıştırıcı, onun üzerine incecik asfalt seriliyor. Üzerine mıcır dökülüyor. Silindir geçiriliyor. 2 cm'lik sathi kaplamayla yol hizmete açılıyor. Bu yol kısa sürede bozulunca da üzerine bir sathi kaplama daha yapılıyor. Buna "çift sathi kaplamalı yol" deniliyor. 3 Esas yol "bitümlü sıcak kaplama yol". Rafinerilerden elde edilen bağlayıcı bitüm maddesi halkımız buna asfalt diyor ile mıcır küçük taş parçaları yüksek ısıda 160 derecede pişiriliyor. Sıcak sıcak yolun üzerine seriliyor. Sonra silindirle sıkıştırılıyor. Yolun trafiğine üzerinden geçen araç sayısına göre de kalınlık 25 cm'ye kadar çıkıyor. 
Şu kadar kilometre yolumuz var... Bu kadar kilometre yol yapıldı... Denilmesi bir şey ifade etmiyor. Önemli olan yolun kalitesi. Standardı. 
Her yıl yapılan yolun kalitesinin göstergesi de tüketilen asfalt miktarı. Tüm ülkede bizim rafinerilerimizde üretilen asfalt kullanılıyor. Rafinerilerimizde ham petrolün işlenmesi sırasında dip ürün olarak asfalt elde ediliyor. Tüm ülkedeki yollarda 2001 yılında 1.149 milyon ton asfalt kullanılmıştı. Asfalt tüketimi 2002 yılında 1.238 milyon ton, 2003 yılında 1.404 milyon ton olarak gerçekleşti. 2004 yılının ilk on ayındaki asfalt tüketimi 1.181 bin ton. Bu rakamlara bakarak ülkedeki yol yapım faaliyetini değerlemek daha gerçekçi olur. 
Ülkemizde 63 bin km'lik karayolumuz var. Bunun yapım halinde olanlar hariç 1.881 km'si otoyol ekspres yol , 31.358 km'si değişik standartta, duble veya bölünmüş veya tek şeritli devlet yolu diye tanımlanan yol türünde. 



</TEXT>
</DOC>
