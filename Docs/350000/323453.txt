<DOC>
<DOCNO> 323453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo17.html </URL>
<DATE> 2005/03/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
UEFA Hakem Komitesi Başkanı, Mourinho'yu 'futbolun düşmanı' ilan etti 
</HEADLINE>
<TEXT>

     Avrupa Futbol Federasyonları Birliği UEFA Hakem Komitesi Başkanı Volker Roth, İngiltere Premier Ligi lideri FC Chelsea'nin menajeri Jose Mourinho'yu ''Futbolun düşmanı'' ilan etti. 
     Volker Roth, İsveç'te yayınlanan Aftonbladet Gazetesi'ne yaptığı açıklamada, ölüm tehditleri aldığı gerekçesiyle hakemliği bırakan Anders Frisk'in dünyanın en iyi hakemlerinden biri olduğunu belirterek, ''Taraftarları ayağa kaldıran ve onların hakemlere ölüm tehditleri savurmasını sağlayanlar, teknik direktörlerdir. Böyle bir olaydan dolayı dünyanın en iyi hakemlerinden birinin görevini bırakmasını istemeyiz'' dedi. 
     Roth, Mourinho için ise, ''Mourinho gibi insanlar futbolun düşmanıdır'' diye konuştu. 
     Avrupa Şampiyonlar Ligi'nde FC Barcelona-FC Chelsea arasındaki 2. tur ilk maçında, FC Barcelona Teknik Direktörü Frank Rijkaard'ın, devre arasında hakem Frisk ile konuştuğunu savunan Mourinho, Rijkaard'ı hakemi etkilemeye çalışmakla suçlamıştı. 
     Dünyaca ünlü İsviçreli hakem Urs Meier ise konuyla ilgili, ''Mourinho'nun yaptığı gibi hakemlere çok fazla yüklenmenin doğru olmadığını düşünüyorum. Mourinho cezalandırılmalıdır. UEFA VE FIFA, hakemleri korusun'' derken, Danimarkalı Kim Milton Nielsen ise, ''Eğer Mourinho'nun oturduğu koltukta oturuyorsanız açıklamalarınızda daha dikkatli olmak zorundasınız. Söyledikleriniz, holiganların değirmenine su taşımamalı'' açıklamasında bulundu. 
     
</TEXT>
</DOC>
