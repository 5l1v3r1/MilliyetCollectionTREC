<DOC>
<DOCNO> 333402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo26.html </URL>
<DATE> 2005/04/14/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Fenerbahçe, derbi maç için Şükrü Saraçoğlu Stadı'nda çalıştı 
</HEADLINE>
<TEXT>

     Fenerbahçe, Beşiktaş ile hafta sonunda yapacağı derbi maçın hazırlıklarını, FB Şükrü Saracoğlu Stadı'nda yaptığı antrenmanla sürdürdü. 
     Teknik direktör Christoph Daum yönetiminde, 1 saat 50 dakika süren antrenmana, Samandıra Tesisleri'nde tedavilerini sürdüren Semih ve Servet katılamadı. 
     Düz koşuyla başlayan antrenmanda futbolcular daha sonra iki takım halinde toplu çalışmalar, dar ve geniş alanda taktik ağırlıklı maçlar yaptı. Maçlarda Alex ve Van Hooijdonk'un attığı goller, takım arkadaşlarından da alkış aldı. 
     Yapımı süren yeni tribün inşaatı nedeniyle statta incelemelerde bulunan başkan Aziz Yıldırım ve bazı yöneticiler de bir süre antrenmanı izledi ve futbolcularla sohbet etti. 
     Fenerbahçe, yarın akşam Samandıra Tesisleri'nde yapacağı antrenmanla Beşiktaş maçı hazırlıklarını sürdürecek. 
     
</TEXT>
</DOC>
