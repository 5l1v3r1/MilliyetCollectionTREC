<DOC>
<DOCNO> 321429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun14.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
KKTC, yeni Denktaş'ını arıyor 
</HEADLINE>
<TEXT>

     Oshan SABIRLI DHA 

      KKTC'de 20 Şubat erken genel seçimlerden birinci parti olarak çıkan Cumhuriyetçi Türk Partisi CTP , 17 Nisan'da düzenlenecek cumhurbaşkanlığı seçimindeki adayını 7 Mart gecesi yapılacak değerlendirme toplantısında belirleyecek. CTP Genel Sekreteri Ferdi Sabit Soyer, 7 Mart tarihine kadar parti için adaylık başvurusu kabul edileceğini açıklamıştı. 
     Yüksek Seçim Kurulu'nun YSK ilan ettiği seçim takvimine göre, siyasi partiler 8 Mart'a kadar cumhurbaşkanlığı için aday belirleyecek ve 11 Mart'ta adaylık için YSK'ya başvuracak. 20 Mart'ta adayların kesinleşmesinin ardından 21 Mart'ta YSK tarafından adaylar ilan edilecek. 
     Cumhurbaşkanlığı seçimi için propaganda dönemi 22 Mart'ta başlayacak. Seçimlerle ilgili kamuoyu yoklama ve araştırmaları 2 Nisan'dan sonra yayınlanamayacak. Propaganda dönemi ise 16 Nisan'da sona erecek. 
     
     CUMHURBAŞKANLIĞI SEÇİMİ HÜKÜMET KURMAYI ZORLAŞTIRACAK 
     17 Nisan tarihinde gerçekleşecek olan cumhurbaşkanlığı seçimi KKTC'de yeni bir hükümet kurulmasını zorlaştırıyor. Meclisin seçim sonrası aritmetiği koalisyon hükümetini zorunlu kılarken, kilit konumdaki Demokrat Parti'nin DP yaklaşımını cumhurbaşkanlığı seçimi netleştirecek. 
     Seçim öncesi, seçim gecesi ve seçim sonrasında hem CTP hem de DP koalisyon hükümetine sıcak baktıklarını açıklamışlardı. Önceki hükümet konumundaki CTP-DP hükümeti bazı milletvekillerinin istifası nedeni ile azınlık hükümetine dönüşmüş ve istifa etmişti. 
     
     DP, CTP'NİN CUMHURBAŞKANlLIĞINI ALMASINA NE DİYOR 
     Seçimden birinci parti olarak çıkan CTP'nin cumhurbaşkanlığı ile birlikte hükümetin büyük ortaklığında başbakanlığı da elinde tutmasına DP sıcak bakmıyor. DP geçtiğimiz hafta içerisinde hükümet kurma çalışmaları öncesinde siyasi partilere ziyarette bulunmuş, cumhurbaşkanlığı seçimleri öncesinde nabız yoklamış ve seçime ortak bir cumhurbaşkanı adayı için görüş almıştı. 
     
</TEXT>
</DOC>
