<DOC>
<DOCNO> 312551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko07.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gençlere yönetim kurulunda yer açın' 
</HEADLINE>
<TEXT>


The Change Partnership'in 'Başarılı Yönetim Kurulları' araştırmasını açıklayan uzmanlar gençler ve kadınların önemine dikkat çekti 

EKONOMİ SERVİSİ 

İngiliz danışmanlık, liderlik geliştirme şirketi The Change Partnership'in 'Başarılı Yönetim Kurullarının Özellikleri' araştırması Türk yöneticilere sunuldu. 
Mentor Executive Coaching tarafından düzenlenen seminerde sunulan araştırma çoğu CEO veya yönetim kurulu başkanı olmak üzere toplam 215 kişiyle yapılmış görüşmelere dayanıyor. 
The Change Partnership'in Liderlik Hizmetleri Başkanı Peter Hogart araştırma sonuçlarına göre yönetim kurulu başkanlarıyla CEO'lar arasında büyük görüş farklıları olduğunu ve bunun şirketleri kötü etkilediğini söyledi. 
"İkisi de şirkete kendi tarzlarını kabut ettirmeye kalkınca ortaya büyük sorunlar çıkıyor" diyen Hogart, bir şikette yönetim kurulu başkanının bir önceki CEO olmaması gerektiğini vurguladı. Yönetim kurullarında kadın üyelere yer verilmesinin ise başarıyı artırdığına değinen Hogart, "Başkan her zaman yönetim kurulunun performansından kendisini sorumlu tutmalı" dedi. Seminerin diğer konuşmacısı Robin Linnecar ise yönetim kurulu başkanı ve CEO'ların aralarındaki görüş farklılıklarını yönetim kurulunda tartışmamaları önerisinde bulundu. Linnecar araştırmaya katılan yönetim kurulu başkanlarının kendilerine en büyük katkıyı kariyerine yeni başlamış yöneticilerin yaptığını söylediklerini belirterek "Yönetim kurulunuzda genç yöneticilere yer vermelisiniz" dedi. 
Mentor Executive Coaching'in seminerinin öğleden sonraki oturumunda aile şirketlerindeki yönetim sorunlarının tartışıldığı bir panel düzenlendi. Panele Amerikan Konsolosluğu Ticaret Ateşesi Jeremy Keller ve Arge Danışmanlık ortaklarından Murat Yalnızoğlu katıldı. Panelde aile şirketlerinin yönetim kurullarının başarısı için nasıl bir aksiyon planı gerektiği tartışıldı. Seminere birçok şirketin yönetim kurulu başkanı ve üyeleri, icra kurulu başkanları ve genel müdürler katıldı. 


</TEXT>
</DOC>
