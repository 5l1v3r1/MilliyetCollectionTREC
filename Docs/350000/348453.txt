<DOC>
<DOCNO> 348453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/spo05.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'ın zafer 11'i 
</HEADLINE>
<TEXT>


Milli Takım Teknik Direktörü Ersun Yanal, Yunanistan maçının 11'ini belirledi. Tecrübeli teknik adamın Gürcistan önünde farklı kazanan takımı cumartesi günü aynen sahaya süreceği öğrenildi 

Mehmet DEMİRCAN 


2006 Dünya Kupası yolunda cumartesi günü çok kritik bir maça çıkacak olan A Milli Takımımız'da bu dev karşılaşmanın 11'i belli oldu. Kurmaylarıyla sürekli fikir alışverişinde bulunan Teknik Direktör Ersun Yanal'ın, Gürcistan deplasmanında iyi bir oyunla 5-2 kazanan takımı Yunanistan maçında da bozmadan sahaya sürmeyi planladığı bildirildi. Antrenmanlarda sık sık oyuncularıyla görüşen deneyimli teknik adamın kalede Rüştü'yü oynatıp, savunmayı Hamit, Tolga, İbrahim Toraman, Ümit Özat dörtlüsünden kurmayı planladığı öğrenildi. 

Koray yine önlibero 
Orta alanda Koray'ı defansın önünde oynatmayı düşünen Yanal'ın Emre'ye oyunu organize etme görevi vereceği, hücum hattını da Yıldıray Baştürk ve Gökdeniz'le desteklemeyi amaçladığı belirtildi. Yanal'ın, Ay - Yıldızlı ekibin ileri uçtaki gol silahları olarak ise Fatih Tekke ile Necati'yi seçtiği ifade edildi. Yunanistan'ın kontrataklarından çekinen tecrübeli çalıştırıcının belki bir son dakika değişikliğiyle orta alanın defansif gücünü artırmak için Necati'yi kenara alıp, Hüseyin'i 11'de sahaya sürebileceği kaydedildi. Yanal ayrıca rakibin en tehlikeli adamı golcü Charisteas'a da özel önlem almayı düşünüyor. 

Yunanistan'ın şifresi 

Mehmet Demircan 

Yunanistan Milli Takımı Teknik Direktörü Otto Rehhagel, Türkiye maçında uygulayacağı taktik konusunda bir türlü karar veremiyor. Alman çalıştırıcı, 4-4-2 ile 3-5-2 arasında seçim yapmakta zorlanıyor. 3-5-2 oynatarak, milli takımımızı kanatlardan vurmayı hedefleyen Rehhagel bu taktiği uygulattığı taktirde savunmada oluşacak açıklardan çekiniyor. Yunanlılar'ın 4-4-2'yle sahaya yayılması durumunda 11'in Nikopolidis - Seitaridis, Kapsis, Krygakos, Fyssas - Giannakopulos, Basinas, Katsouranis, Karagounis - Charisteas, Vrzyas'tan oluşması bekleniyor. Ancak Rehhagel 3-5-3 uygulatırsa Panathinaikos ile çok başarılı bir sezon geçiren Vintra'yı orta beşlinin sağına koyup, Fyssas'ı yedeğe çekecek. 

Gizli lider Zagorakis 

Yunanistan Milli Takımı dev maç öncesi kapılarını Milliyet Taktik'e açtı. Cezası nedeniyle Ay - Yıldızlı ekibimize karşı forma giyemeyecek olan kaptan Zagorakis, takıma moral verip, liderlik etmek için İstanbul'a getirilecek. EURO 2004'ün en iyi oyuncusu seçilen Bolognalı yıldız maçla ilgili olarak, "İki takımın da kader maçı. Zor bir karşılaşma olacak. Bize Türkiye'deki atmosferi anlattılar. Siz de bizim gibi futbolu çok seviyorsunuz. Bu nedenle müthiş bir mücadele olacak" dedi. Inter'de Emre Belözoğlu ile birlikte forma giyen Karagounis, "Avrupa Şampiyonası'ndaki başarımızın tesadüf olmadığını göstermek için 2006 Dünya Kupası Finalleri'ne katılmalıyız" dedi. Haluk Ulusoy'u soran Yunan Futbol Federasyonu Başkanı Gagatzis ise "Kendisi görevi bıraktı" cevabını vermemiz üzerine "Herşeyden haberdarım. Selamlarımı iletirseniz çok sevinirim. Sadece onu çok özledim. Maçı kazanmaktan başka çaremiz yok" açıklamasını yaptı. 

Yeni adres Ümraniye 

Yunanistan karşılaşması hazırlıklarına Florya Metin Oktay Tesisleri'nde başlayan A Milli Takım kafilesi, dün Ümraniye Nevzat Demir Tesisleri'ne taşındı... Bütün çalışmaları medya mensuplarına kapatan Ay - Yıldızlı ekibin çalıştırıcısı, dış dünya ile ilişiğini kestiği oyuncuları kapalı kapılar ardında dev karşılaşmaya motive etmeyi amaçlıyor. Yanal'ın özellikle rakibi uzaktan vurmak için bol bol şut çalıştırdığı ifade edildi. 

Karayipler'den Çin'e naklen 

Türkiye ile Yunanistan'ın yapacağı karşılaşma 4 kıtada yayınlanacak. Futbol Federasyonu dev mücadelenin Avustralya, Çin, Tayland, Japonya, Hong Kong, Arnavutluk, Yunanistan, Almanya, İtalya, Ermenistan, Romanya, Endonezya, Polonya, Malta, Kazakistan, Özbekistan, Gürcistan, Azerbaycan ve Karayipler'de naklen ekrana getirileceğini açıkladı. Karşılaşmayı günün en önemli maçı olarak gösteren FIFA da mücadeleyi resmi internet sitesinden tüm dünyaya canlı duyuracak. Maçı ayrıca 62'si yabancı olmak üzere toplam 320 kişilik dev bir medya ordusunun izleyeceği bildirildi. 

Bugün geliyorlar 

2006 Dünya Kupası Grup Elemeleri'ndeki en kritik karşılaşmamız olan Türkiye - Yunanistan maçı için Komşu bugün Türkiye'ye geliyor. Pazartesi gününden bu yana kampta bulunan Lacivert - Beyazlılar, bugün saat 13.00'te İstanbul'a inecek. Yunan kafilesi akşamüstü Fener Rum Patrikhanesi'ni ziyaret ettikten sonra maçın oynanacağı İnönü Stadı'nda taktik ağırlıklı bir antrenman yapıp, hazırlıklarını tamamlayacak. 

Uğurlu İnönü 

İnönü Stadı'nda yarın Yunanistan'ı konuk edecek olan A Milli Takımımız, bu statta 13 yıldır oynadığı hiç bir resmi maçını kaybetmedi. En son 16 Aralık 1992'de 94 Dünya Kupası Grup Eleme maçında Hollanda'ya İnönü'de 3-1 mağlup olan Kırmızı - Beyazlılar'ın, bu 90 dakikadan sonra hiç bir resmi karşılaşmada bileği bükülmedi. 

Güzelaydın iddialı 

A Milli Takım Sorumlusu Serdar Güzelaydın, Yunanistan maçını kazanarak final yolunda emin adımlarla ilerleyeceklerini söyledi. Antrenmanlara 2006 Almanya tişörtüyle gelen Güzelaydın "Bizler inandık, sizler de inanın. Takımımız, Gürcistan maçında bu işi çok ciddiye aldıklarını gösterdi. Farklı galibiyetle kaliteli bir takım olduklarını kanıtladı. Yunanistan maçı zor, ancak seyircimizin desteğiyle 3 puan bizim olacak" diye konuştu. 

Favori Türkiye 

Türkiye - Yunanistan karşılaşmasında dünyaca ünlü bahis şirketleri Ay - Yıldızlı ekibimizi kazanmaya daha yakın taraf olarak gösteriyor. Bahis şirketlerinin Türkiye'nin galibiyet, beraberlik ve yenilgisine verdikleri oranlar şöyle Beteurope 1.95 - 3.15 - 3.60, Superbahis 2.05 - 3.10 - 3.50, Ladbrokes 2.00 - 3.00 - 3.40, Williamhill 2.05, 3.00, 3.30. 

Ümitler rövanş peşinde 

Avrupa Şampiyonası'na katılma çabası veren Ümit Milli Takımımız gruptaki 8. maçında bugün Ali Sami Yen'de Yunanistan'ı ağırlayacak. Ay - Yıldızlı ekibimizde hedef 21.00'de başlayacak karşılaşmayı kazanıp, Atina'da 2-1 yenildiği rakibinden rövanşı almak. Bruno Coue'nin yöneteceği mücadeleyi Kanal D naklen ekrana getirecek. Ümitler'de sakat Sabri dışında eksik bulunmuyor. Teknik Direktör Raşit Çetiner, "Yunanistan ve Kazakistan maçlarından 6 puan çıkarmamız durumunda grupta çok iddialı ve avantajlı duruma geleceğiz" diye konuştu. Çetiner bugünkü karşılaşmada tüm sporseverleri takıma destek vermeye çağırıp, "Onlar bizi Yunanistan'da çok iyi ağırladılar. Maçta da takımlarını centilmenlik sınırları içinde coşkulu biçimde desteklediler. Bugün bizim de aynı şekilde centilmen bir seyirciye ihtiyacımız var" ifadesini kullandı. Ümit Milliler dün akşamki idmanla maçın hazırlıklarını tamamlayıp, kampa girdi. 

2. GRUP PUAN DURUMU Takımlar O G B M A Y P 1.Danimarka 7 6 1 0 17 7 19 2.TÜRKİYE 7 4 2 1 10 3 14 3.Yunanistan 7 3 2 2 11 5 11 4.Ukrayna 7 3 1 3 11 6 10 5.Gürcistan 6 1 2 3 5 14 5 6.Arnavutluk 7 1 2 4 5 12 5 7.Kazakistan 5 0 0 5 1 13 0 


Özür ve düzeltme 

Gazetemizin dünkü sayısında Tiflis'te yapılan Gürcistan - Türkiye maçının oynandığı yer yanlışlıkla Bakü olarak gösterilmiştir. Bu hatadan dolayı özür diler, düzeltiriz. 


</TEXT>
</DOC>
