<DOC>
<DOCNO> 325813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun09.html </URL>
<DATE> 2005/03/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD'de 10 milyon kaçak yaşıyor .. 
</HEADLINE>
<TEXT>

     ABD'de yasadışı yollardan ülkeye gelenlerin sayısının, son dört yılda yüzde 23 oranında artarak 10,3 milyona ulaştığı bildirildi. 
     Pew Hispanik Merkezi tarafından hükümet istatistiklerinin incelenmesi sonucu hazırlanan rapora göre, bunun ABD'de resmi kayıtlarda yer almayan 10,3 milyon insanın yaşadığı anlamına geldiği belirtilerek, bu nüfusun büyük kısmının ülkeye yasadışı yollardan giren Meksikalılardan oluştuğu kaydedildi. 
     2000 yılında 8,4 milyon olan sayının son dört yılda yıllık ortalama 485 bin arttığını ortaya koyan rapora, ülkelerine dönen, ölen ya da yasal statü kazananların dahil edilmediği bildirildi. Kaçakları ABD'ye çeken başlıca faktörün ekonomik olduğu vurgulanan raporda, bu kişilerin daha kolay iş bulma umuduyla geldikleri belirtildi. 
     Araştırmanın, Mart 2004 tarihine kadar olan süreyi kapsadığına işaret edilerek, şu ana kadar ABD'deki kayıt dışı göçmen nüfusunun 11 milyona yaklaştığının tahmin edildiği kaydedildi. 
     Bu arada, 5,9 milyonla kaçakların yüzde 57'sinin Meksikalılardan oluştuğu belirtilerek, 2,5 milyonla yüzde 24'ününse Latin Amerika kökenli olduğu ifade edildi. Yasal durumu fark etmeksizin yabancı bir ülkede doğup da şu an ABD'de yaşayan nüfusun 35,7 milyon olduğunun kaydedildiği raporda, 11 milyonla Meksikalıların bu nüfusun da yüzde 32'sini oluşturduğu belirtildi. 2000 yılından bu yana ABD'de yaşayan Meksika kökenli nüfusun yılda ortalama 600 bin arttığı, bu ülkeye giriş yapan tüm Meksikalıların yüzde 80'ninse kaçak olduğuna işaret edildi. 
     1990 yılı verilerine göre, kaçakların yüzde 88'inin Kaliforniya, New York, Texas, Illinois, Florida ve New Jersey'den oluşan altı eyalette yaşadığı belirtilerek, 2004 yılı verilerine göreyse bu altı eyalette yaşayan kaçakların oranı yüzde 61'e geriledi. Kaçakların yüzde 25'inin yaşadığı Kaliforniya bu konuda ilk sırada yer alırken, bu eyaleti yüzde 14'le Texas ve yüzde 9'la Florida izliyor. 
     Öte yandan, kaçakların yüzde 7'si New York'ta bulunurken, yüzde 5'inin Arizona, yüzde 4'ünün Illinois, yüzde 4'ünün New Jersey ve yüzde 3'ününse Kuzey Carolina'da yaşadığı kaydediliyor. 
     
</TEXT>
</DOC>
