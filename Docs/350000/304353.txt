<DOC>
<DOCNO> 304353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko37.html </URL>
<DATE> 2005/01/07/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şahinler, tekstilde Avrupa'nın 4. büyüğü... 
</HEADLINE>
<TEXT>

     Şahinler Holding, tekstil sektörü yayın organlarından TextilWirtschaft Dergisi tarafından yapılan araştırmada, 2004 yılında Avrupa'nın en büyük tekstil firmaları arasında 4. sırayı aldı. 
     Konuya ilişkin yazılı açıklama yapan Şahinler Holding Yönetim Kurulu Başkanı Kemal Şahin, geçen yıl sektörde yaşanan tüm zorluklara rağmen, holding olarak aldıkları stratejik kararlar sayesinde, pazardaki konumlarını hem koruduklarını, hem de güçlendirmeyi başardıklarını kaydetti. 
     2004 yılında müşterinin talep ettiği ürünler için dünya çapında yatırımlarını sürdürdüklerini belirten Şahin, şu görüşleri aktardı 
     ''Şahinler Holding'in halen 13 ülkede 12 bin çalışanı bulunuyor. Türkiye'nin Avrupa Birliği AB sürecinde çok önemli bir dönemeci geride bıraktığı sırada, bir Türk firması olan Şahinler Holding'in, Avrupa'nın en büyük 4. tekstil sanayi kuruluşu' olarak, Avrupalılar'a, Türkiye'nin Avrupa'nın bir parçası olduğunu, Avrupalılar'la yaşayabileceğimizi, daha da önemlisi Avrupa'yı zenginleştirebileceğimizi kanıtladık. Başarı çıtamızı yükselterek önümüzdeki yıllarda da zirveye tırmanmayı sürdüreceğiz.'' Başarılarının temelinde, Şahinler Holding'in kurum kültürü anlayışının yattığını ifade eden Kemal Şahin, kurum kültürünün, açıklık ve şeffaflık, insana yatırım, adalet ve fırsat eşitliği, güleryüzlü iletişim, dürüstlük ve güvenilirlik, ekip çalışması, çalışkan ve özverili olmak, yeniliğe ve değişime açık olmak, verimlilik ve tutumluluk, müşteri odaklı olma, dakiklik ve disiplin, toplam kalite gibi temel değerlerden oluştuğunu bildirdi. 
     Şahin, toplam kalite çalışmalarına ve kurum içi eğitime ağırlık verdiklerini de belirterek, teknolojiyi her zaman yakından takip ettiklerini kaydetti. 
     Açıklamaya göre, tekstil sektörü yayın organlarından TextilWirtschaft Dergisi'nin yaptığı ve 23 Aralık 2004 tarihli sayısında yer alan araştırmada, ilk üçü Alman, Çek ve İngiliz firmaları oluşturdu. 
     
</TEXT>
</DOC>
