<DOC>
<DOCNO> 325696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas21.html </URL>
<DATE> 2005/03/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Parkinson hastalarına yeni umut... 
</HEADLINE>
<TEXT>

     Ege Üniversitesi EÜ Tıp Fakültesi Öğretim Üyesi ve Türkiye Beyin Araştırmaları ve Sinirbilimleri Derneği TÜBAS Genel Başkanı Prof. Dr. Gönül Özsoy Peker, ''Parkinson hastaları için EÜ Tıp Fakültesi'nde bir umut olarak cerrahi sağaltım gerçekleştirildi'' dedi. 
     Prof. Dr. Peker, yaptığı yazılı açıklamada, geçen yıl gerçekleştirilen ''sinirbilimi araştırmalarının'' sonuçlarını değerlendirdi. 
     Peker, Parkinson hastaları için EÜ Tıp Fakültesi'nde ''bir umut olarak'' cerrahi sağaltımın derin beyin elektriksel uyarımı gerçekleştirildiğini söyledi. 
     Parkinson hastaları ve benzeri yakınmaları olan kişiler için özellikle hastalığın erken devrelerinde kullanılacak ilaçlar bulunduğunu anlatan Prof.Dr. Peker, şunları kaydetti 
     ''Daha önceleri çok umut bağlanmış olan nörotrop faktör, GDNF uygulamalarıysa bu yıl başarısızlık ve düş kırıklığı getirmiştir. Yine bir baş etme stratejisi için hedef olabileceği düşünülmüş proteazom-ubikuitin ise eski popülaritesini yitirmiştir. Hücrenin enerji jeneratörü mitokondriyi ve bununla ilgili oksidan stresi hedef alan yaklaşımlar, bu yıl içinde öne çıkmış bulunmaktadır.'' 
     
</TEXT>
</DOC>
