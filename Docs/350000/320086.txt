<DOC>
<DOCNO> 320086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur08.html </URL>
<DATE> 2005/03/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Üniversiteliyi 'ne bakıyorsun' deyip bıçakladılar 
</HEADLINE>
<TEXT>

     Taner ORAL DHA 

      KONYA'da kent merkezinde dolaştıktan sonra kaldığı yurda dönen 17 yaşındaki üniversiteli B.E., bacağından bıçaklandı. B.E. tanımadığını ve 3 kişi olduklarını belirttiği saldırganların, "Ne bakıyorsun'' diyerek bıçakladıklarını, öldürülmekten çok korktuğunu söyledi. 
     Olay, dün saat 23.00 sıralarında Konya Kültür Merkezi Fuarı'nın giriş kapısı önünde meydana geldi. Selçuk Üniversitesi Fen- Edebiyat Fakültesi 1'inci sınıf öğrencisi B.E. dolaşmaya çıktığı kent merkezi dönüşünde kestirme olsun diye fuar tarafını kullanan B.E., iddiasına göre tanımadığı 17- 18 yaşlarında 3 gençle karşılaştı. 
     "Ne bakıyorsun'' diyen gençler, saldırdıkları B.E.'yi sağ bacağından bıçakla yaralayıp kaçtı. Neye uğradığını şaşıran B.E., bacağından akan kana rağmen hastaneye ya da polise gitmek yerine kaldığı Selçuklu Erkek Öğrenci Yurdu'na gitti. Olayı arkadaşlarına anlatan B.E., bir yandan da yastık kılıfıyla bacağındaki yaradan akan kanı durdurmaya çalıştı. Arkadaşlarının ısrarıyla hastaneye gitmek için yurttan dışarı çıkan B.E., bu sırada gelen polis ekibiyle karşılaştı. Polis, B.E.'yi hastaneye götürürken, bir yandan da ifadesini alıp saldırganlar hakkında bilgi edinmeye çalıştı. 
     Bacağına dikiş atılarak ayakta tedavi edilen B.E., "Kaldığım yurda gidiyordum. Karşımdan gelen iki üç kişi Ne bakıyorsun' dediler. Bakmıyordum dememe rağmen bir anda başıma çullandılar. Ben canımı zor kurtardım. Koşarak yurda arkadaşlarımın yanına geldim. Arkadaşlarımla hastaneye gitmeyi uygun gördüm. Ölümden çok korktum'' dedi. 
     Polis olayın siyasi yönünün bulunmadığını belirtti. 
     
</TEXT>
</DOC>
