<DOC>
<DOCNO> 326644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko30.html </URL>
<DATE> 2005/03/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ATO Başkanı Sahte bal ile sonuna kadar mücadele edeceğiz... 
</HEADLINE>
<TEXT>

     Ankara Ticaret Odası ATO Başkanı Sinan Aygün, sahte bal üretimiyle ilgili ne pahasına olursa olsun sonuna kadar mücadele edeceklerini belirterek, ''Oy kaygımız yok, bizim için bu milletin sağlığı, haysiyeti, yaşantısı önemlidir'' dedi. 
     Aygün, sahte bal üretimiyle ilgili Türkiye Merkez Arı Yetiştiricileri Birliği heyeti ve Balıkesir Milletvekili Turhan Çömez ile görüştü. 
     Aygün, iştigal konusu olsun veya olmasın Türkiye'de herhangi bir olumsuzluğa kendisinin ve herhangi bir Türk vatandaşının müdahale edeceğini belirterek, '' Beni ilgilendirmez. Ben bal yemiyorum. Bana dokunmayan yılan bin yaşasın. Bu zihniyet yanlış'' dedi. 
     Bu konuya tepkisiz kalmanın mümkün olmadığını dile getiren Aygün, kanundan aldıkları yetkiyle tüketiciyi korumanın asli görevleri olduğunu kaydetti. Aygün, şöyle devam etti 
     ''Bu yetki çerçevesinde bu malları satanlar üzülerek söylüyorum benim üyelerimdir. Bunları uyarmak, kınamak, gerekirse üyelikten çıkarmak kanunla bize verilmiş yetkidir. Biz bunun sonuna kadar takipçisiyiz. O yüzden bu iş bal gibi bizim görevimizdir.'' 
     
     ANKARA'YA GIDA LABORATUVARI 
     Aygün, ATO olarak Ankara'da tam teşekküllü bir gıda laboratuvarı kuracaklarını bildirerek, gıda maddesi satan üyelerini, domatesten patatese, yoğurda ve süte kadar sık sık denetleyeceklerini, tahlilin ardından gerekirse taraf olarak ceza yazacaklarını belirtti. 
     Türkiye'de kilogramı 1 milyon ile 1 milyon 500 bin lira arasında ve hatta 700-800 bin liraya bal satıldığını vurgulayan Aygün, bu fiyata satılan şeyin bal olmasının mümkün olmadığını dile getirdi. 
     Baldan ekmek yiyen 250 bin kişi bulunduğunu belirten Aygün, şunları kaydetti 
     ''1-1.5 milyon liraya ya da 500-600 bin liraya merdiven altında, yerin dibinde diye tabir ettiğimiz depolarda bal yaparsanız, bu balın içine şeker kamışı, darı, nişasta, parafin, mısır şurubu katarsanız bu fiyata mal eder ama insanları kandırırsınız. 
     Biz bununla ne pahasına olursa olsun sonuna kadar mücadele edeceğiz. Oy kaygımız yok. Belki beni buraya seçen üyelerden de kalitesiz bal üreten vardır. Bizim için oy önemli değil. Bizim için bu milletin sağlığı, haysiyeti, yaşantısı önemli.'' Üyelerinin içinde 3-5 tane kalitesiz bal üreten çıkabileceğine işaret eden Aygün, bunlara karşı mücadele edeceklerini söyledi. Aygün, vatandaşlardan ve heyet üyelerinden, sahte mal satışına ve üretimine ilişkin gördükleri ve duyduklarını ATO'ya ihbar etmelerini isteyerek, odanın disiplin kurulu üyelerinin durumu tetkik ederek, en ağır cezayı uygulayabileceklerini söyledi. 
     Aygün, haksız, hukuksuz ve standartlara karşı bal üretenlerin hem devlet hem hükümet ve hem de ATO tarafından cezasız bırakılmayacağını kaydetti. 
     
     AK PARTİ BALIKESİR MİLLETVEKİLİ ÇÖMEZ 
     AK Parti Balıkesir Milletvekili Turhan Çömez de, arı üreticilerinin uzun zamandan bu yana piyasada, raflarda bulunan sahte balla mücadele ettiklerini bildirdi. 
     Türkiye'de sahte gıda ürünleriyle ilgili mücadele platformunun zor bir platform ve uzun zaman gerektiren bir çalışma olduğunu, bu konuda hükümetin ve tüketicinin atacağı adımlar bulunduğunu anlatan Çömez, ancak burada en büyük görevin sivil toplum örgütleri ile ticaret odalarına düştüğünü vurguladı. 
     Bir milletvekili olarak bal üreticilerinin sorunlarına çare bulmak için hem meclis hem de Türkiye gündeminde bir mücadele süreci başlattığına dikkati çeken Çömez, bu mücadeleyle ilgili '' Bir milletvekilinin böyle bir sürece ne gibi katkısı olabilir. Sorumluluk alanı değildir. '' tarzında spekülasyonlar yapıldığını da söyledi. 
     Sağlıklı koşullar altında üretilen balların ihraç edilmesi halinde Türkiye'ye çok ciddi bir ekonomik katma değer sağlayacağını belirten Çömez, ''taklit bal üreterek, bu işin sahtekarlığına kaçarak hiç kimsenin Türkiye'nin imaj ve itibarıyla oynamasına izin vermememiz lazım'' dedi. 
     
     TURİZMDEN SONRA EN BÜYÜK SEKTÖR 
     Türkiye Merkez Arı Yetiştiricileri Birliği Yönetim Kurulu Üyesi Mustafa Sarıoğlu da, taklidinin yanına bal kelimesini dahi getirmek istemediklerini belirterek, bal üretiminin sermayesinin tamamen doğa ve emek olduğunu, bu nedenle çok ciddi kredilere ve teşviklere ihtiyaçları bulunmadığını söyledi. 
     Sarıoğlu, üretimin önündeki engellerin kaldırılması halinde turizmden sonra en büyük sektör olacaklarını belirtti. 
     
     ''BİZ BALI SATARIZ, MERAK ETMEYİN'' 
     Daha sonra AK Parti Balıkesir Milletvekili Çömez'in, ''varlık içinde yokluk çekiyoruz'' diyerek, üreticinin elinde çok miktarda bal bulunduğunu belirtmesi üzerine Aygün, Ankara'daki marketlerle toplantı yapacaklarını kaydederek, ''Marketlere çağrı yapacağım. Bize fiyat verin, biz balı satarız. Merak etmeyin'' dedi. Bu arada Aygün, Sarıoğlu'na Türk bayrağı hediye ederken, heyet üyeleri de Aygün'e arının bal yaparken ürettiği ve doğal antibiyotik olarak niteledikleri prepolisi anlatarak, bal ikram ettiler. 
     Sarıoğlu, arı üreticileri olarak, ''Mersin'de bazı mihrakların, kendini bilmezlerin ileriyi hesap etmeden yaptıkları bayrak yakma girişimini nefretle kınıyoruz'' diyerek, ''arzu eden bal arısının iğnesini, arzu eden balını yer. Herhalde o arkadaşlar iğnesini yemek istiyor'' şeklinde konuştu. 
     Heyet daha sonra da Aygün'e, üzerinde Türk bayrağı bulunan arı maskesi ve körük hediye etti. Aygün de maskeyi giyerek gazetecilere poz verdi. 
     
</TEXT>
</DOC>
