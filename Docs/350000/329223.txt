<DOC>
<DOCNO> 329223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun19.html </URL>
<DATE> 2005/04/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İşte o rapor Bütünüyle yanlış .. 
</HEADLINE>
<TEXT>

     BBC 

      İngiliz gazeteleri bugün Irak Savaşı öncesi yapılan istihbarat hatalarını soruşturan komisyonun raporuna geniş yer ayırırken, Independent'ın manşetten verdiği haberin başlığı "Bütünüyle yanlış". 
     Gazete, Amerikan istihbarat servislerinin, Saddam Hüseyin'in silah programlarına yönelik yargılarının, nerdeyse tamamının yanlış olduğunu belirtiyor. 
     The Times gazetesinin baş yazılarından birinde ise Amerikan istihbarat toplumunun daha fazla araştırıp sınırlarını bilmesi gerektiği yorumu yapılıyor. 
     Başyazıda, raporda bahsedilenlerin 'zaten bilindiğine' dikkat çekilirken, "Bu kez asıl endişe veren şey, raporun geçmişteki hataları kınaması değil, gelecekte de benzerlerinin olmasına karşı uyarıda bulunması." ifadesi kullanılıyor. 
     Guardian gazetesi ise Bush komisyonu'nun, 'Amerikan istihbaratının Irak'a ilişkin yetersiz kaldığına karar verdiğini' bu konuya ilişkin haberinde başlığa taşımış. 
     Daily Telegraph'ta aynı haberin altında Irak'taki Amerikan askerlerinin durumuna ilişkin bir haber göze çarpıyor. 
     Habere göre, Irak'ta ölen Amerikalı asker sayısı, 30 Ocak'ta yapılan seçimler sonrasında, bir yıldır ilk kez en düşük seviyeye indi. 
     Amerikalı diplomatlar bunu direnişin azalmaya başlamış olabileceği şeklinde yorumluyor. 
     Guardian gazetesi ise bu durumun sebebinin direnişçilerin daha çok Irak güvenlik güçlerini hedef almaya başlaması olduğunu yazmış. 
     The Guardian ile devam ediyoruz Iraklı tüm dini ve etnik grupları kapsayan bir birliğin genel sekreteri olan Cevad El Halisi, "Irak'ta cehennemin kapıları açık" başlığını kullandığı makalesinde özetle şu görüşlerine yer veriyor 
     "İşgal ve yeni Amerikan tehditleri, komşu ülkelerde ayaklanmalara yol açabilir. İşgalci güçler şu anda böl- yönet siyaseti izliyor, mezhepsel ve etnik ayrılıkları körüklüyorlar. 
     "Amerika ve İngiltere halkları, bunu görmeli. Bu işgal, hem benim ülkemde hem de Orta Doğu'da tüm siyasi süreçleri zehirliyor. " "Ocak ayındaki seçimler ne adildi ne de özgür biçimde gerçekleşti. Irak'ın sorunlarına çözüm olmaktan ziyade, Irak halkı üzerinde dış güçlerin iktidar süresini uzattı." 
     
</TEXT>
</DOC>
