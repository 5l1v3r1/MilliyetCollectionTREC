<DOC>
<DOCNO> 336573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yasam/axyas01.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evlatlarınız bağrımızda' 
</HEADLINE>
<TEXT>


Çanakkale Savaşı'nı, "son şövalye ruhlu savaş" olarak tanımlayan Başbakan Erdoğan, Anzaklara Atatürk'ün sözleriyle seslendi 

ELÇİN ERGÜN Çanakkale 

Çanakkale Kara Savaşları'nın 90. yıldönümü nedeniyle Gelibolu Yarımadası'ndaki Mehmetçik Abidesi'nde düzenlenen törenlere Başbakan Erdoğan, Genelkurmay Başkanı Orgeneral Hilmi Özkök'ün yanı sıra Yeni Zelanda Başbakanı Helen Clark, Avustralya Gazi İşleri Bakanı De Anne Felli ile Fransa, İngiltere, Kanada, Almanya, Güney Afrika, İrlanda ve Hindistan'ın Ankara büyükelçileri katıldı. Törenlere katılan liderler dostluk ve barış mesajları verdi. 

'Düşman değil insan' 
Çanakkale Savaşı'nı, "tarihin kaydettiği son şövalye ruhlu savaş" olarak nitelendiren Erdoğan, "Mehmetçik, karşısındaki düşmanı bir devletin mekanik yansıması olarak değil, insan olarak görmüştür" dedi. Türkiye'nin, 82 yıldır çevresinde meydana gelen hiçbir krize sebep olmadığını kaydeden Erdoğan, "Türkiye'nin bölgesinde sorunları çözme ve istikrar üretme çabasına dayanan dış polikasının temelinde 'yurtta sulh cihanda sulh' ilkesi var" dedi. 

Atatürk'ü anımsattı 
Atatürk'ün, Çanakkale'de ölen Anzak askerleri için söylediği "Evlatlarınız bizim bağrımızdadır" sözlerini anımsatan Erdoğan, "Bu sözler, evlatlarımızın bağrına bırakılmış kır çiçekleridir. Türk halkı Anzakları bağrına basmış ve kendi evladı saymıştır" dedi. 
Yeni Zelanda Başbakanı Clark da ülkesindeki Çanakkale Şehitleri Anıtı'nda yer alan Atatürk'ün, "Uzak diyarlardan evlatlarını savaşa gönderen analar, gözyaşlarınızı dindiriniz. Evlatlarınız bizim bağrımızdadır ve huzur içindedir, onlar bu topraklarda canlarını verdikten sonra bizim evlatlarımız da olmuşlardır" sözlerine dikkat çekti. 

Charles, balayından Türkiye'ye geldi 

Erdoğan çifti, Çanakkale'deki resepsiyonda Prens Charles'a evlilik tebriklerini iletti 

ELÇİN ERGÜN 
İngiltere Veliaht Prensi Charles, geçtiğimiz günlerde Camilla Parker'la yaptığı evliliğin ardından Anzak törenlerine katılmak için Çanakkale'ye geldi. 
Başbakan Erdoğan, Charles'la, resmi heyet onuruna Kolin Otel'de verilen resepsiyonda bir araya geldi. Eşi Emine Erdoğan ile birlikte Charles'i kutlayan Erdoğan, prensin eşi Camilla Parker'a da tebriklerini iletti. Erdoğan'ın Türkiye'nin AB'ye üyelik sürecini de anlattığı Charles, sohbetin bir bölümünde Türkiye'ye yeniden gelmekten duyduğu memnuniyeti dile getirdi. Bu arada, Prens Charles'in Türkiye'ye İskoçya'daki balayının hemen ardından geldiği öğrenildi. Yeni Zelanda Başbakanı Helen Clark, Avustralya Başbakanı John Howard ve diğer üst düzey yetkililerin katıldığı resepsiyonda, Olgunlaşma Enstitüsü de bir defile düzenledi. 

Erdoğan'dan Chirac'a gönderme 

Fransız Anıtı'na çelenk konulmasının ardından bir süre Yeni Zelanda Başbakanı Clark'la sohbet eden Erdoğan, Fransa Cumhurbaşkanı Jacques Chirac'a mesaj gönderdi. Erdoğan, "Fransa Cumhurbaşkanı, 2 gün önce sözde Ermeni soykırımı anıtına çelenk bıraktı. Ben de bugün Fransız şehit askerleri için çelenk koyuyorum. İlginç bir gün yaşıyorum" dedi.Erdoğan ve beraberindeki heyet, Türk Şehitliği'nin ardından, Fransız ve İngiliz askerlerinin mezarlarını ziyaret etti. Rahipler, İncil'den dualar okudu.Genelkurmay Başkanı Özkök törene eşi Özenç Özkök'le gelirken, Erdoğan ve bakanlar tek katıldı. 18 Mart törenlerine katılmayan Emine Erdoğan, Gelibolu'daki törenler sırasında Troya antik kentini gezdi. Yeni Zelanda ve Avustralyalılar, Gelibolu Yarımadası'nda kamp kurdu. Çanakkale ve Gelibolu arasında sefer yapan feribotlar yetersiz gelince, İstanbul'dan deniz araçları getirildi.Güvenlik önlemleri Çanakkale ve Gelibolu'da en üst düzeye çıkartıldı. Yeni Zelanda Başbakanı Clark'ı taşıyan feribotta köpeklerle bomba araması yapıldı. Keskin nişancılar da çevrede kuş uçurtmadı. Tören süresince bin polis görev yaptı.Avustralya ve Yeni Zelanda'nın, vatandaşlarının şafak ayinlerinin yapılacağı tören alanına "içkili" girmelerine izin verilmemesi için, Türk Dışişleri'ne ricada bulunduğu öğrenildi. Buna rağmen Yeni Zelanda ve Avustralya vatandaşlarına içki satıldığı belirtildi. Yeni Zelanda Büyükelçiliği, müstehcen bulunduğu gerekçesiyle Başbakanlık tarafından resmi programdan çıkarıldığı ileri sürülen Haka dansıyla ilgili bir engelleme olmadığını kaydetti. Bu arada Yeni Zelandalı "Mauri" grubu, vatandaşalara "Haka dansı" figürleri taşıyan bir gösteri sundu. 


</TEXT>
</DOC>
