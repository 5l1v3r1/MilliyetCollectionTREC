<DOC>
<DOCNO> 337206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun08.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vetolu polis yasası aynen geçti 
</HEADLINE>
<TEXT>


ANKARA Milliyet 

TBMM Genel Kurulu'nda, Cumhurbaşkanı Sezer tarafından veto edilen ve imam hatip lisesi mezunlarına da polislik yolunu açan, polis eğitim merkezleri kurulması ve üniversite mezunu 10 bin yeni polis alınmasını öngören yasa, aynen kabul edildi. Eleştirileri yanıtlayan İçişleri Bakanı Abdülkadir Aksu, "Fakülte mezunlarına polis olmaları için 6 aylık eğitim yeterli. Çünkü bunlar edebiyat, fen bilgisi, genel kültür okumuş kişilerdir" dedi. AB ülkelerinde polis adaylarının ortalama eğitim süresinin 6 ay olduğuna dikkati çeken Aksu, halen emniyet teşkilatında 4 yıllık fakülte mezunu 10 bin 540, 2 yıllık yüksekokul mezunu ise 32 bin polis olduğunu kaydetti. Aksu, yasayla alınması öngörülen 10 bin polisin 2 binini bu yıl, 8 binini de 2006'da alabileceklerini söyledi. CHP İzmir Milletvekili Yılmaz Kaya ise, yasayla, kadrolaşmaya gitmenin zemininin oluşturulduğunu belirtti. 


</TEXT>
</DOC>
