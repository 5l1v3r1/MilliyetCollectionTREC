<DOC>
<DOCNO> 309060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/siyaset/axsiy01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, 'Ateş'i seçti 
</HEADLINE>
<TEXT>


Avrupa Konseyi Parlamenterler Meclisi açısından en önemli kararlara imza atan ve kurumun en prestijli komisyonlarından biri olan Siyasi İşler Komisyonu Başkanlığı'na CHP'li Abdülkadir Ateş seçildi 

Güven Özalp - Strasbourg 


Türkiye'nin Avrupa Birliği'yle AB ilişkilerini en üst aşamaya getirmesi meyvelerini veriyor. Bir yıl öncesine dek Türkiye'nin eleştirilmediği oturumuna rastlanmayan Avrupa Konseyi Parlamenterler Meclisi'nde AKPM , en önemli komisyonlardan biri olan Siyasi İşler Komisyonu Başkanlığı'na bir Türk milletvekili seçildi. CHP Milletvekili Abdülkadir Ateş'in bu göreve seçilmesi, hem ilk olması hem de Türkiye'nin Avrupa'yla ilişkilerde geldiği noktayı göstermesi açısından önem taşıyor. 
Ateş'in, AKPM içindeki güçlü isimleri geride bırakarak başkanlığa seçilmesi "önemli bir başarı" olarak değerlendirildi. Seçimin "bir yıl önceki Türkiye" ile "bugünkü Türkiye" arasındaki farkı da gösterdiğini söyleyen üst düzey bir diplomatik kaynak, "Geçen yıllarda sürekli eleştiriliyorduk. Siyasi İşler Komisyonu Başkanlığı'na bir Türk milletvekilinin getirilmesi Türkiye'nin Avrupa'daki imajının çok değiştiğinin göstergesi" dedi. Türkiye'nin Loizidu sorununu çözmesi, Avrupa Konseyi'nin denetim sürecinden çıkması ve AB'yle ilişkilerinin düzeyini müzakere aşamasına getirmesinin bu seçimde büyük etkisi olduğu belirtiliyor. 

Önemli mevki 
Siyasi İşler Komisyonu, AKPM açısından çok önemli kararlara imza atıyor. Kurumun en prestijli komisyonlarından biri olan Siyasi İşler Komisyonu Başkanlığı'nın bir başka önemli yanını da AKPM başkanı ve Avrupa genel sekreteri olan isimlerin genellikle bu makamdan geçmeleri oluşturuyor. Seçilmesinin Türkiye açısından önemli olduğunun altını çizen Ateş, bundan böyle Avrupa geneline daha angaje olacağını söyledi. 

AB'li Türkiye 
AKPM'nin sosyal demokrat üyeleri, "Ateş'in seçilmesi Avrupa Konseyi'nin AB üyesi bir Türkiye görmek istediğinin göstergesidir" ifadesini kullandı. Özellikle Yunan ve Avusturyalı sosyal demokratların Ateş'in seçilmesinden büyük memnuniyet duymaları dikkat çekti. 

KKTC, AKPM'de 

Avrupa Konseyi Parlamenterler Meclisi AKPM , dün Strasbourg'ta başlayan genel kurul oturumunda bir ilke ev sahipliği yaptı. Kıbrıslı Türkleri temsilen KKTC'den iki milletvekili ilk kez "resmi temsilci" olarak çalışmalara katıldı. CTP'den Özdil Nami asil, UBP'den Hüseyin Özgürgün yedek üye olarak bundan sonra genel kurul ve komisyon çalışmalarına katılıp görüş bildirebilecek. Oy hakkı bulunmayan iki milletvekili toplantılara "Kıbrıslı Türk Toplumu Temsilcileri" sıfatıyla katılacak. Kıbrıs'a ait 3 sandalyeden birinin Türklere bırakılması önemli bir kazanım olarak olarak değerlendiri-lirken, bu gelişme KKTC'nin tanınması anlamına gelmiyor. 


</TEXT>
</DOC>
