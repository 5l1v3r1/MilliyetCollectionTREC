<DOC>
<DOCNO> 310973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko07.html </URL>
<DATE> 2005/01/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Peugeot 307 reklam kampanyası mahkemelik oldu... 
</HEADLINE>
<TEXT>

     Peugeot'nun yeni model 307 serisinin tanıtımında kullandığı "Ona sahip olmamak ne kadar utanç verici" sloganı mahkemelik oldu. İzmir Cumhuriyet Savcısı, İzmir Barosu avukatlarından Yusuf Akın'ın, başka marka araç kullananlara hakaret edildiği yönündeki şikayetini yerinde bularak, Peugeot Genel Müdürü Yann Louis Roger Carnoy hakkında dava açtı. 
     Cumhuriyet Savcılığı, verilen reklamda kullanılan "utanç" sözcüğünün "Onursuz sayılacak ya da gülünç olacak bir duruma düşmekten üzüntü duymak, korkmak, mahcup olmak" anlamına geldiğini, hakaret içerdiğini belirterek, sanığın 1 yıl hapis cezasıyla cezalandırılmasını istedi. 
     Avukat Yusuf Akın şikayet dilekçesinde, reklama konu olan metal parçasının araç 20 bin ile 30 bin lira değerinde olduğunu belirterek, "Türkiye'de son yapılan nüfus sayımlarına göre, 70 milyon insan yaşamaktadır. Bu sloganın iddiasına göre, 69 milyon 970 bin kişi eğitimi, mesleği ve geliri ne olursa olsun utanç verici durumdadır. Bu ifade tarzı her insan tarafından kabul edilemeyecek kadar komik ve hakaret içiren aşağılayıcı ve küçük düşürücü bir ifadedir. Bir metal parçasını daha fazla satmak uğruna yapılan bu açgözlülük, insanların onurlarını alay konusu yapmamalı ve tahkir etmemelidir. Bu nedenle Peugeot firması Genel Müdürü'nün hakaret suçundan cezalandırılmasını istiyorum" dedi. 
     Cumhuriyet Savcısı, şikayet dilekçesini inceledikten sonra Peugeot Genel Müdürü Yann Louis Roger Carnoy hakkında, basın yoluyla hakaret suçundan 1 yıla kadar hapis cezası istemiyle dava açtı. Dava, önümüzdeki günlerde İzmir 2. Asliye Ceza Mahkemesi'nde görülmeye başlanacak. 

     
</TEXT>
</DOC>
