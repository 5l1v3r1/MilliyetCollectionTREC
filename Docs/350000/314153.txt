<DOC>
<DOCNO> 314153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy08.html </URL>
<DATE> 2005/02/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Memurlar için eşdeğer ilaç uygulaması başlıyor 
</HEADLINE>
<TEXT>

     Emekli Sandığı ve Bağ-Kur'lu hastalar için de eşdeğer ilaç uygulaması başlatılıyor. 
     Maliye Bakanlığı'nın 2005 Yılı Bütçe Uygulama Talimatnamesine göre, Emekli Sandığı mensupları ve Bağ- Kur'lu hastalar için de artık eşdeğer ilaç uygulaması başlatılıyor. Sosyal güvenlik kurumları, eşdeğer ilaç bedellerinin ödenmesinde en ucuzunun yüzde 30 fazlasına kadarını dikkate alacaklar. Fiyatları en ucuz olarak referans alınacak ürünlerin eczacılar tarafından ulaşılabilir olması gerekiyor. 
     
     KANSER İLAÇLARINA KATKI PAYI MUAFİYETİ 
     Sağlık kurulu raporu ile belgelendirmek şartıyla tüberküloz verem , kanser, kronik böbrek, akıl hastalıkları, organ nakli ve benzeri uzun süreli tedaviye ihtiyaç gösteren hastalıkların ayakta tedavileri sırasında kullanılması gerek görülenler ile kan ürünlerinde hasta katılım payı alınmayacak. 
     Sağlık kurulu raporuyla verilen her bir işitme cihazı için en fazla 790 YTL ödenecek, bu miktarı aşan kısım ilgili tarafından karşılanacak. İşitme cihazının kalıbı ve pil bedelleri ilgili uzman tabip raporuyla gerek görülmesi kaydıyla ödenebilecek. 
     
</TEXT>
</DOC>
