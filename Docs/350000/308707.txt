<DOC>
<DOCNO> 308707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur19.html </URL>
<DATE> 2005/01/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kartalkaya'da kar kalınlığı 1 metreye ulaştı... 
</HEADLINE>
<TEXT>

     Önde gelen kayak merkezlerinden Uludağ'da kar kalınlığı 78 santimetreye, Kartalkaya ve Ilgaz Dağı'nda 1 metreye ulaştı. 
     Uludağ Meteoroloji İstasyonu'ndan alınan bilgiye göre, oteller bölgesinde kar kalınlığı, son yağışlarla birlikte 78 santimetreye ulaştı. 
     Görüş mesafesinin 1 kilometre olduğu, ancak zaman zaman yoğunlaşan sis nedeniyle 100 metreye kadar düştüğü Uludağ'da, hava sıcaklığı eksi 10 derece olarak ölçüldü. Uludağ'da, kar yağışının yarından itibaren aralıklarla 1 hafta daha devam etmesinin beklendiği bildirildi. 
     
     KARTALKAYA 
     Bolu Kartalkaya'da da kar kalınlığı 1 metreye ulaştı. Aralıksız devam eden kar yağışı sonrasında Kartalkaya'da kar kalınlığının 1 metreye ulaştığını belirten Grand Kartal Otel Genel Müdürü Halit Ergül, kar yağışı sonrasında pistlerin kayak için uygun hale geldiğini ifade etti. 
     Ergül, ''Kayak merkezi ile Bolu arasında ulaşımı sağlayan yol açık. Tatilciler korkmadan yola çıkabilir. Otele ait kar temizleme araçları, otellere ulaşımı sağlayan yolda sürekli kar temizliyor'' dedi. 
     Dorukkaya Otel Genel Müdürü Yusuf Avcı da kayak merkezinde etkili kar yağışının turizmcileri sevindirdiğini belirterek, ''Kar yağışı böyle devam ederse, kayak sezonu Şubat ayı sonuna kadar uzar. Türkiye'de kar kalınlığının en fazla olduğu tek kayak merkezi Kartalkaya. Tatilciler, kayak merkezinde kar ve tatilin keyfini birlikte çıkarabilir'' diye konuştu. 
     Bolu Meteoroloji Müdürlüğü yetkilileri, kar yağışının Bolu'da 3 gün aralıksız devam edeceğini söyledi. 
     
     ILGAZ DAĞI 
     Ilgaz Dağı'nda da kar kalınlığı 1 metreye ulaştı. Dağdaki otellerin yüzde 100 oranında dolu olduğu öğrenildi. 
     Kar kalınlığının Küre'de 80 santimetre, Seydiler, Ağlı ve Şenpazar ilçelerinde 30 santimetre, Tosya, Taşköprü ve Hanönü ilçelerinin yüksek bölgelerinde 25 santimetre olduğu öğrenildi. 
     
</TEXT>
</DOC>
