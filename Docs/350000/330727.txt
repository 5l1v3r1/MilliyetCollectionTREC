<DOC>
<DOCNO> 330727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko26.html </URL>
<DATE> 2005/04/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Karşılıksız çek sayısı Mart'ta yüzde 36.3 arttı... 
</HEADLINE>
<TEXT>

     Merkez Bankası tarafından bankalara duyurulan toplam karşılıksız çek sayısı, Mart ayında bir önceki aya göre yüzde 36.3 oranında artarak 115 bin 147'ye çıktı. 
     Merkez Bankası verilerine göre, karşılıksız çek sayısı Şubat ayında 84 bin 465 idi. 
     Karşılıksız çeklerin 99 bin 437'si banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan çeklerden, 15 bin 710'u ise mahkemeler tarafından yapılan bildirimlere göre Merkez Bankası'nca duyurulan yasaklama kararlarından oluşuyor. 
     Banka ve özel finans kurumlarının bildirimlerine göre, Merkez Bankası tarafından duyurusu yapılan çek sayısı, Mart ayında bir önceki aya göre yaklaşık yüzde 32.9 arttı. Şubat ayında bu kapsamdaki karşılıksız çeklerin sayısı 74 bin 832 idi. 
     Mahkemeler tarafından yapılan bildirimlere göre, Merkez Bankası tarafından duyurulan yasaklama kararı miktarı ise Mart ayında bir önceki aya göre yüzde 63.1 artış gösterdi. Bu çeklerin sayısı, Şubat ayında 9 bin 633 olarak belirlenmişti. 
     Öte yandan banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan karşılıksız kaldıktan sonra ödenen çek sayısı da, Mart ayında bir önceki aya göre yüzde 46.5 artarak 46 bin 397'den 67 bin 996'ya çıktı. 
     2005 yılının ilk üç ayında karşılıksız çek sayısı, geçen yılın aynı dönemine göre yaklaşık yüzde 6.2 artarak 269 bin 603 oldu. 
     Geçen yılın aynı döneminde karşılıksız çek sayısı 2 bin 823 olarak belirlenmişti. 
     
</TEXT>
</DOC>
