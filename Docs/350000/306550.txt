<DOC>
<DOCNO> 306550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur27.html </URL>
<DATE> 2005/01/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Zorla kız kaçırma... Sanığın kardeşi Ağabeyim kimi görse aşık oluyor 
</HEADLINE>
<TEXT>

     Sivas'ta zorla bir kızı kaçırdığı iddia edilen sanığın yargılanmasına başlandı. Tanık olarak dinlenen sanığın kız kardeşi, ''Ağabeyim kimi görse aşık olur'' dedi. 
     Sivas 2. Ağır Ceza Mahkemesi'nde görülmeye başlayan duruşmaya, tutuklu sanık Mustafa C. 24 ve bir avukat bürosunda çalıştığı öğrenilen mağdure D.K. 29 katıldı. 
     Söz alan sanık Mustafa C, D.K'nin kız kardeşiyle aynı iş merkezinde çalıştığını ve D.K'yı görünce çok beğendiğini söyledi. Daha sonra kendisinin de kız kardeşiyle aynı yerde çalışmaya başladığını belirten Mustafa C, 4 Aralık'ta D.K'ya hediye alacağını söylediğini, bu yüzden birlikte iş çıkışında kuyumcuya gittiklerini anlattı. 
     Kuyumcunun kapalı olması nedeniyle bir kafede birlikte çay içtiklerini iddia eden Mustafa C, buradan çıktıktan sonra kendilerine ait ahırların bulunduğu çiftlik evine gittiklerini, ancak hiçbir şekilde D.K'yı zorlamadığını savundu. 
     D.K'ya burada kendisiyle evlenmek istediğini ve onu kaçırdığını söylediğini belirten Mustafa C, ''Bana Ben de seni seviyordum ama artık nefret ediyorum dedi. Daha sonra yiyecek almak için dışarı çıkmak zorunda olduğumdan, ellerini, ayaklarını bağladım. Üşümesin diye de orada bulunan yorganları üzerine örttüm'' dedi. 
     
     ''SANIKTAN ŞİKAYETÇİYİM'' 
     D.K de sadece kız kardeşi vasıtasıyla tanıdığı sanığın, kendisini zorla ve tehdit ederek bir çiftlik evine götürdüğünü savundu. 
     Mustafa C'nin burada ellerini, ayaklarını ve ağzını iple bağladığını anlatan D.K, ''Beni babamdan istemeye gideceğini söyleyerek çıktı. Daha sonra kendi imkanlarımla, bağladığı ipleri çözdüm ve kurtuldum. Beni zorla kaçıran, yumruk vuran ve Seni öldürürüm diye tehdit eden sanıktan şikayetçiyim'' diye konuştu. 
     Tanık olarak dinlenen sanığın kız kardeşi Gülistan C. ise ağabeyi ile D.K. arasında duygusal bir ilişki olduğunu sanmadığını söyledi. 
     Mahkeme başkanının, Gülistan C'ye savcılıkta verdiği ''Ağabeyim kimi görse aşık oluyor. Hatta birinde 50 tane kıza aşık olduğunu söylemişti'' şeklindeki ifadesini hatırlatması üzerine, Gülistan C. savcılıktaki ifadesinin doğru olduğunu söyledi. 
     İfadelerin ardından, sanık Mustafa C'nin tutukluluk halinin devamına karar veren mahkeme heyeti, duruşmayı erteledi. 
     
</TEXT>
</DOC>
