<DOC>
<DOCNO> 313019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/axspo02.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener buz kesti 
</HEADLINE>
<TEXT>


Samsunspor beraberliği, Sarı - Lacivertliler'in tüm neşesini kaçırdı. Teknik Direktör Christoph Daum futbolcularına, "Sizi tanıyamadım. Sahada böyle disiplinsiz davranırsak sıkıntı yaşarız" uyarısını yaptı 

YUSUF DURSUN 


'Sakin olalım' 
FENERBAHÇE'DE Samsun beraberliği soğuk duş etkisi yaptı. Sarı - Lacivertli takımda moraller bir anda dibe çakılırken, Teknik Direktör Christoph Daum dün sabahki antrenman öncesi oyuncuları ile yaklaşık bir saat süren bir toplantı düzenledi. Alman hoca, sert eleştirilerde bulunurken, "Samsun'da sizi tanıyamadım. Sahada bu kadar sinirli olmanızı ise hiç anlayamadım. Bundan böyle herkes sakin davranacak" ifadelerini kullandı. 

'Bize zarar verir' 
AŞIRI hırsın kendilerine zarar vereceğini belirten Teknik Direktör Daum, "Artık hiçbir maçın kolay geçmeyeceğini anlayın. Disiplini kaybeder, kontrolü elimizden kaçırırsak bunun faturası ağır olur" dedi. Üç kulvarda mücadele ettiklerini hatırlatan Alman hoca, "Artık hepinizden daha dikkatli davranmanızı istiyorum. Umarım Samsun beraberliğinden gerekli dersi çıkarırsınız" diye konuştu. 

Karda antrenman 

SARI - Lacivertliler, İstanbulspor maçının hazırlıklarına ara vermeden başladı. Samandıra Tesisleri'nde yoğun kar yağışı altında yapılan yenileme idmanında Samsun'da ilk 11'de forma giyen futbolcular, düz koşunun ardından bir süre salonda çalıştı. Diğer oyuncular ise çift kale maçla antrenmana devam etti. Tedavileri devam eden Van Hooijdonk ve Luciano, antrenmana katılmazken, sakatlığı düzelen Servet, salonda çalıştı. 

'Yeter artık' 

'Canım yanıyor' 
SON haftalarda rakiplerinden sert tekmeler alan Fenerbahçe'nin Brezilyalı yıldızı Alex de Souza sonunda isyan etti. Sezon başından bu yana sahadaki sakin davranışlarıyla dikkat çeken ancak Samsun deplasmanında çileden çıkan Alex, tüm hoşgörüsüne rağmen aldığı darbelerin her geçen gün şiddetini artırdığına dikkat çekti, "Artık canım yanıyor" dedi. 

Hong Kong'a gitti 
BREZİLYALI oyuncu, "Yediğim tekmelere tepki göstermem çok normal. Ancak hakemler faturayı bana kesiyorlar ve sarı kartı gösteriyorlar. Bu konuda biraz anlayış bekliyorum" ifadelerini kullandı. Bu arada Alex, Brezilya Milli Takımı'na katılmak üzere dün Hong Hong'a gitti. Yıldız oyuncunun perşembe akşamı İstanbul'a geri dönmesi bekleniyor. 

Zaragoza mağlup 

FENERBAHÇE'NİN UEFA Kupası'ndaki rakibi Real Zaragoza, Albacete deplasmanında da hayal kırıklığı yaşadı. Gonzales ile öne geçen İspanyol ekibi, Pacheco'nun iki penaltı golüyle sahadan 2 - 1 yenik ayrıldı. Zaragoza'da Gonzales ve Garcia kırmızı kartla oyun dışı kaldı. 


</TEXT>
</DOC>
