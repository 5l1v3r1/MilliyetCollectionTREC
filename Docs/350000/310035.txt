<DOC>
<DOCNO> 310035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur59.html </URL>
<DATE> 2005/01/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ceyhan'da otomobile silahlı saldırı .. 
</HEADLINE>
<TEXT>

     Adana'nın Ceyhan İlçesi'nde, takip edildikleri otomobilden tabancayla açılan ateş sonucu, vurulan otomobil sürücüsü öldü, yanındaki iki kişi yaralandı. Alınan bilgiye göre, Mercimek Beldesi'nden Ceyhan yönüne giden Ramazan Gezici 45 yönetimindeki 01 F 4577 plakalı otomobile, Küçükmangıt Köyü yakınlarında, plakası henüz belirlenemeyen bir otomobildeki kişiler tarafından tabancayla ateş açıldı. Vurulan Ramazan Gezici, yoldan çıkan otomobili güçlükle durdurdu. Yol kenarındaki tarlaya inen otomobile, saldırganlar tekrar ateş ettikten sonra olay yerinden uzaklaştılar. 
     Sürücü Ramazan Gezici, olay yerinde ölürken, yaralanan Atilla Can 41 ve Hasan Kav 35 Ceyhan Devlet Hastanesi'ne kaldırıldı. Ağır yaralı olan Atilla Can, ilk müdahalenin ardından hayati tehlikesi bulunduğu için Adana Numune Hastanesi'ne sevk edilirken, ayakta tedavi edilen Hasan Kav, ifadesi alınmak üzere karakola götürüldü. 
     Yetkililer, olayla ilgili olarak soruşturmanın sürdürüldüğünü, saldırganların yakalanmasına çalışıldığını bildirdiler. 
     
</TEXT>
</DOC>
