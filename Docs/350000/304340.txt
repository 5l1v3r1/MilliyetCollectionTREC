<DOC>
<DOCNO> 304340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko24.html </URL>
<DATE> 2005/01/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tüzmen Dolar kuru biraz daha yukarı gelirse ihracatçımız rahatlar 
</HEADLINE>
<TEXT>

     Devlet Bakanı Kürşad Tüzmen, dolar kuru bu seviyede devam ettiği, biraz daha yukarılara çıktığı zaman ihracatçıları daha rahatlatacağına inandığını bildirdi. 
     Tüzmen, Türkiye Tekstil Sanayii İşverenleri Sendikası'nın Türk Tekstil Vakfı'na yaptığı bağışlarla, ''tekstil ihtisas gümrüklerini modern laboratuvarlarına kavuşturma'' projesi kapsamında gerçekleştirilen tekstil laboratuvarının açılışına katıldı. 
     Bayrampaşa Kuru Gıda Hali'ndeki İstanbul Defterdarlığı İhtisas Gümrüğü Saymanlık Müdürlüğü binasında kurulan laboratuvarda, Çin gibi Uzakdoğu ülkelerinden gelen tekstil ürünleri üzerindeki kansorejen aril aminli zemin boyaları analizleri ve tekstil boyasında kullanılmak üzere ithal edilecek boyar maddelerin analizleri yapılacak. 
     Kürşad Tüzmen, tekstil laboratuvarının açılış töreninde yaptığı konuşmada, geçen yıl Kaçakçılık Kanunu'nu değiştirdiklerini, yeni Gümrük Yasası'nın şu anda Meclis alt komisyonunda bulunduğunu belirterek, ''Bunun içine de artık Türkiye'ye, 160 milyar dolarlık dış ticaret hacmine sahip olan ülkemize yakışan bir gümrük düzenini yerleştirdik'' dedi. 
     Bir taraftan yasal ticaretin kolaylaştırılması, diğer taraftan yasadışı ticareti engelleyici çalışmaların kendilerini açmaza soktuğunu ifade eden Tüzmen, şunları kaydetti 
     ''Bu ikisini aynı anda, aynı kapıdan yapmak kolay değildir. Bu nedenle gümrük idarelerinde otomasyon çalışmalarını başlattık. Gümrük idarelerimiz şu anda yüzde 99.5 oranında otomasyona kavuşmuş durumda. İhracatçımız, ithalatçımız beyannamelerini ofislerinden açabilir hala geldiler.'' Bakan Tüzmen, girdi maliyetlerinin şu an dünya fiyatlarına çekilemediğini, ancak gümrük idarelerinin girdi maliyetlerinde önemli bir ucuzluk sağladığını belirterek, bunun hızlı gümrük işlemleri yapılabilmesinden kaynaklandığını söyledi. 
     Eskiden aylarca süren işlemlerin bugün yüzde 80'inin 3-4 saat içinde yapılabildiğine işaret eden Tüzmen, ''Dış ticaret dediğimiz zaman iki yönlü bir trafik var, gidecek ve gelecek. Giriş işlemlerini ne kadar hızlandırırsanız pazarlara o kadar hızlı yetişebilirsiniz. Bu da girdi maliyetlerinde ciddi bir avantaj sağlar'' dedi. 
     Devlet Bakanı Kürşad Tüzmen, açılışı yapılan tekstil laboratuvarının Türkiye Tekstil Sanayii İşverenleri Sendikası'nın verdiği yaklaşık 620 bin dolar civarındaki hibe ve AB'den alınan 2.7 milyon euroluk kaynakla gerçekleştirildiğini belirterek, ''Gümrük idarelerimizdeki ihtisas gümrükleri çalışmasını en üst noktaya taşıdık, en yüksek teknolojiyi birararaya getirmeye çalışıyoruz'' dedi. 
     
     540 MİLYON YTL'LİK KAÇAK YAKALAMA 

     İthalatı ellerinden geldiği kadar Türkiye yararına olacak şekilde düzenlemeye çalıştıklarını kaydeden Tüzmen, bu düzenlemelerin Dünya Ticaret Örgütü kurallarına ve AB ile yapılan Gümrük Birliği anlaşmasına uygun şekilde gerçekleştirildiğini aktardı. 
     Tüzmen, ''Eksiklerimiz var tabii. Ama ben size şunu söyleyeyim, gümrük idareleri, gerek teknoloji gerek yasa konusunda geçtiğimiz 2 sene içinde bir devrim gerçekleştirdi'' diye konuştu. 
     Gümrük idarelerinin bir önceki yıla göre yaptığı kaçak yakalama oranının yüzde 60 arttığına dikkat çeken Tüzmen, gümrük idareleri tarafından 540 milyon YTL'lik kaçak yakalama operasyonu gerçekleştirildiğini bildirdi. Tüzmen, ''Bunlar kolay şeyler değil. Çok engellemelerle de karşılaştık. Ama bizim Allah'tan başka kimseden korkumuz yok. Aynen devam ediyoruz. Eğer biz bu önlemleri almamış olsaydık Türkiye'deki ithalat ihracat dengesi çok daha fazla açılırdı'' dedi. 
     Bakan Tüzmen, ihracatın ithalata oranlandığı zaman yüzde 64 oranında ihracatın karşılama oranının ortaya çıktığını, bunun da fena bir oran olmadığını söyledi. Tüzmen, yüzde 19-20 oranındaki toplam açığın Türkiye tarafından çevrilebilecek bir açık olduğunu ifade etti. 
     Gümrük kapılarının da Türkiye'nin dış ticaret hacmine yakışır hale getirilmesi için çalışmaların sürdürüldüğünü belirten Tüzmen, önümüzdeki günlerde bu kapsamda Hamzabeyli ve Habur kapılarında çalışmalar yapılacağını, bunlarla ilgili sözleşmelerin imzalandığını bildirdi. 
     
     DOLARDAKİ DALGALANMA 

     Gazetecilerin sorularını da yanıtlayan Tüzmen, dolardaki dalgalanmanın ihracatçıyı nasıl etkileyeceği yönündeki bir soru üzerine, ''Bizim dış ticaret camiamız doların inişi çıkışının tam istikrarlı bir şekilde olmamasından büyük sıkıntı duyar'' dedi. 
     Siparişlerin önceden alındığına ve bugün yapılan hazırlıklarda dolar kurunun farklı olmasının siparişi hazırlamakta sıkıntı yaratacağına işaret eden Tüzmen, doların hangi seviyede bulunmasının sıkıntı yaratmayacağının sorulması üzerine şunları söyledi 
     ''Bu seviyede devam ettiği zaman, biraz daha yukarılara geldiği zaman ihracatçımızı daha rahatlatacağına inanıyorum. Tabii bunun daha alt seviyelere inmesi sıkıntıyı büyütecektir. Zaten şu anda ihracatçımızın kar marjı çok düşük, sadece pazar payını tutabilmek amacıyla bu ihracatı yapmaya devam ediyor. Önümüzdeki günlerde -ekonomi bir denge sistemidir- mutlaka bunun daha uygun bir dengeye kavuşacağına inanıyorum, zaten o yönde birtakım belirtiler var.'' 
     
</TEXT>
</DOC>
