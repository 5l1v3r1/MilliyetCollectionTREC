<DOC>
<DOCNO> 304787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/siyaset/axsiy01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni kimseye benzetmesinler 
</HEADLINE>
<TEXT>


'Beni ne Emine Erdoğan'a, ne Rahşan Ecevit'e benzetsinler' diyen Aylin Sarıgül, "Eşime desteğe talibim, partiyi yönetmeye değil" diye ekliyor 

Elif Korap - İstanbul 


Şişli Belediye Başkanı Mustafa Sarıgül'ün eşi Aylin Sarıgül'ün CHP'nin 29 Ocak'ta yapılacak kurultayından önce delege eşlerini arayıp kulis yapması, Başbakan Recep Tayyip Erdoğan'ın eşi Emine Erdoğan'ı örnek aldığı yorumuna neden oldu. Sarıgül, bu iddialara Emine Erdoğan'ın sahnede olmadığı dönemlerde Şişli'de kapı kapı dolaşıp eşi için oy istediği karşılığını verdi. 
Aylin Sarıgül, "kulis" çalışmalarını Milliyet'e anlattı. 

Kulis çalışmalarında Emine Erdoğan'dan mı etkilendiniz 
Emine Hanım daha hiç yokken, eşimin ilk belediye başkanlığı seçimleri sırasında da ben kapı kapı Şişli'de dolaşıyordum. Hatta sloganımız, "Sıkmadığın el, çalmadığın kapı senin değildir" sözleriydi. Bu model oradan kalma. 

Delege eşlerini arayarak ne diyorsunuz 
Telefonda da olsa tanışmak istiyorum. Desteklerini beklediğimi söylüyorum. Günde 140 görüşme yapıyorum. Sabah 10.00'dan akşam 20.30'a kadar telefonun başındayım. Bittiğinde 1300'e yakın kişiyi aramış olacağım. 

Ciddi mesai yapıyorsunuz 
Evet. Ama çok keyif alıyorum. Çok güzel tepkiler alıyorum. Samimi olarak evde bu konuda yapılan konuşmaları anlatıyorlar. Kimisi desteğini iletiyor. Kimisi şaşırıyor, 'telefon şakası mı' diye soruyor. Kadın delegeyse direkt kendisiyle, erkek delegeyse eşiyle görüşüyorum. Bir de biz siyasi hırslardan çok daha uzak, samimi bir sohbet yapabiliyoruz. 

Mustafa Sarıgül için "entelektüel birikimi yok" diyorlar. Buna katılıyor musunuz 
Ben yeterli olduğunu düşünmesem zaten Mustafa'yı desteklemem. Artık bazı çevrelerin gerçekleri, Anadolu insanının kendini yetiştirebileceğini kabul etmesi gerek. 

Mustafa Sarıgül bir röportajda "Ben çok yoğunum. Eşim okuduğu kitapları bana özetliyor" demişti. Siz mi destek oluyorsunuz bu konuda 
Ben okumayı çok seviyorum. Mustafa'dan daha çok okurum. Tabii ki Mustafa'yla okuduklarımı paylaşırım. 

Genel olarak sizin her zaman eşinizin yanında ve destek olmanız olumlu karşılanıyor. Fakat bazıları Sarıgül'ün "her kareye sizi sokması"nı eleştiriyor. Ve bunun, kendisine ABD'de aldığı politika kursunda öğretildiği söyleniyor. 
Mustafa politika kursuna gidecek değil, politika kursu verebilecek birisi. Ben her zaman yanındaydım. İddia büyüdükçe basında daha çok yer alıyorsunuz. 

Siz ikinci Rahşan Hanım vakası olur musunuz 
Olmam. Beni ne Emine Erdoğan'a, ne Rahşan Ecevit'e benzetsinler. Aylin Sarıgül'den de öte Aylin Kotil olarak, bir birey olarak varım. Eşime destek olmaya talibim, partiyi yönetmeye değil. 

Mehmet Y. Yılmaz'ın Ecevit çifti için çok ilginç bir değerlendirmesi vardı. "Folie a deux" deyimini kullanmıştı. "Bu ilişki biçiminde iki kişi sadece birbirlerinin sesini duyabiliyor, sadece birbirlerinin mutluluğu için yaşıyor" demişti... 
Onların durumu tabii çok farklı. Benim burada tek derdim, kadın hakları için mücadele etmek. Ben kadınların aktif olarak siyasete girmesini istiyorum. 

Bir eve bir siyasetçi yeter... 

Niye siyasete aktif olarak girmiyorsunuz 
Bir eve bir siyasetçi yeter Sonuçta ben ailemi, çocuğumu da idare etmek zorundayım. Ve eşimin aile içindeki açıklarını kapamak zorundayım. 

Kurultay'dan ne sonuç çıkacak sizce 
Bizim adımıza çok iyi bir sonuç çıkacağına inanıyorum. Tabii ki CHP Genel Başkanı olursanız bir sonraki hedefiniz de başbakanlıktır. 


</TEXT>
</DOC>
