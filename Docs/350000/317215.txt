<DOC>
<DOCNO> 317215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko19.html </URL>
<DATE> 2005/02/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Unakıtan IMF ile olan münasebetler gayet iyi sürüyor 
</HEADLINE>
<TEXT>

     Maliye Bakanı Kemal Unakıtan, teşviklerle ilgili dile getirilen tereddütlerin yersiz olduğunu belirterek, ''İlgili tasarı alt komisyonda görüşülüyor. Herkes görecektir ki bize getireceği yükler, karşılanabilir yüklerdir'' dedi. 
     Unakıtan, düzenlediği basın toplantısında, 2005 yılı Ocak ayı bütçe gerçekleşmeleri hakkında bilgi verirken, soruları da yanıtladı. 
     Uluslararası Para Fonu'nun IMF teşviklerle ilgili yasa tasarısı konusundaki görüşlerinin sorulması üzerine Unakıtan, şunları söyledi 
     ''IMF'nin de sık sık dile getirdiği teşviklerle ilgili... Mali disiplinden acaba sapılır mı ... Veyahut oradan gelecek yükler, nasıl karşılanır, karşılanamazsa sıkıntı ortaya çıkabilir mi ... Bu konularda dile getirilen tereddütleri yersiz görüyoruz. Biz kendi hesabımızı yapıyoruz, teşviklerle ilgili kanun tasarısı meclis alt komisyonunda görüşüldükten sonra, herkes görecektir ki bize getireceği yükler karşılanabilecek yüklerdir. Bizim mali disiplinden taviz vermemize gerek kalmayacağını herkes görecektir.'' 
     
     ''BASIN ARACILIĞIYLA HİÇ GÖRÜŞMEDİK'' 

     Unakıtan, IMF ile olan münasebetlerin normal düzeyde olduğu ve gayet iyi gittiğini hatırlatarak, basın aracılığıyla bugüne kadar IMF görüşmesi yapılmadığını, bundan sonrada yapılmayacağını kaydetti. Unakıtan, gerektiği zaman, gerektiği şekilde oturup konuşan taraflar olduklarını ifade ederek, ''Yine oturup, aynı şekilde konuşup anlaşacağımızı ümit ediyorum. Biz, Türk tarafı olarak, o konuda çok büyük bir anlaşmazlık çıkacağına ihtimal vermiyoruz. Belki yapısal reformların istenilen ölçüde hızlı geçmemesi, zaman zaman tenkit edilebilir, ama unutulmamalıdır ki, burası demokratik bir ülke... TBMM gündemine asla bir şey söyleyemeyiz'' diye konuştu. 
     
     GEVŞEME OLMAYACAK 

     Kanun tasarı taslaklarının titiz bir şekilde incelendiğini belirten Bakan, şöyle devam etti 
     ''Gönül arzu eder ki, her şey çok çabuk olsun. Ama demokratik ülkelerde, ufak tefek süre değişiklikleri olabiliyor. Bunlar, hiçbir zaman sıkıntı kaynağı değil, biz oturur konuşuruz, anlaşırız. Mühim olan, mali disiplindeki kararlılığımızdır. Eğer hükümet olarak, bu kararlılığımızı devam ettiriyorsak, her türlü mutabakat sağlanır, hiç kimsenin şüphesi olmasın. Herhangi bir gevşeme olmadan da kararlılığımız devam edecek.'' 

     
</TEXT>
</DOC>
