<DOC>
<DOCNO> 323056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/axgun02.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gençleri Hitler'i neden merak ediyor 
</HEADLINE>
<TEXT>


Financial Times gazetesi, Türkiye'de 5.9 YTL'ye satılan 'Kavgam' kitabına gösterilen büyük ilginin "endişe verici" olduğunu yazdı 

DIŞ HABERLER SERVİSİ 

İngiltere'nin önde gelen gazetelerinden Financial Times FT , Türk gençlerinin son aylarda Adolf Hitler'in Almanya'da iktidara gelmeden önce yazdığı ve ideolojisini anlattığı kitabı "Kavgam - Mein Kampf"a büyük ilgi gösterdiğini yazdı. 

Yahudiler endişeli 
Vincent Boland imzalı haberde, Ankara'daki D R mağazasının birkaç haftada en az 1000 "Kavgam" sattığını, kitabın Ankara'da Armada Alışveriş Merkezi'ndeki Remzi Kitabevi'nin de geçen ay en çok sattığı 3. kitap olduğunu bildirdi. FT, "ne derin bir okuma kültürü, ne de anti semitizm geçmişi olan Türkiye'de, Kavgam'ın bu kadar çok satmasının akademisyenlerin kafasını karıştırdığını" belirtti. Gazete, son baskısı 5.9 YTL'ye satılan kitabın popülaritesinin Yahudi azınlığı alarma geçirdiğini de öne sürdü. FT'ye konuşan Türk Musevi Cemiyeti Başkanı Silvyo Ovadya, "Endişeleniyoruz" dedi. FT, Ankara'daki Alman Büyükelçiliği'nden bir yetkilinin "Kitabın Türkiye'de artan popülaritesi bizi de ciddi şekilde endişelendiriyor" görüşüne de yer verdi. 
FT'ye konuşan siyaset bilimci Ali Çarkoğlu, kitabın çok satmasını düşük fiyatına bağladı. 
Ankara Üniversitesi'nden akademisyen Tayfun Atay ise, "Gençlerin kitabı anti semitizm cazibesine kapılmaktan ziyade meraktan aldığını" söyledi. 
FT, "Kavgam"ın popülaritesinin, ABD'nin Türkiye'yi işgalini konu alan "Metal Fırtına" adlı romanın başarısıyla aynı döneme denk gelmesine de dikkat çekti. 


</TEXT>
</DOC>
