<DOC>
<DOCNO> 328581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy38.html </URL>
<DATE> 2005/03/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yeni TCK'da değişiklik içeren teklif Genel Kurul'da görüşülüyor 
</HEADLINE>
<TEXT>

     Yürürlüğe 1 Nisan'da girecek yeni Türk Ceza Kanunu'nda TCK değişiklik yapılmasını öngören kanun teklifi, TBMM Genel Kurulu'nda görüşülmeye başlandı. 
     Tasarının tümü üzerinde yapılan görüşmelerde, 1 Nisan'da yürürlüğe girecek Yeni TCK'nın TBMM Genel Kurulu'nda kabulünden sonra da çeşitli çevrelerce tartışılmaya devam edildiği ve yapılan eleştiriler çerçevesinde bazı maddelerin yürürlüğe girmeden değiştirilmesi için kanun teklifi hazırlandığı belirtildi. 
     Teklif sahibi AK Parti Konya Milletvekili Kerim Özkul, özellikle Mart ayından sonra basının da içinde yer aldığı bazı çevrelerin yasa yeni kabul edilmiş gibi eleştiriler yapmaya başladıklarını belirterek, bu yaklaşımın doğru olmadığını söyledi. 
     Özkul, yasanın yürürlük tarihinin ertelenmesine gerek olmadığını ve uygulamada ortaya çıkacak sorunların bugün olduğu gibi yeniden TBMM Genel Kurulu'na getirilerek çözülebileceğini kaydetti. 
     Tasarının tümü üzerinde yapılan görüşmelerinin ardından maddelerine geçilmesi kabul edilirken, oturumu yöneten TBMM Başkanvekili İsmail Alptekin, toplantıya 10 dakika ara vererek, AK Parti ve CHP Grup başkanvekilleri ile Adalet Bakanı Cemil Çiçek'i odasına çağırdı. 
     
</TEXT>
</DOC>
