<DOC>
<DOCNO> 340450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko01.html </URL>
<DATE> 2005/05/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Para Politikası Kurulu 5'inci kez toplanıyor... 
</HEADLINE>
<TEXT>

     Merkez Bankası Para Politikası Kurulu PPK , bu yılki düzenli toplantılarının 5’incisini 9 Mayıs Pazartesi günü yapacak. Faiz kararı ise salı günü açıklanacak. İlk dört toplantının ardından toplam 3 puanlık faiz indirimine giden Merkez Bankası’nın bu ayla birlikte faiz indirimlerine bir süre ara verebileceği belirtiliyor. 
     Merkez Bankası’nın 2005 yılı para ve kur politikası çerçevesinde her ayın 8’inde düzenli olarak toplanması öngörülen Para Politikası Kurulu, bu yılki beşinci toplantısını 8 Mayıs’ın haftasonuna denk gelmesi nedeniyle ilk iş günü olan 9 Mayıs Pazartesi günü yapacak. Toplantıda, enflasyondaki ve ekonomideki son gelişmeler değerlendirilecek. 
     
     FAİZ KARARI SALI GÜNÜ AÇIKLANACAK 
     Banka, kısa vadeli faizlere ilişkin kararını ise toplantıyı izleyen ilk iş günü olan 10 Mayıs Salı günü açıklayacak. 
     Merkez Bankası, faize ilişkin karar ne olursa olsun, iki gün içinde bu kararın gerekçesi niteliğinde olan ekonominin genel görünümüne ilişkin değerlendirmelerini içeren bir açıklama yapacak. 
     
     DÖRT TOPLANTIDAN SONRA 3 PUANLIK FAİZ İNDİRİMİ 
     Merkez Bankası, Para Politikası Kurulu’nun bu yılki ilk dört toplantısının ardından toplam 3 puanlık faiz indirimine gitmişti. İlk toplantının ardından kısa vadeli faizlerini 1 puan, ikinci toplantının ardından 0.5 puan düşüren Merkez Bankası, diğer iki toplantı sonrasında ise sırasıyla 1 ve 0.5 puanlık indirim gerçekleştirmişti. 
     Merkez Bankası’nın 2004 yılı sonunda yüzde 18 olan gecelik borçlanma faiz oranları, 11 Nisan itibariyle yüzde 15’e çekildi. Borç verme faiz oranı da yüzde 22’den yüzde 
     19’a düşürüldü. 
     
     "SİNDİRİM SÜRECİ"NE GİRİLEBİLİR 
     Banka’nın beşinci toplantısında kısa vadeli faizlere ilişkin kararında, nisan ayında yüzde 1.21 olan ÜFE ve yüzde 0.71 olan TÜFE artışları belirleyici olacak. Ancak, Merkez 
     Bankası’nın faiz indiriminde "sindirim sürecine" girebileceği, son beş aydır aralıksız olarak yaptığı faiz indirimlerine bir süreliğine ara verebileceği belirtiliyor. 
     Haziran ayında görünümün geçici olduğu yönünde bir enflasyon gerçekleşmesi durumunda, faiz indirimlerine devam edilebileceği ifade ediliyor. 

ANKA 
     
</TEXT>
</DOC>
