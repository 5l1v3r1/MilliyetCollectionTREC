<DOC>
<DOCNO> 345915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo05.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer ısınıyor 
</HEADLINE>
<TEXT>


Dünya Ralli Şampiyonası'nın 7. ayağı Türkiye Rallisi'ne ev sahipliği için geri sayıma başlayan Akdeniz'in cennet köşesi Kemer'de, hazırlıklar tamamlandı. Antalya, Dünya şampiyonu pilotları ve ekipleri bekliyor 


Türkiye'nin turizm başkenti, Akdeniz'in rivierası Antalya, dünyaca ünlü ekipleri ve gözü kara şampiyon pilotları ağırlayacağı Dünya Ralli Şampiyonası için gün sayıyor. 3 - 5 Haziran tarihleri arasında Kemer'in tarihi ve doğal güzellikleri arasında yapılacak Dünya Şampiyonası'nın 7. ayağı olan Türkiye Rallisi, 85 kayıtla sezonun katılım rekorunu kırdı. Türkiye bu dev organizasyonla 186 ülkenin ekranına konuk olmaya hazırlanırken yaklaşık 70 milyon ralli meraklısı üç gün boyunca ralli heyecanının yanı sıra Antalya'nın doyumsuz güzelliğini ve cennet köşelerini izleyecek. 

Şampiyonlar kapışacak 
FIA'nın özel izni ile Akdeniz Üniversitesi Kampüsü içinde yapılacak seyirci etabının ardından geçen yıl olduğu gibi yine Cumhuriyet Meydanı'ndan start alacak olan ekipler, Kemer ve çevresinde toplam uzunluğu 885 km.'lik bir özel parkurda 3 ayak ve 10 bölüm üzerinden yarışacaklar. 18 özel etabın geçileceği yarışta 9 farklı etap Özel seyirci etabı, Phasalis, Arykanda, Perge, Myra, Kemer, Silyon, Chimera, Olimpos koşulacak. 3 Haziran Cuma sabahı Kemer ve Kumluca ilçelerinin dağ yollarında başlayacak olan zorlu mücadele üç gün sürecek ve 5 Haziran Pazar günü saat 13.00'de Kemer Servis alanında sona erecek. 
Dünyanın önde gelen 6 markası, Peugeot, Ford, Mitsubishi, Subaru, Citroen ve Skoda, aralarında Sainz, Loeb, Gronholm, Solberg, Martin gibi dünya şampiyonu pilotların yer aldığı usta isimlerle zirve kovalayacaklar. 
Dünya Ralli Şampiyonası'nda geride kalan 6 yarış sonunda pilotlar klasmanında Sebastien Loeb 45 puanla ilk sırada yer alırken 34 puanlı Petter Solberg ve Markko Martin ikinciliği paylaşıyor. 28 puanlı Ford pilotu Gardemeister üçüncü sırada yer alıyor. Markalarda ise Peugeot 62 puanla birinci, Citroen 53 puanla 2. ve Ford 44 puanla 3. durumda bulunuyor. 

Gururumuz Artam 

Formula 1'e geçiş sınıfı olan GP2 serisinde yarışan Can Artam, Monaco'da yapılan sezonun 5. yarışında kariyerinin en büyük başarısını elde etti ve tarihe geçti. Sezonun en zor yarışlarından biri olarak kabul edilen Monaco da CMS ve Çukurova sponsorluğunda yarışan pilotumuz oldukça başarılı bir yarış çıkartarak 7. sırada finiş gördü. Bu seviyedeki bir dünya pist şampiyonasında dereceye girerek puan alan ilk Türk pilot olma unvanına da sahip olan Artam, başarısıyla göğsümüzü kabarttı. 2005 sezonunda ilk puanını almanın gururunu ve mutluluğunu yaşayan Can Artam, hafta sonunda Nürburgring'da düzenlenecek olan GP2 şampiyonasının 6'ıncı ve 7'inci ayak yarışları için çalışmalarını aralıksız sürdürüyor. 

Doludizgin macera 

Türkiye'nin en büyük 4X4 macerası olarak lanse edilen ve yarışmacıların birbirlerinin yanı sıra doğayla da amansız bir mücadeleye gireceği Suzuki Adventure Trophy, hafta sonu Sapanca Samanlı Dağları'nda yapılıyor. İlki geçen yıl yapılan organizasyonun ikincisine bu yıl 7 yabancı ekip de katılacak ve organizasyon uluslararası bir boyut kazanacak. Önümüzdeki yıllarda Balkan Trophy Şampiyonası'nın bir ayağı olmayı hedefleyen zorlu yarış üç gün sürecek. 

Körfez'de heyecan 

Türkiye Pist Şampiyonası'nın ikinci ayak yarışları bu hafta sonu Körfez Yarış Pisti'nde yapılacak. İstanbul Motor Sporları Kulübü tarafından organize edilecek olan yarışlar 5 ayrı kategoride start alacak. Tribünleri dolduracak olan motor sporları meraklıları pazar günü saat 13.13'de Honda Cup yarışlarıyla başlayacak finallerde sırasıyla 13.58'de Bridgestone Formula 3, 14.43'de Amatör 1300, 15.28'de Grup 1600 ve son olarak 16.13'de Grup Maxi'nin nefes kesecek kapışmasına tanıklık edecekler. Yarışlar 20 tur üzerinden yapılacak. 

Opelciler yarıştı 

Opel kullanıcıları ve fanatiklerini aynı çatı altında toplamayı hedefleyen tek marka sitelerinden Opelim.net birinci yaşgününü Autodrom'da düzenlenen drag yarışı ile kutladı. 35 otomobilin katıldığı ve üç ayrı sınıfta yapılan yarışlarda Serkan User, Deniz Arkın ve Alihan Öke kategorilerinde ilk sırada yer aldılar. 

Akademik Ralli 

Hacettepe Üniversitesi Otomobil ve Motor Sporları Topluluğu HUNOMOST 'nun, otomobil kültürünü öğretmek ve trafik bilincini artırmak amacıyla ANOK ile ortaklaşa düzenlediği ralli üniversite içinde yapıldı. Bahar Şenlikleri kapsamında düzenlenen ralliyi Vedat Diker-Pamir Ozantürk ikilisi kazandı. 

Canavarlar piste çıktı 

Amerikan yapımı eski klasik otomobiller için özel olarak düzenlenen drag yarışlarının üçüncüsü hafta sonu Autodrom Yarış Pisti'nde yapılacak. Asfalt canavarları olarak adlandırılan ve her türlü modifikasyondan geçmiş 30'a yakın aracın pazar günü gerçekleşecek kapışması nefes kesecek. 


</TEXT>
</DOC>
