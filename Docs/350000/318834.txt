<DOC>
<DOCNO> 318834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko07.html </URL>
<DATE> 2005/02/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bazıları YTL'ye alışamadı... 100 YTL'yi torununa harçlık olarak verdi 
</HEADLINE>
<TEXT>

     Aksaray'ın Eskil İlçesi'nde oturan 70 yaşındaki İzzet Kesmez, ilk kez karşılaştığı 100 YTL'yi harçlık yapması için yanlışlıkla torununa verdi. 
     AA muhabirinin edindiği bilgiye göre, Eskil'de çiftçilikle geçimini sağlayan Kesmez, sattığı buğdayın karşılığında bir adet 100 YTL ile 50 ve 20 YTL'lerden oluşan parasını alarak evine döndü. 
     Evde harçlık vereceğini söz verdiği için kendisini bekleyen torunu Kezban Cirit'e birkaç YTL ile bozukluk olsun düşüncesiyle ilk kez karşılaştığı 100 YTL'yi de verdi. 
     Eskil'de bir ilköğretim okulunda 6. sınıfta öğrenim gören Kezban Cirit, okul kantininden yaptığı alışveriş karşılığında 100 YTL verince, kantin işletmecisi durumu öğretmenlerine bildirdi. 
     Kezban'ın parayı dedesinden aldığını belirtmesi üzerine öğretmenleri tarafından okula çağırılan İzzet Kesmez, 100 YTL ile ilk kez karşılaştığını söyledi. 
     Bugüne kadar torununu hiç harçlıksız bırakmadığını ifade eden Kesmez, ''100 YTL'nin eski para ile 100 milyon lira olduğunu bilmiyordum. Verdiğim harçlıklar içinde 100 YTL'yi 100 bin lira sanarak, bozukluk olsun diye verdim. YTL'ye henüz tam alışamadım'' dedi. 
     Daha sonra öğretmenler İzzet Kemsez ve Kezban Cirit'e 100 ve 50 YTL'yi anlattı. 
     
</TEXT>
</DOC>
