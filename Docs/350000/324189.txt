<DOC>
<DOCNO> 324189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas17.html </URL>
<DATE> 2005/03/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Yazılım geliştirme projelerinin yüzde 66'sı başarısız.." 
</HEADLINE>
<TEXT>

     IBM Ürün Geliştirme Müdürü Alfredo Gufierrez, dünya çapındaki yazılım geliştirme projelerinin yüzde 66'sının başarısız olduğunu bildirdi. 
     IBM Yazılım Projelerinde Proses ve Portföy Yönetimi Semineri, Hilton Oteli'nde yapıldı. Kamu ve özel sektör temsilcilerinin katıldığı seminerde, IBM Rational Yazılım Geliştirme Platformu da tanıtıldı. 
     Gufierrez, seminerde yaptığı konuşmada yazılım geliştirme alanına ciddi paralar yatırılmasına karşın çoğunun başarısızlıkla sonuçlandığını söyledi. 
     Önceden belirlenemeyen proje koşulları, değişen piyasa şartları ve artan maliyetler ile müşteri memnuniyetsizliklerinin en önemli başarısızlık sebepleri arasında yer aldığını anlatan Gufierrez, bu ve benzer sebeplerden dolayı her 3 projeden 2'sinin başarısız olduğunu kaydetti. 
     Yöneticilerin teknolojiye olan ilgi ve bilgilerinin de önemli olduğunun altını çizen Gufierrez, şirket yöneticilerinin, şirketin başarısında yazılımın sağlayacağı katma değere inanması ve desteklemesi gerektiğini belirtti. 
     Dünyada yaklaşık 250 yazılım geliştirme programı olduğunu anımsatan Alfredo Gufierrez, yatırım yapılmadan önce hangi programdan maksimum verim alınacağının iyi araştırılması gerektiğini sözlerine ekledi. 
     
</TEXT>
</DOC>
