<DOC>
<DOCNO> 331387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun35.html </URL>
<DATE> 2005/04/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kırgızistan-Türkiye Manas Üniversitesi kampüsü işgal edildi 
</HEADLINE>
<TEXT>

     Kırgızistan'ın başkenti Bişkek'te bulunan uluslararası Kırgızistan-Türkiye Manas Üniversitesi KTMÜ kampüsü, yaklaşık 200 kişi tarafından işgal edildi. 
     Askar Akayev'in devrilmesinin ardından kurulan geçici hükümetin ülkede halen duruma hakim olamamasını fırsat bilen gruplar, başkent Bişkek'teki açık arazileri işgal ederek parsellemeye başladı. 
     Bugün sabah saatlerinde başkentin Cal semtinde bulunan KTMÜ'nün çevresindeki açık arazileri işgal ederek paylaşmaya başlayan bir grup, öğlen üzeri kampüsün etrafındaki çitleri aşarak içeri girdi. 
     Akayev yönetimi tarafından kendilerinin yılarca ''arsa vereceğiz'' diye kandırdığını öne süren işgalciler, yeni yönetime de güvenmediklerini ve ''ayaklanmayı gerçekleştiren halk'' olarak bu sorunu kendilerinin çözeceğini söylüyorlar. 
     Gerek üniversite yetkililerinin, gerekse olay yerine gelen güvenlik güçlerinin uyarılarını dinlemeyen eylemciler, bir taraftan listeler hazırlarken, bir taraftan da KTMÜ'ye ait araziyi paylaşıyorlar. 
     Türkiye'nin Bişkek Büyükelçisi Serpil Alpman, olayla ilgili gereken girişimlere başladıklarını ve Kırgızistan Dışişleri Bakanlığı'na bu konuda bilgi verildiğini açıkladı. Büyükelçi Alpman, konudan Ankara'yı da haberdar ettiklerini belirtti. 
     KTMÜ Rektör Vekili Pof. Dr. Seyfullah Çevik, üniversite arazisini işgal eyleminin saat 10.30 sıralarında başladığını kaydederek, konuyla ilgili olarak Kırgız makamlarıyla temasa geçtiklerini, ancak bundan yeterli bir sonuç alamadıklarını söyledi. ''Bişkek Emniyet Müdürlüğü, 'olay yerine ekip gönderdiğini' açıkladı, ancak buraya sadece bir polis aracı geldi'' dedi. Arazi işgal eylemlerinin başkent genelinde görüldüğünü belirten Çevik, şu anda beklemede olduklarını kaydetti. 
     Bu sırada olay yerine gelen Lenin ilçesi kaymakam yardımcısı Temirbek Osmonaliyev, işgalcilere eylemlerinin yasadışı olduğu uyarısını yaparken, bu arazinin üniversiteye ait olduğunu ve kendilerine tahsis edilmesinin mümkün olmadığını söyledi. 
     Bişkek valiliğinin konut sahibi olmayanlara arsa tahsisi üzerinde çalıştığını ifade eden Osmonaliyev, işgalcilere, aralarından bir heyet oluşturarak kendisine başvurmalarını ve ihtiyaç sahiplerine arsa tahsisi yapılacağını açıkladı. 
     Kaymakam yardımcısının, işgalcileri üniversite arazisinden ayrılma çağrısı eylemciler tarafından reddedilirken, eylemciler, işgal ettikleri arazilerin kendilerine verilmesini istiyor. Eylemciler, kendilerine istedikleri yerden arsa tahsis edilinceye kadar KTMÜ arazisini işgal edeceklerini ve ev yapmaya başlayacaklarını açıkladılar. 
     Bu arada rektörlük, kampüsü işgal eden eylemcilerin, üniversiteyi yağmalayabileceği ihtimalini göz önünde bulundurarak, ek güvenlik önlemleri almaya başladı. Bu çerçevede üniversite çalışanlarının bir kısmı geceyi fakülte binalarında geçirecek, polis sayısı artırılacak ve fakülte binalarıyla aynı yerde bulunan lojman ve öğrenci yurdu etrafında devriye güvenlik güçleri bulundurulacak. 
     
</TEXT>
</DOC>
