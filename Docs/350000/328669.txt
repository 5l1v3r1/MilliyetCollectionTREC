<DOC>
<DOCNO> 328669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur32.html </URL>
<DATE> 2005/03/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Lösemi hastası Esin'in bürokrasi ile mücadelesi sürüyor .. 
</HEADLINE>
<TEXT>

     Lösemi hastası 8 yaşındaki Esin Köse'ye uygun kemik iliğinin naklinin Almanya'da yapılması için gerekli olan paranın SSK tarafından yatırılmadığı ve yeni bürokratik engellerin çıkartıldığı iddia edildi. 
     İzmit'te yaklaşık 2 yıl önce kan hastalığı olan MSD tanısı konulan, ancak tedavi edilemediği için hastalığı lösemiye dönüşen Esin Köse'nin babası Ahmet Köse, AA muhabirine yaptığı açıklamada, Almanya'nın Goethe Üniversitesi Çocuk Hematolojisi ve Onkolojisi Kliniği'nde kızına uygun kemik ilik naklinin yapılması için gerekli olan 150 bin avronun, SSK tarafından T.C Frankurt Başkonsolosluğu'na gönderilmediğini öne sürdü. 
     SSK üst düzey yöneticilerinin tedavi için gerekli olan paranın ilgili başkonsolosluğa gönderildiği yönünde daha önce açıklamalarda bulunduğunu ifade eden Köse, ancak bunun gerçeği yansıtmadığını ayrıca yeni bürokratik engeller çıkartıldığını savundu. 
     Köse, şunları kaydetti 
     ''Almanya'da uygun kemik iliği vericisinin bulunmasının ardından Goethe Üniversitesi kliniğinde kızımın tedavisi için, 1 Nisan 2005 tarihine randevu verildi. Bunun hazırlıkları tamamladık yarın gidecektik ancak gidişimizi 2 Nisan Cumartesi gününe erteledik. 
     Nisan ayında ilik nakli olacak kızımın masraflarının karşılanması için şu ana kadar bir SSK tarafından bir ödeme yapılmadığı gibi yeni bürokratik engeller ortaya çıkartıldı. 
     Yurtdışı harcamaları ve uçak biletleri için 25 Mart 2005 tarihinde bize ödeme yapan SSK Kocaeli Sigorta İl Müdürlüğü yetkilileri şimdi benden Türk-Alman Sosyal Güvenlik Anlaşması doğrultusunda hazırlanan A T 12 belgesinin ilgili Alman Hastalık Kasası'na iletilmesini ve tedaviye yönelik yapılacak işlemlerin bir rapor halinde 1 Nisan 2005 tarihine kadar kendilerine ulaştırılmasını istiyor. 
     Kliniğin, SSK Kısa Vadeli Sigortalar Daire Başkanlığı'na çok önceden iletilmiş yazısında tedavi masrafı için ilk planda gerekli olan 150 bin avronun üniversite kliniğinin banka hesabına transfer edilmesi gerektiği belirtilmesine rağmen, randevuya 3 gün kala bizden üniversitenin ilişkili olduğu Alman Hastalık Kasası ile ilgili bürokratik işlemleri tamamlamamız isteniyor. Bu işlemler 3 günde nasıl tamamlanacak.'' 
     
     KÖSE'NİN SORULARI 
     Köse, A T 12 belgesinin varlığının kliniğe ilk gittikleri 24 Ocak tarihinde gündeme getirilmediğini ve kliniğe SSK tarafından 5 bin avro yatırıldığını ifade ederek, şöyle devam etti 
     ''Zorunlu tıbbı harcama için 20 bin avro harcama yaptık. SSK bu parayı hala ödemedi. O zaman bu zorunlu harcamalar için bu tıbbı belge neden kullanılmadı ... T.C. Frankfurt Başkonsolosluğu, önceden bilinen tıbbi harcamalarla ilgili bilgileri SSK'ya iletmiş olmasına ve basının konunun üzerine ısrarla gitmesine karşın neden bu belge işleme konuldu ve sessiz kalındı ... Ben, 2 Mart 2005 ve 16 Mart 2005 tarihlerinde, SSK Kocaeli Sigorta İl Müdürlüğü'ne gidip verdiğim dilekçelerde, Frankfurt'a döneceğimiz tarihi belirtim. Ancak, bu belge bana neden 29 Mart Salı günü verildi... 
     Kocaeli Sigorta İl Müdürlüğü tarafından bekletilmeksizin Ankara'ya iletilen 2 Mart 2005 tarihli dilekçem, neden hiç bir işlem yapılmaksızın 12 gün SSK Kısa Vadeli Sigortalar Daire Başkanlığı'nda bekletildi ... 
     Kızımın muayenesini de kapsayan bu randevu sonrasında verilecek ilaçları kim, nasıl temin edecek. A T 12 belgesinden kaynaklanan nedenlerle Esin'in planlanmış olan tedavisinde meydana gelebilecek aksamaların ve bunun yaratacağı hayati tehlikenin sorumlusu kim olacak ...'' Kocaeli Sigorta İl Müdürü Hasan Olgaç ise AA muhabirinin konuyla ilgili görüşlerini sorması üzerine, kendisinin açıklama yetkisinin bulunmadığını, bu konuda yetkilinin SSK Genel Müdürlüğü olduğunu söyledi. 
     
</TEXT>
</DOC>
