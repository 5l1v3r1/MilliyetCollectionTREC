<DOC>
<DOCNO> 318484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun26.html </URL>
<DATE> 2005/02/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ermenilerin Hocalı katliamı 20. yılında... 
</HEADLINE>
<TEXT>

     Ermeni askeri güçleri tarafından 26 Şubat 1992'de Yukarı Karabağ'ın Hocalı kentinde sivil halka yönelik katliamlarda ölenler, ülke genelinde yapılan çeşitli etkinliklerle anılıyor. 
     Azerbaycan Cumhurbaşkanlığı Müşaviri Hidayet Orucov, bugün düzenlediği basın toplantısında, Hocalı katliamının 20'nci yüzyılın en ağır soykırımı olduğunu ve bunun insanlığa sığmayan hareketlerden biri kabul edildiğini söyledi. 
     ''Hocalı soykırımında biz o zamanki Azerbaycan yönetimini de sorumlu görüyoruz'' diyen Orucov, ''söz konusu olaylardan sorumlu olanların zamanı gelince tarihin mahkemesi tarafından yargılanacaklarını'' ifade etti. 
     Öte yandan, Hocalı soykırımı kurbanları ülke çapında düzenlenen çeşitli toplantılar ve etkinliklerle anılırken, konuyla ilgili resim, kitap sergileri, film gösterimleri yapılıyor. 
     Azerbaycan Milli Meclisi'nin ''Hocalı soykırımı günü'' olarak ilan ettiği 26 Şubatta ülke yönetimi ve Azeri halkı Hocalı Abidesi ve Şehitler Hıyabanı'nı ziyaret ediyor. 
     Soykırımın yıldönümünde Azerbaycan dışındaki Azeri Türkleri de çeşitli anma törenleri düzenliyor. 
     
     HOCALI KATLİAMI 
     Yukarı Karabağ'da Hankendi'ne komşu Hocalı kenti, Ermeni silahlı güçleri ve bölgede konuşlanmış Rus güçlerinin işbirliğiyle 25 Şubat 1992 tarihinde kuşatıldı. Çoğu kadın, çocuk ve ihtiyarlardan oluşan yaklaşık 2.500 kişi, kenti kuşatan askeri güçlerin uzun süreli bombardımanına tutuldu. 
     Büyük bölümü alevler içinde kalan kentteki halk, işgal güçleri tarafından açık olduğu bildirilen tek yönden Ağdam'a gitmek için şehri terk etti. Ancak kısa bir süre sonra bu yolun da açık olmadığı ve pusu kurulduğu bildirildi. 
     Ermeni ve Rus güçlerinin yolun iki tarafından açtığı ateş ve daha önceki saldırılar sonucu Hocalı'da 106'sı kadın, 63'ü çocuk olmak üzere toplam 613 Azeri katledildi. Kenti işgal eden Ermeni güçlerinin 1275 kişiyi esir aldığı, 150 kişinin de kayıp olduğu daha sonra öğrenildi. 
     
</TEXT>
</DOC>
