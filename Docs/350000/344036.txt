<DOC>
<DOCNO> 344036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur09.html </URL>
<DATE> 2005/05/19/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
Öldürülen profesörün 14 yaşındaki kızı cinayeti anlattı... 
</HEADLINE>
<TEXT>

     Tekin ATAY DHA 

      TRABZON’da otomobilinin benzerliği yüzünden yanlış hedef seçilerek 3 yaşındaki oğlu Selçukhan ile birlikte öldürülen KTÜ Fen Edebiyat Fakültesi Kimya Bölümü öğretim üyesi 41 yaşındaki Prof.Dr. Saadettin Güner’in 14 yaşındaki kızı Beyza Gonca Güler, babası ve kardeşinin katil zanlılarının yargılandığı dava kapsamında tanık olarak ifade verdi. Olay sırasında üzerlerine kurşun yağdığını anlatan Beyza Gonca Güler, Silahlardan kıvılcımlar çıkıyorduö dedi. 
     Prof.Dr. Saadettin Güner ve oğlu Selçukhan’ın öldürülmesinden bir gün sonra gerçek hedefleri olan hasımları Engin Bayramoğlu’nu öldüren ve ardından polis tarafından yakalanan İsmet Meral ile yeğeni Burak Reis hakkında Trabzon Ağır Ceza Mahkemesi’nde ikişer kez ömür boyu hapis cezası istemiyle dava açıldı. Prof.Dr. Saadettin Güner’in eşi Melek Güner, mahkemeye gelmeleri halinde katil zanlıları ile yüzleşeceklerini ve bu durumun hem kendisinin, hem de çocuklarının psikolojisini bozacağı gerekçesiylenı düşünerek, ikamet adresini Of İlçesi’nde gösterdi. Ağır Ceza Mahkemesi heyeti, Melek Güner ve kızı Beyza Gonca’nın ifadelerinin Of Asliye Ceza Mahkemesi’nde talimatla alınmasını kararlaştırdı. 
     
     ANLATIRKEN GÖZLERİ DOLDU 
     Of Asliye Ceza Mahkemesi’nde geçtiğimiz günlerde tanık olarak ifadesi alınan ve korkunç olayı anlatırken zaman zaman gözlerinin yaşardığı öğrenilen Beyza Gonca Güler, yaşadığı korkunç olayı şöyle anlattı 
     Misafirlikten dönüyorduk. Babam virajda otomobili yavaşlattı. Bu sırada arabanın sağında ve solunda duran iki kişi ateş etmeye başladı. Silahların namlularından kıvılcımlar çıkıyordu. Kardeşim Ahmet Faruk ile birlikte arkada oturuyorduk. Koltuğa kapandık. Ön koltukta, annemin kucağında oturan kardeşim Selçukhan ve babam öldü. Koltuğa kapanmasak biz de ölebilirdik. Babamı ve kardeşimi öldürüp, bizi de öldürmeye teşebbüs edenlerin cezalandırılmalarını istiyorum.ö İsmet Meral ve Burak Reis’in, ikişer kez ömür boyu hapis istemiyle Trabzon Ağır Ceza Mahkemesi’nde yargılandıkları dava devam ediyor. 
     
     OLAYIN GEÇMİŞİ 
     Trabzon’un Boztepe Mahallesi’nde 7 Ocak 2005 tarihinde otomobili çapraz ateşe tutulan KTÜ Fen Edebiyat Fakültesi Kimya Bölümü Öğretim üyelerinden Prof.Dr. Saadettin Güner ve oğlu Selçukhan Güner hayatlarını kaybetti. Bu olaydan bir gün sonra aynı güzergahta bu kez Özel İdare Müdürlüğü’nde şoför olarak çalışan 31 yaşındaki Engin Bayramoğlu, yine otomobilinin taranması sonucu öldürüldü, olayda Bayramoğlu’nun yanında bulunan Gülşen Kalaycı ve 3 yaşındaki kızı Sevgi yaralandı. Yapılan geniş kapsamlı araştırma sonucunda, cinayetleri 32 yaşındaki İsmet Meral ve 23 yaşındaki yeğeni Burak Reis’in işledikleri belirlendi. 
     İsmet Meral’in kardeşi Yusuf Meral’in, Engin Bayramoğlu’nun kardeşleri Serkan ve Gökmen Bayramoğlu tarafından iki yıl önce öldürüldüğü, İsmet Meral ve Burak Reis’in intikam için Engin Bayramoğlu’nu öldürdükleri, Prof.Dr. Saadettin Güner ve oğlu Selçukhan’ın ise Bayramoğlu ve Güner’in otomobillerinin benzerliği yüzünden hatalı bir infazın kurbanı oldukları saptandı. 
     
</TEXT>
</DOC>
