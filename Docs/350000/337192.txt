<DOC>
<DOCNO> 337192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/ekonomi/eko04.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, 'iyi günde' 6.3 katrilyon borçlanıp elini güçlendirdi 
</HEADLINE>
<TEXT>


SONGÜL HATISARU Finans atölyesi 

Nisan ayı borçlanma programına göre dünkü ihalelerde 4.2 milyar YTL borçlanması yeterli olan Hazine, gelen yoğun talebinde etkisiyle 6.3 milyar YTL 6.3 katrilyon borçlanma gerçekleştirdi. 560 gün vadeli iskontolu tahvil ve 5 yıl vadeli değişken faizli, 6 ayda bir kupon ödemeli tahvilin FRN yeniden ihracıyla toplam 2 milyar 640 milyon YTL borçlanan Hazine rekabetçi olmayan satışlarla birlikte toplamda 6 milyar 293 milyon YTL borçlandı. 
Hazine bu ay piyasaya yapacağı 14.1 milyar YTL'lik itfaya karşılık piyasadan 11.8 milyar borçlanma hedeflemişti. Ancak dünkü yüksek satışla aylık bazdaki borçlanma hedefinin 1.7 milyar YTL üstüne çıktığı dikkat çekti. 

Yabancı katılımı 
Gösterge 8 Kasım 2006 vadeli iskontolu tahvilin ikincil ihracında ortalama bileşik faiz yüzde 17.70 ile piyasa tahminlerinin ortalamasının altında kaldı. Hazine bugün 7.95 milyarı piyasaya olmak üzere toplam 8.36 milyar YTL iç borç servisi yapacak. Yüksek talebin etkisiyle faizin piyasa beklentisinin altında kalması da Hazine'nin rahat borçlanmasında etkili oldu. Önceki ihalelerle kıyaslandığında sınırlı olmakla birlikte yabancı katılımının da olduğu gözlendi. 

Fransa doları uçurabilir 
Böylece gelecek günlerde yoğunlaşması beklenen politik risklerin faizlerde dalgalanma yaratabileceği beklentisini taşıdığını düşündüğümüz Hazine, yüzde 18'in altında makul sayılabilecek bir faizle itfasının üzerinde borçlanarak kendine bir anlamda ilerleyen günlerde kullanılabilecek bir cephane temin etmiş oldu. 
Önümüzdeki günlerin piyasalarda dalgalanma yaratmaya aday yüklü gündemi 
29 Mayıs'ta Fransa'da AB Anayasası'nın oylaması yapılacak. Bu oylamada Fransız halkının büyük çoğunluğunun anayasanın kabulüne hayır demesi durumunda AB açısından yasal altyapının gerçekleşmemesi tehdidi oluşacağından piyasalarda çok büyük bir dalgalanma ile karşı karşıya kalmamız muhtemel. Bu takdirde şu anda 1.30'larda bulunan paritede dolar lehine büyük bir çıkış yaşanması sürpriz olmaz. Bu senaryoda euro - dolar paritesi 1.27'ye kadar çekilebileceğinden dolardaki değer kazancı gelişmekte olan piyasalarında volatilitesinin artmasına yol açabilir. ABD'de yarın büyüme verisi revizyonunun yanı sıra cuma günü de kişisel gelirler açıklanacak. 3 Mayıs'taki FED toplantısı dünyadaki faiz hadlerinin şekillenmesinde rol oynayacağı için belirsizlik yaratmaya devam ediyor. Nisan enflasyonu da piyasalar açısından bir baskı unsuru. Petrol fiyatlarının yeniden 50 doların üzerinde çıkması da belirsizliği artırıyor. Cuma günü mart ayı dış ticaret verileri açıklanacak. Martta büyük olasılıkla ithalat 10 milyar doların üzerinde çıkacak ve cari açığa ilişkin endişeleri yeniden gündemin üst sıralarına taşıyacak. Avrupa İnsan Hakları Mahkemesi mayıs ayı içinde Abdullah Öcalan'ın yeniden yargılanması yönünde karar verebilir. 

ABD'de faiz artışı 
Yarın ABD'de açıklanacak büyüme revizyonu sonunda çeyreklik büyümenin yüzde 3.8'in üstünde çıkması durumunda, enflasyonun da hızlandığı bir ortamda uluslararası piyasalarda FED'in salı günü yapacağı toplantıda 0.50 baz puanlık bir artırım ihtimali de güçlenecek. Ancak 3.8 olarak açıklanan büyüme revizyonun 3.7 olarak revize edilmesi bekleniyor. 
Bu da FED'in ölçülü faiz artırımına yol açabilecek bir gelişme olur ki bu taktirde FED'in faiz artırımının 0.25 puanla sınırlı tutulacağını söyleyebiliriz. Ancak cuma günü açıklanacak kişisel gelirler verilerinin içinde yer alan tüketim harcama fiyatlarına ilişkin endeksin yüksek çıkması durumunda bu kez FED'in 50 baz puan artırım yapabileceği korkusu tetiklenebilir. Ama biz FED'in 25 baz puanlık artırım yapmasını ve ölçülü artırım sürecini korumasını bekliyoruz. 


</TEXT>
</DOC>
