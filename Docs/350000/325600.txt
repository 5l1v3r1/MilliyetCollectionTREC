<DOC>
<DOCNO> 325600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo03.html </URL>
<DATE> 2005/03/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Inter galip, Emre 8 dakika, Uğur Yıldırım takımını sırtladı... 
</HEADLINE>
<TEXT>

     Adriano karşılaşmanın 43. dakikasında sakatlanarak yerini Martins'e bıraktı. 
     Inter, golcüsü Adriano'nun sakatlandığı maçta Fiorentina'yı 3-2 yendi. Hollanda'da ise lider PSV, deplasmanda Ajax'ı gole boğdu 4-0. Heerenven de Utrecht'i Uğur Yıldırım'la geçti. 
     Serie A'nın 29. haftasında oynanan maçta Inter, sahasında Fiorentina'yı 3-2 yenerek üçüncü sıradaki yerini korudu. Hafta içinde Porto'yu 3-2 mağlup ederek Şampiyonlar Ligi'nde çeyrek finale yükselen Inter, Fiorentina karşısında maça hızlı başladı ve 27. dakikada da Cambiasso'nun golüyle 1-0 öne geçti. Ancak Pazzini 40'ta skora denge getirdi ve ilk yarı 1-1 sona erdi. 52'de Veron'un sayısıyla tekrar öne geçen ev sahibi ekip, 65'te Cordoba'nın golüyle farkı ikiye çıkardı 3-1. Kolombiyalı oyuncu, 87'de bu kez topu kendi ağlarına gönderince maçın skoru belirlendi 3-2. Inter bu skorla puanını 50'ye yükseltti. Porto maçının yıldızı Adriano, 43'te sakatlanarak yerini Martins'e bırakmak zorunda kaldı. Milano ekibinde Emre Belözoğlu, 73'te Van der Meyde'nin yerine oyuna dahil oldu. 
     Dördüncü sıradaki Udinese ise yenik duruma düştüğü maçta Lecce'yi 2-1 yendi. 30'da Pinardi'yle öne geçen konuk ekip, 40'ta Diamoutene'nin kırmızı kart görmesiyle 10 kişi kaldı. Bundan bir dakika sonra Di Michele skora denge getirirken, aynı oyuncu 89'da skoru 2-1 yapan golü attı. 
     
     Diğer sonuçlar 

     Chievo-Brescia 3-1. 
     Livorno-Cagliari 3-3. 
     Messina-Bologna 0-0. 
     Parma-Palermo 3-3. 
     Sampdoria-Atalanta 1-2. 
     
     Uğur takımını sırtladı 

     Hollanda Birinci Ligi Eredivisie'de de haftanın en önemli karşılaşmasında lider PSV Eindhoven, ezeli rakibi Ajax'ı deplasmanda 4-0 yendi. Üç gol atan Marc Van Bommel maçın yıldızı olurken, PSV'nin diğer sayısı Philip Cocu'dan geldi. Heerenveen, deplasmanda Utrecht'i 1-0'la geçerken, tek gol Uğur Yıldırım'dan geldi. 
     Almanya'da ise Mainz, Schalke'yi 2-1, Stuttgart da Freiburg'u 1-0 mağlup etti. 
     Ukrayna Birinci Ligi'nde de Shakhtar Donetsk, Agahowa'nın golüyle Tavriya Simferopol'u 1-0 mağlup ederek liderliğini sürdürdü. 

     
</TEXT>
</DOC>
