<DOC>
<DOCNO> 336971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko02.html </URL>
<DATE> 2005/04/26/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
BTC boru hattının için 10 milyon varil petrol ayrılacak... 
</HEADLINE>
<TEXT>

     Hazar petrollerini Türkiye üzerinden Avrupa'ya taşımayı amaçlayan Bakü-Tiflis-Ceyhan BTC boru hattının doldurulması için 10 milyon varil petrol ayrılacağı bildirildi. 
     Azerbaycan uluslararası operasyon şirketi AIOC'dan yapılan açıklamada, boru hattının Azeri kesiminin Mayıs ayında doldurulmaya başlanacağı belirtilerek, bunun için dünya piyasalarında petrolün fiyatına bağlı 400 milyon dolar civarında bir bütçenin tahsis edileceği kaydedildi. 
     Hattın doldurulmasında kullanılacak petrol maliyetinin proje ortaklarının pay oranına göre belirlenmesi öngörülüyor. Söz konusu maliyet, inşaat çalışmaları dışında kalıyor. 
     
     AÇG VE SENGEÇAL 
     AIOC'dan yapılan bir başka açıklamada, BTC'yi besleyecek ana kaynak olarak bilinen Azeri-Çırak-Güneşli AÇG yataklarıyla ilgili proje çerçevesindeki inşaat çalışmalarının başarıyla sürdürüldüğü belirtilerek, bu kapsamda Doğu ve Batı Azeri platformları arasında 68 kilometre uzunluğunda su altı boru hattının kurulduğu kaydedildi. 
     Açıklamaya göre, su altı taşıma hatlarının inşası sürecinde toplam 115 kilometre uzunluğunda boru hattı, Çırak, Batı Azeri ve Doğu Azeri yataklarının Merkezi Azeri Kompresör ve Enjeksiyon platformuyla birleştirilmesi için yedi ayrı boru hattı ve Merkezi Azeri ile Çırak yatakları arasında fiber optik kablo çekildi. 
     Sengeçal terminalinde ise, petrol depolanmasında kullanılacak olan ve her biri 880 bin varil petrol kapasiteli üç tankla ilgili çalışmalar ise bir süre önce tamamlanarak, kullanıma hazır hale getirilmişti. 
     Merkezi Azeri yatağından üretilen doğalgazın bir bölümü çalışmalarda kullanılırken, Mayıs ayından itibaren bu yataktan elde edilecek gazın bir bölümü iç tüketim için ülkedeki gaz dağıtımından sorumlu ''Azerigaz'' şirketine ait sisteme nakledilecek. 
     
     BTC'NİN TÜRKİYE KESİMİNDEKİ İNŞAATI 
     AIOC'un açıklamasında, BTC'nin Türkiye kesimindeki inşaat çalışmalarının da yüzde 90 oranında tamamlandığı da ifade edildi. 
     İnşaat çalışmalarının BOTAŞ tarafından sürdürüldüğü belirtilen açıklamada, proje çerçevesinde kullanılması öngörülen pompa istasyonlarının yüzde 74, Ceyhan terminalindeki inşaatın da yaklaşık yüzde 99'unun tamamlandığı kaydedildi. 
     Açıklamaya göre, BTC inşaatını Türkiye kesiminin tamamlanması için yaklaşık 7 kilometrelik hendek açılması, 20 kilometrelik hendeklere boru konması, 30 kilometrelik boruların toprağa gömülmesi ve 636 kilometrelik toprak temizliği çalışmaları bulunuyor. 
     
</TEXT>
</DOC>
