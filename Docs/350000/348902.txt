<DOC>
<DOCNO> 348902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy03.html </URL>
<DATE> 2005/06/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erdogan'a "haftada hatta ayda bir konuşun" önerisi... 
</HEADLINE>
<TEXT>

     Başbakanlık’ta ABD’de Beyaz Saray’daki basın sözcülüğüne benzeyen uygulamaya geçiş, Başbakan Erdoğan’ın, bir süredir yapılan, "Dünyanın önemli liderleri, Bush, Putin, Chirac gibi az konuşun, haftada hatta ayda bir konuşun, çok daha fazla etki yaratır" şeklindeki öneriye olumlu bakması sonucu gerçekleşti. 
     Kanal 7 Ankara Temsilcisi Akif Beki’nin yürüteceği Başbakanlık Basın Sözcülüğü modeliyle Başbakan Erdoğan’ın medya ile ilişkilerinde farklı bir gelişme yaşanacak. 
     Erdoğan, medyaya daha az açıklama yapacak. Erdoğan’ın medyaya bizzat yapacağı açıklamaları en azından belli periyotlara indirgenecek. 
     Edinilen bilgilere göre Başbakanlık Basın Sözcülüğü modeline geçiş, bir süredir Erdoğan’a yapılan medyayla ilişkilerinde farklı bir tutuma giderek dünyanın önde gelen liderlerini örnek alması önerisine olumlu bakmasıyla mümkün oldu. 17 Aralık’ta AB’den müzakere tarihi alınmasından bu yana kurmaylarınca Erdoğan’a önerilen model şöyle 
     "Bir Başbakan medyaya sık sık konuşmamalı. Hele medya mensuplarınca yöneltilen ayaküstü sorulara cevap vermemeli. 
     Bir Başbakan, konuştuğunda çok önemli bir gündemi ele alıp, açıklamalarıyla gündem oluşturmalı. Dünyanın önde gelen liderleri, tüm bir numaralar böyle yapıyor. Bush da, Putin de, Chirac da ancak ülkelerinde ve dünyadaki çok önemli gelişmeler üzerine konuşuyorlar, en önemli açıklamalarını da belli tarihi dönemlerde yapıyorlar. Bizde de Başbakan doğrudan medyaya çok uzun aralıklarla konuşmalı ki konuştuğu zaman zaten gündemi belirlemeli. Onun dışında Başbakan zaten Grup toplantısında milletvekillerine hitap ediyor, başka kurullara hitapları var, halka hitapları var. Bunun dışında çok özel gelişmelerde medyaya açıklama yapmalı." Erdoğan, kurmaylarından gelen bu öneriye, evet ya da hayır anlamına gelecek tepki vermediği için Başbakanlık’ta medyayla ilişkilerde farklı bir yönteme geçilemiyordu. Hatta Başbakan kendisine yapılan bu öneriye, parti yöneticilerine ve milletvekillerine sık sık "Uzatılan her mikrofona konuşmayın" sözleriyle medyaya konuşma yasağı getirerek karşılık veriyordu. Başbakan Erdoğan’ın öneriye olumlu yanıt vermesi üzerine basın sözcülüğü uygulamasına geçildi ve başına da Akif Beki getirildi. 

ANKA 
     
</TEXT>
</DOC>
