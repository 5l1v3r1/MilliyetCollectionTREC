<DOC>
<DOCNO> 307394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yasam/axyas01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis böyle yaparsa... 
</HEADLINE>
<TEXT>


Trafik Kanunu'na göre, yağmur varsa gündüz saatlerinde de araçların farlarını yakması gerekiyor. Ancak bu kanuna trafik polisleri bile aldırmıyor... 

SERHAT OĞUZ - Fotoğraflar Ahmet Dumanlı, Tahsin Aksu, Garbis Özatay 

Türkiye'yi etkisi altına alan olumsuz hava şartları en çok trafikte seyreden araçlar için büyük tehlike yaratıyor. Kaza riskini azaltmak için gündüz far uygulaması şart koşuluyor. Trafik Kanunu'nun 64 1-a-2 maddesine göre, trafiğe çıkan tüm araçlar, gündüz saatlerinde de olsa sis, kar, şiddetli yağmur ve görüşün yetersiz olduğu yer, zaman ve hallerde farlarını yakmak zorunda. 

Bilmiyorlar mı 
Ancak İstanbul trafiğindeki sürücülerin ya bu kanundan haberleri yok ya da far kullanmaya gerek görmüyorlar. Olayın bir başka yanı ise, bu yasayı çiğneyenlerin başında, kanunun uygulanmasını gözetmesi gereken trafik polislerinin gelmesi... Şiddetli yağış görülen İstanbul'da dün yaptığımız kısa turda, trafik ekipleri dahil çok sayıda polis aracının, ambulansın, itfaiye gibi resmi araçların hayati önem taşıyan bu kanunu çiğnediklerini tespit ettik. Özel araçların çoğu da resmi araçlar gibi kanuna uymuyordu. 

Cezası 92 YTL 
Kanuna uyan sürücülerin, karşı yönden gelen araçların sürücüleri tarafından 'Farların açık kalmış' şeklinde uyarılması da, yasaktan ne kadar haberdar olunduğunun göstergesiydi Kısacası, yılbaşında yeniden zamlanan trafik cezaları tarifesine göre, ihlali halinde 92 YTL 40 kuruş ceza anlamına gelen kanun, henüz karayollarına uğramamıştı. 


</TEXT>
</DOC>
