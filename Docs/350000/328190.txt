<DOC>
<DOCNO> 328190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy28.html </URL>
<DATE> 2005/03/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan Ekonomik programı mali disiplin içinde sürdürüyoruz 
</HEADLINE>
<TEXT>

     Başbakan Recep Tayyip Erdoğan, kaygan zeminde yürümediklerini, ekonomik programı, mali disiplin içerisinde yürüttüklerini belirterek, ''Mali disiplin, artık kolay kolay bozulmayacak şekilde kurumsallaşmıştır'' dedi. 
     Erdoğan, Tunus Sanayi, Ticaret ve Sanatkarlar Birliği UTİCA ile DEİK tarafından, Gammarth Abou Nawas Le Palace Oteli'nde düzenlenen Türkiye-Tunus İş Konseyi toplantısına katıldı. 
     Erdoğan, burada yaptığı konuşmada, toplantının, iki ülkenin geleceğe yönelik ortak attıkları bir adım olduğunu ifade etti. 
     Tunus'u, kuzey Afrika, Arap-İslam dünyası ile Akdeniz havzasında önemli bir ülke olarak gördüklerini dile getiren Erdoğan, 2005 yılını Afrika yılı olarak ilan ettiklerini anımsattı. Erdoğan, Türkiye'nin Afrika'ya açılımı, Tunus'un da Asya ve Avrupa'ya açılımı noktasında müşterek hareket edebileceklerini söyledi. 
     Erdoğan, Türkiye ile Tunus arasındaki ticaret hacminin, 2003-2004 yılları arasında artığını ancak bu ticaret hacminin iki ülke potansiyelleri dikkate alındığında düşük olduğunu kaydetti. 
     Tunus'un, uzun bir süredir uyguladığı liberal ekonomik politikalar, Afrika kıtası ile Arap dünyasında ulaştığı istikrar ve oynadığı öncü rolün, Türkiye'nin yakın ilgisini çektiğini kaydeden Erdoğan, Türkiye ve Tunus arasında karşılıklı ziyaretlerin daha da artırılması gerektiğini söyledi. 
     Erdoğan, Devlet Bakanı Kürşad Tüzmen ile Sanayi ve Ticaret Bakanı Ali Coşkun'un Kasım 2004'de Tunus'a, Tunus Dışişleri Bakanı Abdelbaki Hermass'in geçen ay Türkiye'ye yaptığı ziyaretin iki ülke arasındaki ilişkilere önemli katkı sağladığını anlattı. 
     
     ''SAĞLIKLI EKONOMİK TABLOYU MUHAFAZA ETMEK'' 
     DEİK ile UTİCA arasındaki işbirliğinin serbest girişimciler arasındaki bağların daha da güçlendirilmesi için bir model oluşturduğunu dile getiren Erdoğan, Türk-Tunus İş Konseyi'nin 2004 yılının Kasım ayındaki son toplantısında kazanılan ivme kaybedilmeden, ekonomik ve ticari ilişkilere katkısını sürdürmek üzere kısa sürede yeniden toplanmasını umut ettiğini belirtti. Erdoğan, şöyle konuştu 
     ''Türkiye ve Tunus, hızlı büyümeyi gerçekleştirirken, makro ekonomik dengeleri gözetmek ve sağlıklı bir ekonomik tabloyu muhafaza etmek durumundadır. Türk ekonomisi, taviz vermeden, uygulamakta olduğumuz ekonomik istikrar programı sayesinde bugün, yeniden eski gücüne kavuşmuştur. Türk ekonomisi sağlıklı ekonomik tabloyu devam ettirmek zorundadır. Bundan taviz vermemiz mümkün değildir. Biz kaygan zeminde yürümüyoruz. Ekonomik programımızı, mali disiplin içerisinde yürütüyoruz. Türkiye'de enflasyon tek haneli rakamlara indi. Mali disiplin artık kolay kolay bozulmayacak şekilde kurumsallaşmıştır. Türkiye, 300 milyar doları aşan gayri safi milli hasılası ile dünyanın en büyük 20 ekonomisi arasındadır, bölgesinde ise en güçlü konumdadır. Aynı zamanda dünyanın en çok ihracatta bulunan 30 ülkesi arasındadır. Dış ticaret hacmi, 160 milyar dolara ulaşmış bulunmaktadır.'' 
     
     ''İTİCİ GÜÇ'' 
     Erdoğan, Tunus'un yabancı sermaye için bir cazibe merkezi haline geldiğini de ifade ederek, iki ülke arasında karşılıklı yatırımları artırma ve uluslararası alanda güç birliği yapma imkanlarının, her zamankinden fazla olduğunu vurguladı. 
     Türkiye ve Tunus'un kendi coğrafyalarındaki bölgesel ekonomik büyümenin, itici gücü konumunda olduğunu belirten Erdoğan, ekonomik felsefeleri arasında büyük benzerlikleri olan Türkiye ve Tunus'un bu ilişkilerini siyasi alanda da geliştirmelerinin memnuniyet verici olacağını belirtti. 
     Her iki ülke işadamlarının, sanayiden turizme, maden işletmeciliğinden tekstile kadar bir çok alanda işbirliği yapabileceklerini vurgulayan Erdoğan, ''Müteahhitliğin yanı sıra özellikle tekstil, elektronik, otomotiv sanayi gibi alanlarda başarıyla dünyaya açılmış olan Türk firmaları, Tunuslu muhataplarıyla birlikte ortak yatırımlar gerçekleştirebilirler'' diye konuştu. 
     
     ''İHRACAT VE İTHALATTA SIÇRAMA OLACAKTIR'' 
     Erdoğan, AB'nin, her iki ülkenin ileri seviyede işbirliği yaptığı bir uluslararası teşkilat olarak, ilişkilerin geliştirilmesi için ortak bir alan oluşturduğunu kaydetti. 
     Türkiye ile AB arasında yıl sonuna doğru tam üyelik müzakere sürecinin başlayacağını anımsatan Erdoğan, şöyle devam etti 
     ''Bunun sonucunda Türkiye'deki yapısal dönüşüm süreci daha da hızlanacak, ihracat ve ithalatta olumlu manada yeni sıçramalar meydana gelecektir. Öte yandan Tunus'un da en önemli ticari ortakları AB ülkelerinden oluşmaktadır. 1998'den bu yana yürürlükte olan Ortaklık Anlaşması ve Akdeniz Süreci gibi araçlarla Tunus-AB ilişkileri giderek gelişmektedir. Bu bağlamda AB, Türkiye ve Tunus için önemli bir buluşma noktası oluşturmakta, ilave işbirliği imkanları yaratılması için bir fırsat sunmaktadır.'' Erdoğan, geçen yıl Kasım ayında imzalanan Türkiye-Tunus Serbest Ticaret Anlaşması'nın, iki ülke arasındaki ekonomik ve ticari ilişkilerde bir dönüm noktası oluşturduğunu ifade ederek, imzalayacakları Türkiye-Tunus Sınai İşbirliği Anlaşması'nın iki ülke, ekonomik, ticari ilişkilerine önemli katkıda bulunacağını vurguladı. 
     
     ''TÜRKİYE'NİN GELİŞMİŞLİĞİNİ TAKDİRLE İZLEMEK'' 
     Tunus Başbakanı Muhammed Ghannoichi de, Tunus ekonomisinde son yıllarda yaşanan gelişmeleri anlattı. 
     ''Rekabet etmek yerine, ortaklaşa üretip ürünlerimizi pazarlayabiliriz'' diyen Ghannoichi, Tunus'un, Türkiye'nin gelişmişliğini takdirle izlediklerini söyledi. 
     Ghannoichi, Türkiye'nin, dünyanın birçok yerinde yatırımları olduğuna dikkati çekerek, yabancı yatırımcıları ülkelerine çekmek için bazı reform paketleri çıkardıklarını belirtti. 
     Tunus Başbakanı Ghannoichi, Tunus Cumhurbaşkanı Zeynel Abidin Bin Ali'nin görevde bulunduğu süre içerisinde her alanda olumlu adımlar attıklarını ve güçlü bir ekonomiye sahip olmak istediklerini söyledi. 
     Ticaret ve sanayi alanında, bu yıl ve gelecek yıl uygulanacak olan bazı projelerinin olduğunu ifade eden Ghannoichi, ''Herkes bu projelere katılabilir. Özellikle özelleştirme alanında ilgi duyabileceğiniz oteller, bankalar gibi alanlar olabilir. Tunus haberleşme şirketi ile beyaz çimento üretim fabrikaları özelleştirilecek kurumlar arasındadır. Bu alanlarda sizleri bekliyoruz'' diye konuştu. 
     Ghannoichi, Türkiye-Tunus ilişkilerinin, Akdeniz havzasındaki ülkelere örnek olabilecek ilişkiler olduğunu dile getirdi. 
     Toplantının sonunda her iki başbakan, birbirlerine karşılıklı hediye verdi. 
     Başbakan Erdoğan, daha sonra DEİK ve UTİCA tarafından verilen yemeğe katıldı. 
     
</TEXT>
</DOC>
