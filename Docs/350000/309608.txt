<DOC>
<DOCNO> 309608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo23.html </URL>
<DATE> 2005/01/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
3. bölge futbol hakemlerinin atletik testleri Ankara'da yapıldı... 
</HEADLINE>
<TEXT>

     3. bölge futbol hakemlerinin atletik testleri, Ankara 19 Mayıs Stadı'nda yapıldı. 
     Testlere, 6'sı bayan toplam 84 hakem katıldı. Ocak ayı testlerine Birinci Süper Lig hakemlerinden FIFA kokartlı M.Selçuk Dereli ve Cem Papila ile Metin Tokat, Yılnur Önen, Zafer Önder İpek, Bülent Yıldırım ve Özgüç Türkalp girdi. 
     FIFA kokartlı bayan hakemler Hilal Tuba Tosun ve Kadriye Gökçek de testlerde yer aldı. Tosun ve Gökçek, 50 metredeki 7.22 ve 7.02'lik dereceleriyle, Metin Tokat'dan daha başarılı bir performans gösterdi. 
     Testler sonucunda tüm hakemler belirlenen barajları geçmeyi başardı. Birinci Süper Lig yardımcı hakemlerinden Ali Palabıyık, 50 metreyi 6.13 saniyede, 200 metreyi de 25.23 saniyede koşarak, tüm hakemler içindeki en iyi dereceleri elde etti. 
     Futbol Federasyonu Merkez Hakem Komitesi Üyesi Murat Ilgaz, testler sırasında basın mensuplarına yaptığı açıklamada, yılda 5 kez yaptıkları testleri bugün 3. bölge için gerçekleştirdiklerini belirterek, ''Ocak ayı içindeki testlerde Birinci Süper Lig hakemleri de koştular. Tüm hakemlerimiz, 50 ve 200 metre ile 12 dakikalık koşularda başarılı oldular. Hakemlerimizin performansı ilk yarıya oranla daha iyi durumda. Kendilerini bedenen ve ruhen de sağlıklı gördük'' dedi. 
     Erkek hakemlerde barajlar, 50 metrede 7.5 ve 200 metrede 32.5 saniye, 12 dakikada ise 2 bin 800 metre mesafenin altına düşmemek olarak belirlenmişti. 
     Bayan hakemlerde ise barajlar, 50 metrede 8.3, 200 metrede de 38 saniye olarak açıklandı. 
     Erkekler 50 metrede en iyi dereceyi 6.49 ile Yılnur Önen, 200 metrede ise 27.16 ile Özgüç Türkalp elde etti. Birinci Süper Lig hakemleri, 12 dakikada 2 bin 810 metre koşan M.Selçuk Dereli dışında 2 bin 850 metre koştu. 
     En kötü dereceyi erkekler 50 metrede Metin Tokat 7.25 ile 200 metrede ise M.Selçuk Dereli 30.29 ile elde etti. 
     Bayanlarda ise Hilal Tuba Tosun, 50 metreyi 7.22'de, Kadriye Gökçek 7.02 ile koşarken, 200 metreyi ise Tosun 31.62 saniyede, Gökçek de 29.54'de geçmeyi başardı. 
     
</TEXT>
</DOC>
