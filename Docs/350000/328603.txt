<DOC>
<DOCNO> 328603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo12.html </URL>
<DATE> 2005/03/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
NBA'de Miami Heat, üst üste 17. galibiyetini aldı... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 4 maçla devam edildi. 
     Doğu Konferansı'nda Play-Off'u garantileyen Miami Heat, sahasında ligin zayıf takımlarından Toronto Raptors'ı 103-91 yendi. 
     Ligde çıktığı son 17 maçtan da galibiyetle ayrılmayı başaran Heat, Güneydoğu Grubu'nda aldığı 54. galibiyetiyle de liderliği garantilemiş oldu. 
     Heat'e sezon başında transfer olan Shaquille O'Neal, 28 sayı ve 9 ribauntla takımının en skorer oyuncusu olurken, Dwyane Wade, 27 sayı ve 8 asistle takımının galibiyetine katkı sağladı. 
     Atlantik Grubu'nun son sırasında bulunan Toronto Raptors'ta Rafer Alston 19 sayı, 4 ribaunt ve 6 asistlik performans sergilerken, 16 sayı ve 13 ribauntla ''double double'' yapan Chris Bosh'un çabaları galibiyet için yeterli olmadı. 
     
     SEATTLE, PLAY-OFF'U GARANTİLEDİ 
     Batı Konferansı'nda San Antonio Spurs ve Phoenix Suns'ın Play-Off'u garantilemesinin ardından Seattle Supersonics, konferansta bir üst tura çıkmayı garantileyen üçüncü takım oldu. 
     Kuzeybatı Grubu'nda lider durumda bulunan Supersonics, deplasmanda Memphis Grizzlies'i 102-99 yenerek, ligdeki 49. galibiyetini aldı ve bir üst tura çıkmayı garantiledi. 
     Supersonics'te 22'şer sayı ve 6'şar ribauntla takımlarının en skorer oyuncuları olan Ray Allen ve Jerome James'ın etkili oyunları takımlarına bu önemli galibiyeti getirirken, Luke Ridnour 15 sayı ve 9 asistle arakdaşlarına destek sağladı. 
     Memphis Grizzlies'te Pau Gasol'un 24 sayılık etkili performansı takımının yenilgisini engelleyemezken, Bonzi Wells'in 17 ve Shane Btattier'in 16 sayısı Supersonics'i yenmek için yetmedi. 
     Ligin diğer karşılaşmalarında Cleveland Cavaliers, Los Angeles Clippers'ı 94-84 yenerken, LeBron James, 22 sayılık performans sergiledi. Los Angeles Lakers, New York Knikcs'i 117-107'yle geçti. Knikcs'te Stephon Marbury 45 sayı, 10 asist ve 6 ribauntla maçın en skorer oyuncusu oldu. 
     
</TEXT>
</DOC>
