<DOC>
<DOCNO> 332599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy24.html </URL>
<DATE> 2005/04/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan'a Norveç'te yumurta attılar 
</HEADLINE>
<TEXT>

     Erdoğan'ın Norveç gezisine PKK ve Kürt meselesi damgasını vuruyor. Nobel Enstitüsü'nde PKK yandaşları ile tartışan Erdoğan'a oteline doğru giderken bir grup PKK'lı tarafından yumurta atıldı. 
     Başlangıçta grup ne olduğunu anlayamadı ancak yumurta yağmuru üzerine başta milletvekili Egemen Bağış olmak üzere korumalar Başbakan Erdoğan'ın çevresini sarıp yumurta gelmesini engelledi. 
     Saldırı sırasında çevrede Norveç polisinin bulunmaması, Başbakan Erdoğan için koruma tedbirlerinin alınmamış olduğu görüldü. 
     Yaklaşık 50-60 kişilik gösterici grubu ellerinde Öcalan posterleri ile "Dişe diş kana kan", "Biji Apo", "T.C şaşırma, sabrımızı taşırma" diye sloganlar attı. 
     Erdoğan daha sonra yanındakilerle birlikte oteline döndü. 
     
     AKP'DEN TEPKİ İHANET DUYGULARI TAŞIYANLAR 

     AK Parti Genel Başkan Yardımcısı Akif Gülle, Başbakan Recep Tayyip Erdoğan'a, Norveç'teki temasları sırasında terör örgütü PKK mensubu bir grup tarafından yapılan protesto eylemine tepki gösterdi. 
     Gülle, AA muhabirine yaptığı açıklamada, Erdoğan'a yönelik eylemi esefle kınadığını ifade etti. 
     ''Bunu yapanlardan Erdoğan'a gül atmasını elbette beklemediklerini'' ifade eden Gülle, Erdoğan'ın bir yandan Türkiye için gece gündüz çalışırken, diğer taraftan başta AB süreci olmak üzere ülkenin dünyada hak ettiği noktaya ulaşması için olağanüstü gayret sarfettiğini'' belirtti. 
     Gülle, şu değerlendirmede bulundu 
     ''Bunu dost olan herkes görüyor. Öyle inanıyorumki bu ülkede yaşayan insanlarla beraber, bu ülkeye gönül bağı olan herkes bundan onur ve gurur duyuyor. Ancak bu ülke ile gurur duyamayan, iftihar edemeyen, bilakis bu ülke için ihanet duyguları taşıyan ve bu duygularını her fırsatta sergileme gayreti içinde olanlardan bu tür hareketler beklenir. 
     Bu tür düşünce içinde olan insanlardan gül atmalarını herhalde bekleyemezdik. Ama bundan hiçbirisi gerek ülke bütünlüğümüz, gerekse ülkemizin büyük hedef ve idealleri için ne caydırıcı ne de ön kesici bir fonksiyon icra eder.'' 

     
</TEXT>
</DOC>
