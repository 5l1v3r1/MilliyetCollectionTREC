<DOC>
<DOCNO> 335683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas12.html </URL>
<DATE> 2005/04/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İnek dağıtım töreninde İstiklal Marşı okunurken inek kaçınca... 
</HEADLINE>
<TEXT>

     Zafer TOKUŞ DHA 

      SAKARYA'nın Geyve ilçesi'ne bağlı Seki Harman Köyü'de 30 aileye 60 inek dağıtılması töreninde, İstiklal Marşı okunurken inek kaçtı. İstiklal Marşı'nı dinlemeyi bırakarak ineği yakalamaya çalışan 2 görevli zor anlar yaşadı. 
     Sosyal Yardımlaşma ve Dayanışma Vakfı'nın, sosyal riski azaltma projesi çerçevesinde Seki Harman Köyü'nde 30 aileye 60 inek dağıtılması için tören düzenlendi. Sakarya Valisi Nuri Okutan'ın da katıldığı törende, dağıtılacak inekler hazır bekletildi. Törende İstiklal Marşı'nın okunması sırasında ineklerden biri ipini kopararak kaçmaya başladı. İstiklal Marşı'nı dinlemeyi bırakarak ineği kovalamaya başlayan iki görevli, epey uğraştıktan sonra ineği yakalayarak yerine bağladı. 
     Daha sonra dağıtım için kura çekmeyi başlatan Vali Nuri Okutan, Geyve Kaymakamı Seyfettin Azizoğlu'na bu ineklerden sağlanacak sütlerin parasının kime verileceğini sordu. Kaymakam Seyfettin Azizoğlu'nun tereddüt etmesi üzerine Vali Nuri Okutan köylülere dönerek, "Evin reisi olarak kadınlara vereceksiniz. Çünkü onlar evleri yönetiyorlar'' dedi. İnekler, kulak numaralarına göre kura çekilerek hak sahiplerine teslim edildi. 
     Vali Nuri Okutan, Geyve İlçesi'nde 500 aileye bin 100 gebe inek verileceğini, il genelinde ise 10 milyon dolarlık projenin ilk aşamasında 5 bin inek dağıtılacağını söyledi. 
     
</TEXT>
</DOC>
