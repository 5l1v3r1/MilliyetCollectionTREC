<DOC>
<DOCNO> 303399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy16.html </URL>
<DATE> 2005/01/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hastalık nedeniyle terhis olanlar 6 ay daha tedavi edilecek 
</HEADLINE>
<TEXT>

     Hayati önem taşıyan hastalıkları nedeniyle tedavileri sürmekte iken terhis edilen yedeksubay, erbaş ve erlerle askeri okullarla ilişiği kesilen öğrencilere yeni olanaklar getiren tasarı, TBMM Milli Savunma Komisyonu'nda kabul edildi. 
     Tasarıya göre, askerlik yapmakta iken hayati önemi haiz bir hastalığının bulunduğu resmi sağlık kurulu raporuyla tespit edilen ve tedavileri sürmekte iken terhis edilen yedeksubay, erbaş ve erlerin, en fazla 6 ay süreyle tedavilerine devam edilecek. Askeri hastaneler sevk edilen hasta ile refakatçilerine, gidiş ve dönüş yol ücreti ile gündelik ödenecek. 
     Uzun süreli tedavi gerektiren hastalıklar nedeniyle okullarla ilişiği kesilen askeri öğrencilerin tedavileri de ilişiklerinin kesilmesine neden olan sağlık sorunu giderilinceye kadar askeri sağlık kurum ve kuruluşlarının yanında diğer resmi sağlık kurumlarında da sürdürülecek. Bu hükümden, yasanın yürürlüğe girmesinden önce söz konusu nedenle okullardan ayrılmış olan öğrenciler de yararlanacak. 
     Milli Savunma Komisyonu'nda kabul edilen ve Terörle Mücadele Kanunu'nda değişiklik öngören tasarı uyarınca da terörle mücadelede şehit olanların dul ve yetimleri ile maluller, Emekli Sandığı'nca kendilerine verilen tanıtım kartları ile devlet, üniversite ve SSK hastaneleri ile askeri hastanelerde muayene ve tedavi edilecekler. 
     
</TEXT>
</DOC>
