<DOC>
<DOCNO> 328180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy18.html </URL>
<DATE> 2005/03/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erdoğan Tunus'ta İşbirliğinin barışa büyük katkısı olacak 
</HEADLINE>
<TEXT>

     Başbakan Recep Tayyip Erdoğan, Irak'ın toprak bütünlüğüne ve etnik unsurların birbirleri üzerinde egemenlik sağlamamasına yönelik çabaları, Türkiye ve Tunus'un müşterek olarak geliştirebileceğini söyledi. 
     Erdoğan ile Tunus Başbakanı Muhammed Ghannoichi arasındaki baş başa görüşme, yaklaşık 40 dakika sürdü. 
     Her iki başbakan, baş başa görüşmenin ardından heyetler arası görüşmelere geçti. 
     Tunus Başbakanı Ghannoichi, bu görüşmenin başında yaptığı konuşmada, iki ülke ilişkilerini, ''tarihe mal olmuş ilişkiler'' olarak değerlendirdi. 
     Bu ziyaretin, ilişkilerin artmasına neden olacağına işaret eden Ghannoichi, her iki ülkenin cumhurbaşkanlarının önceki yıllarda gerçekleştirdikleri karşılıklı ziyaretlerin, ilişkilerin gelişmesine katkıda bulunduğunu söyledi. 
     Türkiye ile Tunus arasında hangi alanlarda işbirliğinin geliştirilebileceğinin, bugünkü görüşmelerde ele alınacağını belirten Ghannoichi, iki ülke arasındaki ticaret hacminin, ülkelerin mevcut potansiyellerine bakıldığında düşük olduğunun görüleceğini kaydetti. 
     Ghannoichi, kardeş ve dost iki ülke olan Türkiye ile Tunus'un, hedefleri arasında da benzerlikler bulunduğuna dikkati çekerek, iki ülke arasındaki serbest ticaret anlaşmasının, ilişkilerde önemli bir yer tuttuğunu vurguladı. 
     
     ''BARIŞIN, SURİYE VE LÜBNAN'A DA UYGULANMASI'' 
     Tunus Başbakanı Ghannoichi, Tunus ve Türk işadamlarının ortak yatırımlar yapması ve ortak işletmelerin kurulması gerektiğini ifade etti. 
     Uluslararası ticarete uyum sağlamak amacıyla ülkesinde yasal düzenlemeler yapıldığını anlatan Ghannoichi, ''Türkiye ve Tunus arasında stratejik alanlarda işbirliğinin geliştirilmesi lazım. Kültür, turizm, altyapı, gıda, teknoloji alanlarında işbirliği istiyoruz'' diye konuştu. 
     Ortadoğu'daki sorunun barışçıl yollardan çözümünün, BM şemsiyesi altında alınan kararların uygulanmasından geçtiğini düşündüklerini ifade eden Ghannoichi, ''Filistinliler de böylece yasal ve meşru haklarına, topraklarını geri alma haklarına sahip olabileceklerdir. Bu barışın, Suriye ve Lübnan'a uygulanması da sağlanabilecektir'' dedi. 
     Ghannoichi, Türkiye ve Tunus'un, Irak'ın toprak bütünlüğü ve bağımsızlığının devam ettirilmesi konusunda aynı görüşü paylaştıklarını vurguladı. 
     Irak'ın yeniden yapılandırılması konusunda uluslararası yatırımlara destek verilmesi gerektiğine işaret eden Ghannoichi, Irak'ta istikrarın ve güvenliğin en kısa zamanda gerçekleşmesini istedi. 
     
     ''İŞBİRLİĞİNİN, BARIŞA BÜYÜK KATKISI OLACAK'' 
     Başbakan Recep Tayyip Erdoğan da bu ziyaretinin, 1989 yılından bu yana başbakan düzeyinde gerçekleştirilen ilk ziyaret olduğunu söyledi. 
     Bu ziyaretin, iki ülke arasında, askeri, siyasi, sanayi, kültürel ve ticari alanlarda atılacak adımlar için önemli olduğunu dile getiren Erdoğan, gerek uluslararası, gerekse bölgesel sorunların giderilmesinde iki ülke işbirliğinin, barışa büyük katkıları olacağını kaydetti. 
     Erdoğan, iki ülke arasındaki ticaret hacminin istenilen düzeyde olmadığına dikkati çekerek, iki ülke arasındaki 350 milyon dolarlık ticaret hacminin, yukarı bir seviyeye çıkarılması gerektiğini belirtti. Erdoğan, ticaret hacminin geliştirilmesinde, her iki ülkede de siyasi iradenin olduğunu ifade ederek, şöyle konuştu 
     ''Kültürel alanda, karşılıklı atabileceğimiz adımlar var. Ortadoğu'da barışa müşterek verebileceğimiz katkılar var. Suriye ve Lübnan arasında yapabileceğimiz katkılar olabilir. Irak'ın toprak bütünlüğüne, etnik unsurların birbirleri üzerinde egemenlik sağlamamasına, tüm Irak'ın yeraltı ve yerüstü zenginliklerinin Irak halkına ait olmasına yönelik çabaları müşterek olarak geliştirebiliriz. Kıbrıs'ta BM Genel Sekreteri'nin iyi niyet misyonuna ilişkin raporu, 3 Haziran tarihinde yayımlanmıştı. Bu rapor istikametinde, müşterek bir adımın atılmasını özellikle bizler de memnuniyetle görüyoruz, görmek isteriz.'' Erdoğan, Tunus'un gelişiminin ve pek çok ülkeye örnek olabilecek atılımının, Arap liginde de kendini göstereceğine inandıklarını dile getirdi. 
     Heyetler arası görüşmeye, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, AK Parti Genel Başkan Yardımcısı Dengir Mir Mehmet Fırat, milletvekilleri, Tunus Büyükelçisi Selah Korutürk ve bürokratlar katıldı. 
     
</TEXT>
</DOC>
