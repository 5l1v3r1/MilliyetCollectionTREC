<DOC>
<DOCNO> 331515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo24.html </URL>
<DATE> 2005/04/08/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
ULEB Avrupa Ligi... Efes Pilsen 75 - Panathinaikos 63 
</HEADLINE>
<TEXT>

     Basketbolda, ULEB Erkekler Avrupa Ligi çeyrek final ikinci maçında Yunanistan'ın Panathinaikos takımını 75-63 yenen Efes Pilsen, seride durumu 1-1'e getirerek ''Dörtlü Final'' şansını 14 Nisan Perşembe günü Atina'da yapılacak son karşılaşmaya taşıdı. 
     Oldukça çekişmeli başlayan karşılaşmada her iki takım da sert savunmalar nedeniyle sayı sıkıntısı çekerken, dış atışlara yönelen Panathinaikos, Lakovic ve Papanikolau'nun 3 sayılık basketleriyle etkili gözüktü. Pota altında sayılar bularak oyundan kopmayan Efes Pilsen, Domercant, Ermal ve Nikolic'in basketleriyle 7. dakikada ilk kez öne geçerken 12-11 , Solomon'un son saniye üçlüğüyle de ilk periyodu 18-16 üstün tamamladı. 
     İkinci çeyreğe de Prkacin ile Kaya'nın pota altından kazandığı sayılarla iyi başlayan Efes Pilsen, ardından üst üste yaptığı top kayıplarına kötü şut yüzdesini de ekleyince, üstünlüğü Yunan temsilcisine kaptırdı. Alvertis, Lukovic ve Femerling'i iyi kullanan Panathinaikos, yeniden öne geçmekte zorlanmadı ve 18. dakikada farkı 6 sayıya 32-26 çıkardı. Panathinaikos, devreyi de 32-28 önde kapadı. 
     Mücadelenin ikinci yarısında yeniden hızlanan Efes Pilsen, iyi savunma yapmaya başlarken, özellikle Solomon'un etkili oyunuyla 26. dakikada 39-38'le tekrar öne geçti. Uzunları Femerling ile Batiste'nin 4. faullerini alması nedeniyle sıkıntı yaşamaya başlayan Panathinaikos, pota altından skor üretmeyi denemesine karşın istediği sayıları bulamadı. Efes Pilsen farkı artırarak son çeyreğe 7 sayılık üstünlükle 52-45 önde girdi. 
     Oldukça çekişmeli geçen son periyotta, pota altında Kaya ile Prkacin'in skor üretmeye devam etmesine karşın çok fazla top kaybı yapan Efes Pilsen, farkı bir türlü açamadı. Ancak Diamentidis ve Lakovic'in basketleri Panathinaikos'un farkı kapatmasına yetmedi. Maçın en kritik dakikalarında Solomon 3 sayılık basketleriyle Efes Pilsen'i rahatlatırken, lacivert-beyazlılar bu zorlu karşılaşmayı 75-63 kazanmasını bildi. 

     
</TEXT>
</DOC>
