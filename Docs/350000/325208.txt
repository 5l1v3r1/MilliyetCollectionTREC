<DOC>
<DOCNO> 325208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/spo03.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte asırlık reçete 
</HEADLINE>
<TEXT>


Galatasaray, bir yılda 24 faaliyete imza atıp, 46 milyon dolara yakın gelir elde etmenin planlarını yaptı. 33 milyon dolara ulaşacak organizasyon maliyetlerini ise sponsorların karşılayacağı bildirildi 

ERHAN TELLİ 


Maddi sorunları aşabilmek için futbol dışı faaliyetlere ağırlık verme kararı alan Galatasaray, 100. yılda çeşitli organizasyonlara imza atmanın hazırlıklarına başladı. 
Sarı - Kırmızılılar, 24 farklı kutlama yaparak, yaklaşık 46 milyon dolara yakın kazanç elde etmenin hayalini kuruyur. Yönetim, organizasyonların büyük bölümünü Ahmet San'a verirken, tüm masrafların sponsorlar tarafından karşılanmasını hedefliyor. 
Ancak Galatasaray'ın, bu rakama ulaşabilmek için özellikle katılımı artırma adına tüm imk nlarını seferber etmesi gerekiyor. 
Tüm maliyeti 33 milyon 563 bin dolar olması beklenen organizasyonda müzikalden Milli Piyango çekilişine kadar çeşitli aktiviteler yer alıyor. 
Galatasaray Yönetimi'nin gelir beklediği en önemli faaliyet Truva Müzikali olacak. Sponsor desteğiyle düzenlenecek olan müzikalden, kulübün kasasına 2.5 milyon dolar nakit girmesi bekleniyor. 
Anadolu Ateşi dans grubuyla görüşmeler de sürüyor. Anlaşma sağlanırsa yönetim, ünlü grupla birlikte Anadolu turuna çıkacak. 

Aslan için çekiliş 
9 Ekim'deki Milli Piyango çekilişi de Galatasaray'ın 100. yılı adına gerçekleştirilecek. Aynı gün özel olarak hazırlatılan 1 milyon Galatasaray kazı kazan kartı da piyasaya sürülecek. 
Bu arada 100. yıl balosundan elde edilecek olan gelirin 750 bin dolar olacağı bildirildi. 
Galatasaray'ın organizasyonları arasında ünlü Blue topluluğunun Türkiye'de konser vermesi de vardı. Ancak üyelerden birinin ses tellerindeki rahatsızlık yüzünden İstanbul turnesi iptal edildi. 
100. yıl müzik festivalinden 1.5 milyon dolar, hazırlıkları devam eden Road Show'dan da 4 milyon dolar hedefleyen Galatasaray, çalışmalarını büyük bir hızla sürdürüyor. 

İlk organizasyon Uludağ'da 

Galatasaray'ın 100. Yıl Gençlik Şöleni, Uludağ'da yapıldı. İstanbul'dan giden 10 otobüs dolusu taraftar, Beceren Cafe'de buluştu. Sarı - Kırmızılılar, marşlarla 100. Yılı kutladı, dev bayraklarla gövde gösterisi yaptı. Kayak yarışlarının yanı sıra, lazer ve havai fişek gösterileri de gerçekleştirildi. 

Ribery döktürdü 

Sarı-Kırmızılılar, bugünkü Ankaraspor maçının hazırlıklarını basına kapalı yaptığı tek antrenmanla sürdürdü. Teknik Direktör Hagi'nin son çalışmada futbolcularına uygulanmasını istediği taktiği tek tek anlattığı öğrenildi. Yaklaşık 1 ay daha sahalardan uzak kalacak olan Hakan Ünsal antrenmana katılmadı. 

Alkış aldı 
Fransız yıldız Ribery, çift kale maçta attığı şık goller ve paslarla teknik kadronun takdirini topladı. Formunun zirvesine çıkan Ribery'nin, arkadaşları tarafından da sık sık alkışlandığı bildirildi. Galatasaraylı futbolcular çalışmanın ardından Florya Tesisleri'nde kampa girdi. 

Orhan Ak oynamıyor 

Yıldız futbolcu, Ankaraspor'a karşı forma giyemeyecek 
Ankaraspor maçı öncesinde cezalı ve sakatlar nedeniyle sıkıntı yaşayan Galatasaray'da Orhan Ak da yok. Arka adalesinde sorun olan tecrübeli futbolcu dün akşam basına kapalı yapılan antrenmana da katılmadı. Teknik Direktör Hagi, bu gelişmenin ardından ideal on birde değişiklik yapmak zorunda kalacak. Rumen hoca, Ankaraspor'a karşı savunmanın solunda Ergün'e forma verecek. Orta sahada ise Hasan Şaş ter dökecek. Cezası biten Necati de takımdaki yerini alacak. 

GALATASARAY GÜNLÜĞÜ 

'Top bizde' 
Fenerbahçe'nin, Denizlispor deplasmanında 3 puanı bırakması Galatasaray'ı havaya soktu. Teknik Direktör Hagi, futbolcularıyla dün toplantı yaptı. Rumen teknik adamın, "Artık top bizde. Puan farkını azaltma adına istediğimiz şansı yakaladık. Kaza istemiyorum" dediği öğrenildi. 

Barış günü 
Cim-Bom taraftarı, İstanbulspor maçında tribünler tarafından ıslıklanan Arif Erdem'e bugün yakın ilgi gösterecek. Tribünler, Avrupa'daki başarılarda büyük rol oynayan yıldız futbolcu için özel pankartlar asıp, yaşanan tatsızlığı bitirmek istiyor. 

Kaptan hazır 
Bu sezon beklenen şansı bulamayan Bülent Korkmaz, Ankaraspor'a karşı cezalı Song'un yerine ilk on birde şans bulacak. Yıldız futbolcu, her maça oynayacakmış gibi hazırlandığını dile getirerek, "Fizik güç olarak eksiğim yok. Göreve hep hazırım" diye konuştu. 

Galatasaray - Ankaraspor 

Kadrolar 
GALATASARAY 
Mondragon 
Cihan 
Tomas 
Bülent 
Ergün 
Ribery 
Conceiçao 
Ayhan 
Hasan Şaş 
Hakan Şükür 
Necati 

ANKARASPOR 
Jevriç 
Hasan 
Şenol 
Savaş 
Wederson 
Musa 
Hürriyet 
Molnar 
Erman Özgür 
Tita 
Halit 

SAAT 19.00 
STAT Ali Sami Yen 
HAKEM Serdar Tatlı 
SAKAT H. Ünsal, Orhan Ak G.Saray , 
Jaba, Hüseyin Ankara 
YAYIN Lig TV 
CEZALI Song G.Saray 
EKSİK Ümit Karan Ankara-anlaşma gereği 


</TEXT>
</DOC>
