<DOC>
<DOCNO> 339968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur34.html </URL>
<DATE> 2005/05/05/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bebeğini öldürüp çöpe atan genç kız tahliye edildi... 
</HEADLINE>
<TEXT>

     Adana’da, bebeğini öldürüp çöpe attığı gerekçesiyle 6 yıl hapis cezasına çarptırılan genç kız, iyi hali göz önüne alınarak tahliye edildi. 
     Adana 3. Ağır Ceza Mahkemesi’ndeki duruşmada, "şerefini kurtarmak saikiyle yeni doğan bebeği öldürmek" suçlamasıyla tutuklu yargılanan Neslihan Akal 20 hazır bulundu. 
     Neslihan Akal, 9 ay boyunca korse takarak gizlediği bebeğini doğurduğunda ölü olduğunu iddia etti. 
     Akal, yaklaşık 2 yıl önce üniversiteye hazırlandığı sırada tanıştığı kişiyle yaşadığı gayri meşru ilişki sonucu hamile kaldığını ifade ederek, şunları söyledi 
     "Durumu korse takarak ailemden dahi gizledim. Olay günü sancım tutunca odama kapanıp, kapıyı kilitleyerek bebeğimi güçlükle doğurdum. 
     Daha sonra bayılmışım. Kendime geldiğimde erkek olan bebeğin ölü olduğunu gördüm. Onu bir bluza sarıp, ders notlarımın olduğu poşete koyarak sakladım. Kanamam olunca hastaneye gittim ve doktorlardan olayı aileme söylememelerini istedim. Yaşım büyük olduğu için karışmayacaklarını söylediler. Daha sonra bebeği apartmanımızın yakınındaki bir çöp bidonuna attım." Akal’ın avukatı ise müvekkilinin kız arkadaşları tarafından kandırıldığı savunarak, "Arkadaşları Neslihan’ı tuzağa düşürdüler. 
     Üniversite sınavına hazırlanan Neslihan’ın topluma tekrar kazandırılması için tahliyesini talep ediyorum" dedi. 
     Yaklaşık iki yıl önce meydana gelen olay sonrası gözaltına alınan ve 14 ay tutuklu kalan Neslihan Akal’ı önce 6 yıl ağır hapis cezasına çarptıran mahkeme heyeti, daha sonra tutukluluk süresi ve iyi halini göz önüne alarak sanığın tahliyesine karar verdi. 
     
</TEXT>
</DOC>
