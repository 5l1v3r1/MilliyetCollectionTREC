<DOC>
<DOCNO> 313762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun51.html </URL>
<DATE> 2005/02/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Şaron Çekilme planıyla ilgili referandum olmayacak... 
</HEADLINE>
<TEXT>

     İsrail'de, dün yapılan Şarm El Şeyh zirvesinin hemen ardından gündeme gelen, Gazze ve Batı Şeria'dan çekilme planıyla ilgili referandum tartışmaları sürüyor. 
     İsrail Parlamentosu'nda Knesset , konuyla ilgili soruları cevaplandıran Başbakan Ariel Şaron, ''Referandum olmayacak'' dedi. 
     Kamuoyunun planı desteklediğini belirten Şaron, referandum isteyenlerin, bunun toplumda gerilimi düşüreceğini iddia ettiklerini, ancak tam tersinin geçerli olduğunu söyledi. 
     Şaron, referandumun vahim kışkırtmalara ve gerilime neden olacağını ifade ederek, referandum için baskının tehditlere dönüştüğünü kaydetti ve ''Ben tehditlere pabuç bırakmam'' diye konuştu. 
     İsrail Dışişleri Bakanı Silvan Şalom'un referandum için önderlik yapabileceğini açıklamasının ardından, Knesset sözcüsü Reuven Rivlin de referandumdan yana görüş belirtti ve referandumu ''kötünün iyisi'' bir tercih olarak nitelendirdi. 
     Rivlin'in sözlerine, parlamentodaki Yahad milletvekili Zehava Galon'dan tepki geldi. Galon, istifasını istediği Rivlin'i, parlamentonun saygınlığına gölge düşürmekle suçladı. 
     İçişleri Bakanı Ophir Paz-Pines de, ordu radyosuna yaptığı açıklamada, referandum çağrısı yapanların Gazze'den çekilme planını baltalayacağını söyledi. Paz-Pines, ''Bu mekanizmayı denememiz gerekiyor'' dedi ve bir referandumun kendilerine ivme kaybettireceğini belirtti. 
     
</TEXT>
</DOC>
