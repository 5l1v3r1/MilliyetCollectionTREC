<DOC>
<DOCNO> 346747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo37.html </URL>
<DATE> 2005/05/28/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Galatasaray taraftarı ikiye bölündü... 
</HEADLINE>
<TEXT>

     Galatasaray, kuruluşunun 100. yılını kutladığı 2004-2005 sezonunda ligi 3. olarak tamamladı. 
     Şampiyonluğu Fenerbahçe’ye, lig ikinciliğini Trabzonspor’a kaptıran sarı-kırmızılılar, yeni sezonda UEFA Kupası’nda mücadele edecek. 
     Türkiye’yi Avrupa Şampiyonlar Ligi’nde en fazla temsil eden 9 kez kulüp olan Galatasaray, uzun süre Fenerbahçe ile şampiyonluk yarışı yaptıktan sonra, son hafta Trabzonspor’un İstanbulspor’u 5-0 yenmesi nedeniyle Denizlispor karşısında aldığı 4-0’lık galibiyete rağmen ligi 3. sırada bitirerek, "Devler Ligi"ne kalamadı. 
     
     MADDİ KAYBI DA BÜYÜK 
     Galatasaray, önümüzdeki sezon Avrupa Şampiyonlar Ligi’ne katılabilme hakkını yitirerek, maddi açıdan da büyük bir kayba uğradı. 
     Sarı-kırmızılılar, Avrupa Şampiyonlar Ligi’ne kalmaları halinde alacakları 5.5 milyon İsviçre Frangı’nı Yaklaşık 6 milyon YTL 
     yitirmiş oldu. Sarı-kırmızılılar, kendi sahasında Gençlerbirliği’ne, daha sonra da Fenerbahçe’ye yenilerek, lig ikinciliğini Trabzonspor’a kaptırıp, elde edebileceği önemli bir geliri kaybetti. Galatasaray, Avrupa Şampiyonlar Ligi’ne katılması halinde ise her galibiyet başına 500 bin İsviçre Frangı kazanacaktı. 
     
     HASAN KABZE’NİN İLGİNÇ GOL SEVİNCİ 
     Karşılaşmanın 27. dakikasında takımını öne geçiren Hasan Kabze, yeşil sahalarda bugüne dek pek görülmemiş bir gol sevincine imzasını attı. 
     Hasan Kabze, attığı gol sonrasında çorabının içine sakladığı Galatasaray şapkasını çıkarak kafasına taktı ve tribünlere koşarak gol sevincini ilginç bir şekilde kutladı. Kabze, şapkayı daha sonra korner direğine taktı. 
     Galatasaray’ın devre arasında, İkinci Lig A Kategorisi ekiplerinden Çanakkale Dardanelspor’dan transfer ettiği Hasan Kabze, ligde oynadığı 15. maçında 9. golünü filelere göndererek, Hakan Şükür ve Necati’den sonra takımının en golcü 3. oyuncusu oldu. 
     
     HAGİ’DEN TOPUK ŞOV 
     Galatasaray Teknik Direktörü Gheorghe Hagi, ilk yarıda havadan yedek kulübesine doğru gelen topu, topuk hareketiyle sahaya gönderince tribünlerde alkış koptu. 
     Rumen çalıştırıcının bu şovuyla hareketlenen taraftarlar, "I Love You Hagi" diye tezahürat yaptılar. 
     
     HAGI YÜZÜNDEN TARAFTARTAR İKİYE BÖLÜNDÜ 
     Kapalı tribündeki bir grup taraftar maç sonunda da Hagi lehine tezarühat yapınca, kapalı tribündeki taraftarlar diğerlerinin üzerine yürüyüp onları susturdu. Bu taraftarlar, "Bizi rezil ettin, güle güle Hagi", "Hırsız Hagi" diye tempo tuttu. 
     Bu taraftarlar da açık tribündeki taraftarlarca ıslıklanıp, yuhalandı. 
     Hagi de maçtan sonra açık tribündeki taraftarlara doğru gidip alkışladı. Rumen çalıştırıcı, maç sonrasında Gençlerbirliği maçında sorun yaşadığı ve bu akşam sakatlığı nedeniyle oynayamayan Hakan Şükür ile de kucaklaştı. 
     
     VOLKAN 3 AY SONRA OYNADI 
     Galatasaray’da Volkan, 3 ayı aşkın bir süre sonra sahalara döndü. 
     Hagi, son olarak 26 Şubat’ta oynanan ve 2-1’lik mağlubiyetle sonuçlanan Samsunspor maçında forma verdiği Volkan’ı, 3 ay sonra Denizlispor maçının 56. dakikasında Sabri’nin yerine sahaya sürdü. 
     Öte yandan, Ergün’ün 65. dakikada oyundan çıkmasının ardından kaptanlık bandını Kolombiyalı kaleci Mondragon taktı. Ancak 76. 
     dakikada Mondragon Hagi tarafından oyundan alınınca, kalecinin kaptanlığı ancak 11 dakika sürebildi. Mondragon’un oyundan çıkınca Rumen çalıştırıcıya giderek sarılması dikkat çekti. 
     
     FENERBAHÇE’YE KÜFÜR SÜRÜYOR 
     Galatasaraylı taraftarlar, maç boyunca yine Fenerbahçe’ye küfür etti. 
     Sarı-kırmızılı taraftarlar ayrıca, sarı-lacivertli takımın kulüp başkanı Aziz Yıldırım’a da küfürlü tezahüratlarda bulundular. 
     
</TEXT>
</DOC>
