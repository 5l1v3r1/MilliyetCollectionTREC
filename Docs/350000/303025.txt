<DOC>
<DOCNO> 303025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko09.html </URL>
<DATE> 2005/01/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2005'te bankacılık sektörünü neler bekliyor 
</HEADLINE>
<TEXT>

     Yapı Kredi Bankası Genel Müdür Vekili Reha Yolalan, önümüzdeki dönemde bankaları bekleyen en zorlu görevlerden birinin düşük enflasyon ortamında başarı olduğunu kaydetti. 
     Yolalan, yeni yılda sektörde beklenen gelişmelere ilişkin AA muhabirine yaptığı açıklamada, bankacılık sistemindeki yeniden yapılandırma, makroekonomik istikrar konusunda kaydedilen ilerlemeler ve faiz oranlarındaki düşüşün bankacılık sistemini olumlu yönde etkilediğini vurguladı. 
     Kur riskinin ihmal edilebilir düzeylere indiği bankacılık sektöründe, mevduatın vadesinin halen 1.5 ay civarında olması nedeniyle vade uyumsuzluğunun devam ettiğini ifade eden Yolalan, bunu ekonomik programda kaydedilecek ilerlemeler ve ekonomik birimlerin güveninin artmasıyla zaman içinde aşılması beklenen bir sorun olarak gördüklerini belirtti. 
     Reha Yolalan, sabit varlıkların nakde çevrilmesi yönündeki çabalar serbest sermayenin iyileşmesine katkıda bulunsa da bu alandaki sorunların tamamen ortadan kalktığını söylemenin henüz erken olduğuna işaret etti. 
     
     ''VERİMLİLİK ARTIŞI SAĞLAYAMAMA RİSKİ'' 
     Yolalan, şöyle devam etti 
     ''Önümüzdeki dönemde bankaları bekleyen en zorlu görevlerden bir tanesi, düşük enflasyon ortamında başarılı olabilmek. Yüksek enflasyonlu ortamda maliyetler yeterince ölçülemiyor, operasyonel hatalar göze batmıyor ve karlılık oranları yüksek gibi gözüküyor. Enflasyondaki düşüş sonucu kar marjlarındaki daralmayla birlikte, tedrici olarak bankacılık hizmet gelirleri öne çıkarken, sermaye piyasası işlem gelirlerinin önemi azalacak ve gelir-gider tablosundaki kar yaratım yolları değişecektir. Böyle bir ortamda bankaların verimlilik artışı sağlamaktaki başarıları, performansları açısından da belirleyici olacak. Ben verimlilik artışının sağlanamamasını da temel riskler arasında görüyorum.'' 
     
     ''BİRLEŞMELERDE CİDDİ GELİŞMELER GÜNDEME GELEBİLİR'' 
     Reha Yolalan, dünyada son dönemde görülen banka birleşmelerinin arkasındaki en önemli ekonomik dürtülerden birinin optimal ölçeğe ulaşma isteği olduğuna dikkat çekti. 
     Bu bağlamda Türkiye'de tam anlamıyla optimal ölçeğe ulaşmaya yönelik birleşmelerden söz etmenin mümkün olmayacağını belirten Yolalan, ''Enflasyonun düştüğü ve ekonomik istikrarın sağlanmaya başladığı günümüzde etkinlik arayışları ön planda olacak. Bu da etkinliği artıracak şekilde ölçek ekonomilerinden faydalanmak dürtüsüyle banka birleşmelerine neden olacaktır. Her ne kadar 2004'te bu yönde beklenen gelişmelerin yaşanmadığı düşünülüyor olsa da 2005'te ve izleyen dönemde Türk bankacılık sektöründe bu yönde daha ciddi gelişmelerin gündeme gelebileceğini düşünüyorum'' dedi. 
     
     CITIGROUP TÜRKİYE 
     Citigroup Türkiye Genel Müdürü Steve Bideshi de Türk bankacılık sektörünün, reel faiz gelirleri yerine temel bankacılık faaliyetlerine yönelmesiyle daha sağlıklı bir yapıya yönelmeye başladığını kaydetti. 
     Sektördeki konsolidasyonun başladığını düşündüklerini dile getiren Bideshi, şöyle devam etti 
     ''Hazine bonoları kaynaklı gelir kalemlerindeki azalmanın, bankaları farklı gelir alternatifleri arayışına götüreceğine veya karlılığı korumak adına operasyonel maliyetleri azaltma çabalarına yol açacağına inanıyoruz. Pazar payının ve büyüklüğünün gelirlerdeki sürdürülebilir büyüme için önemli etkenler olmasını ve buna bağlı olarak sektördeki konsolidasyonların sürmesini bekliyoruz.'' Bideshi, Türk pazarının son derece pozitif bir gelecek vaat etmesi dolayısıyla finansal kurumlar dahil birçok sektörün yabancı yatırımcıları çekeceğini vurgulayarak, ''Türkiye, finans sektöründe ilgi çeken bir pazar. Şimdiye dek yapılmış mevzuat değişiklikleri ve yapısal reformlar gelecek 10 yılda bankacılık sektörü için daha da uygun bir ortam sağlayacak'' dedi. 
     Steve Bideshi, AB'den tam üyelik tarihi alınmasıyla ilgili olarak da bu gelişmenin bankacılık sektörüne iki açıdan çok olumlu etki yapacağını vurguladı. 
     AB ile uluslararası yatırımcıların Türk varlıklarına ilgisinin artacağını, bankacılık sektörüne ayırdıkları kaynak ve limitlerde yükselme görüleceğini dile getiren Bideshi, sektörün düzenlemesi ve denetlemesi açısından temel bankacılık faaliyetlerine odaklanmış uluslararası standartlarda, şeffaf bir sektörün oluşmasını da beklediklerini kaydetti. 
     Basel II kriterlerine de değinen Bideshi, bunun öngördüğü yeni sermaye gereklilikleri ile beraber daha fazla ve kaliteli sermaye ihtiyacı doğacağını, banka sektörünün konsolidasyonuna olumlu bir etkide bulunacak bu unsurun risk ağırlıklarına göre yapılmış sermaye değerlemesi ile bankacılık sektörünün daha şeffaf bir hale gelmesine etki edeceğini söyledi. 
     
</TEXT>
</DOC>
