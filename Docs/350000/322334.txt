<DOC>
<DOCNO> 322334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/dunya/adun.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar konuşacak adam bırakmadı 
</HEADLINE>
<TEXT>


Ilımlı lider Aslan Mashadov'un öldürülmesi, Çeçen sorununun diyalog yoluyla çözüm umudunu sıfırladı. İnfaz, Kremlin'in 'muhatap bırakmama' stratejisinin bir sonucu olarak görülüyor 

Cenk Başlamış - Moskova 


Ayrılıkçı Çeçenlerin ılımlı lideri Aslan Mashadov'un öldürülmesinin ardından Çeçen sorununun barışçı yoldan çözülmesi konusunda umutlar iyice azaldı. 
Rusya'nın başına 10 milyon dolar ödül koyduğu Mashadov'un öldürüldüğü operasyonun ayrıntıları belirsizliğini koruyor. Rus Ordu Sözcüsü İlya Şabalkin, Mashadov'un Tolstoy - Yurt köyünde saklandığı sığınağın havaya uçurulması sonucu öldüğünü açıkladı. 
Kommersant gazetesi, 2 saat süren pazarlığa karşın Mashadov'un teslim olmaya yanaşmadığını yazdı. Moskova yanlısı Çeçen yönetiminde Başbakan Yardımcısı olan Ramazan Kadirov'a göre, Mashadov, sığınakta bulunduğu sırada korumalarından birinin silahının yanlışlıkla ateş alması sonucu öldü. 

'Kadınlar Günü'nde öldü' 
Rus ajansları ise üçüncü bir senaryodan söz etti. Buna göre, 10 milyon dolarlık ödülü almak isteyen bir Çeçen Mashadov'un Tolstoy - Yurt'ta bulunduğunu ihbar etti. Babasını ayrılıkçıların düzenlediği suikastta kaybeden Kadirov ve adamları, 6 Mart'ta köyü basarak Mashadov'u öldürdü. Ancak halkın öfkesini üzerine çekmek istemeyen Kadirov, operasyonu Rus Gizli Servisi'nin yaptığını açıkladı. Çeçen İçişleri Bakanı Ruslan Alhanov, "Başkanımız Kadirov, Zafer Günü'nde erkekçe ölmüştü. Mashadov ise, kadınlar gününde öldü. Bu konuda başka yorum yapmaya gerek var mı " diye sordu. Muhafazak r Kafkas toplumlarında küçük düşürülmesi için Çeçen liderin ölümünün özellikle 8 Mart'ta açıklandığı söyleniyor. 

Barış istiyordu 
Ilımlı Mashadov'un ortadan kaldırılmasıyla Rusya'nın Çeçenistan'da masaya oturabileceği kimse kalmadı. Rus basını, Mashadov'un barış istediği için öldürüldüğünü yazdı. Rusya Asker Anneleri Derneği, 2 hafta önce Mashadov'un temsilcisi Ahmet Zakayev'le Londra'da görüşmüş, Moskova toplantıya sert tepki göstermişti. Mashadov kısa süre önce, Rusya Devlet Başkanı Vladimir Putin'i işaret ederek, "Kendisiyle yarım saat görüşebilsem barışı sağlayabilirim" demişti. 
Mashadov'un yerini Şamil Basayev gibi aşırıların alması bekleniyor. 

Meydan, Beslan Kasabı'na kaldı 

Mashadov, ilk Rus - Çeçen Savaşı'nın ardından Rus birliklerinin Çeçenistan'dan çekilmesiyle devlet başkanı seçilmişti. Mashadov, 1997'de Gürcistan'a yaptığı bir ziyarette kucağında bir kurt yavrusuyla görülüyor. Basavey, Beslan'da bir okula gerçekleştirilen ve çoğu çocuk 400'e yakın kişinin öldüğü eylemin sorumlusu. Mashadov, bu eylemi kınamıştı. 

Öldürülen 4. başkan 

Aslan Mashadov'un öldürülmesiyle hayatını kaybeden Çeçen başkanlarının sayısı 4'e yükseldi. İlk Başkan Cahar Dudayev, 1996'da Rusya'nın operasyonu sonucu öldürülmüştü. Dudayev'in yerini alan Selimhan Yandarbiyev, geçen yıl mart ayında Katar'da suikastla öldürüldü. Moskova yanlısı Çeçen yönetiminin Başkanı Ahmet Kadirov ise geçen yılın mayıs ayında bombalı saldırıda hayatını kaybetti. 


</TEXT>
</DOC>
