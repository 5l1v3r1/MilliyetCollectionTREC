<DOC>
<DOCNO> 324561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur57.html </URL>
<DATE> 2005/03/17/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Aydın Doğan'a ''Fahri İşletme Doktoru'' unvanı 
</HEADLINE>
<TEXT>

     Doğan Holding Yönetim Kurulu Başkanı Aydın Doğan'a, Marmara Üniversitesi'nce MÜ ''Fahri İşletme Doktoru'' unvanı verildi. 
     Üniversitenin Sultanahmet'teki Rektörlük binasında düzenlenen törende, Rektör Prof. Dr. Tunç Erem, Aydın Doğan'a fahri işletme doktoru beratını vererek, cüppesini giydirdi. 
     Ardından bir konuşma yapan Doğan, köklü, çağdaş, günümüz bilgi ve iletişim çağının anlamını kavramış bir kurum tarafından bu unvana layık görülmenin, çabalarının boşa gitmediğini görmek açısından mutluluk verici olduğunu söyledi. Doğan, ''Bu fahri doktorayı yaşamımın en değerli sayfaları arasına koyacağımı bilmenizi isterim'' dedi. 
     Akademik hayat ile iş dünyasını örtüştürmenin zor olduğuna işaret eden Doğan, ''Aldığım bu unvanla beni zor bir işi başardığıma inandırdığınız için mutluluğum bir kat daha artıyor'' diye konuştu. 
     MÜ'nün mensubu olmakla hep iftihar ettiğini ve rozetini gururla taşıdığını ifade eden Doğan, en tatlı hatıralarının bu okulda saklı olduğunu anlattı. 
     Çok genç yaşta iş hayatına atıldığını dile getiren Aydın Doğan, konuşmasında gençlere de seslenerek, tavsiyelerde bulundu. Girişimciliğin yaşı olmadığını, genç girişimciyi başarı kadar başarısızlığın da beklediğini ifade eden Doğan, başarının azim de gerektirdiğini vurguladı. 
     Aydın Doğan, ''Yeterli sermayenizin olmamasını hiçbir zaman dert edinmeyin, sınırlı olanaklar lütuftur ve yaratıcılığı hiçbir şey bu kadar teşvik edemez'' dedi. 
     Gençlerin kendilerine ve çevrelerine güvenmeleri gerektiğini de kaydeden Doğan, ''Kişisel deneyimimden size aktarmak istediğim son, ama önemli bir konu da paylaşmak. Bilgiyi, başarıyı, kazancı paylaşmak. Hem devletinizle, milletinizle, hem de çalışanlarınızla'' diye konuştu. 
     Serbest piyasaya ve adil rekabete inandığını, kazandığını devlet ve çalışanlarla paylaşmayı bildiğini belirten Aydın Doğan, şöyle dedi 
     ''Gerçek başarının ahlak ve vatanseverlik sınavlarından da geçmesi gerektiğine inanıyorum. Yakın geçmişimizde yaşanan olaylar, ülkemizde ahlak ve vatan sevgisi üzerine inşa edilmemiş zenginliklerin, kumdan kaleler gibi ilk dalga ile yıkıldığını hepimize gösterdi. Vicdanı rahat olmayan bir insanı, hiçbir zenginliğin mutlu etmeyeceğini de bilmelisiniz.'' Gençlerden, doğruluktan şaşmamalarını da isteyen Doğan, kendisini bu unvana değer bulan herkese teşekkür etti. 
     
     
     MÜ REKTÖRÜ EREM 

     MÜ Rektörü Prof. Dr. Tunç Erem de Senato'nun, ''Türk eğitim-öğretimine verdikleri destek ve üstün hizmetlerini teyit, takdir ve taltif amacıyla'' Aydın Doğan'ı bu unvana layık gördüğünü söyledi. 
     İlk defa üniversitelerinden mezun birine fahri doktora unvanı verdiklerini kaydeden Erem, Doğan'ın başarısının, daima büyük düşünmesinden ve girişimciliğinden geldiğini kaydetti. 
     Erem, ''Sayın Doğan, yardımsever bir işveren-yönetici kimliği ile de herkesin tanıdığı ve saygı duyduğu bir simadır. Ülkesinden kazandığını, bu topraklarda yaşayan ve gelecek arayan insanlara vergi, hizmet ve beşeri yardım olarak geri döndürmek onun yaşam felsefesidir'' dedi. 
     Aydın Doğan'ın vazgeçilmezinin eğitim olduğunu da ifade eden Erem, ''Sayın Doğan'ın, biz öğretim üyeleri ile birlikte her zaman olduğu gibi, Atatürk ilkeleri doğrultusunda laik eğitimin en büyük savunucusu olacağına içtenlikle inanıyorum'' şeklinde konuştu. 
     Tunç Erem, Doğan'ın 1959 yılında üniversitede öğrenci konseyi başkanlığı yaptığını da sözlerine ekledi. 
     Törende, MÜ Öğrenci Konseyi Başkanı Alper Aysal da Aydın Doğan'a anı plaketi sundu. 
     Törene, aralarında Aydın Doğan'ın eşi Sema Doğan, İstanbul Valisi Muammer Güler, TOBB Başkanı Rifat Hisarcıklıoğlu, Semahat Arsel, Basın Konseyi Başkanı Oktay Ekşi ve Bağımsız İstanbul Milletvekili Zülfü Livaneli'nin de bulunduğu çok sayıda davetli katıldı. 
     
</TEXT>
</DOC>
