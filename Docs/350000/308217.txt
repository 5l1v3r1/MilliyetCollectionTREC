<DOC>
<DOCNO> 308217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun25.html </URL>
<DATE> 2005/01/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Allavi kabul etti Seçim için güvenlik yetersiz... 
</HEADLINE>
<TEXT>

     Irak Başbakanı İyad Allavi, 30 Ocak'ta yapılacak seçim için güvenlik planının yetersiz olduğunu kabul etti. 
     Irak resmi televizyonuna değerlendirmelerde bulunan Allavi, kanlı olaylar karşısında güvenlik planının eksiksiz olup olmadığının sorulması üzerine, ''Evet eksiksiz, ama korkunç saldırılara karşı gelmek için yeterli mi Sanmıyorum, çünkü hala bazı boşluklar var'' diye konuştu. 
     Savunma Bakanlığı, İçişleri Bakanlığı, istihbarat servisleri yetkililerinin katılımıyla seçim günü güvenliği denetlemek için geniş çaplı hazırlıklar yapıldığını belirten Allavi, ''Bununla birlikte kesin olarak saldırı olmayacağını söyleyemeyiz. Bu planda, terörist faaliyetleri ihbar etmek, seçimlere katılmak suretiyle Irak halkına da rol düşüyor'' dedi. 
     
     PETROL BORU HATTINA SABOTAJ 
     Bu arada, başkent Bağdat'ın kuzeyindeki bir petrol boru hattına kimliği belirsiz kişilerce bombalı saldırı düzenlendiği bildirildi. 
     Irak polisinden yapılan açıklamada, bombaların Samarra'nın batısındaki El Tartar bölgesinde yerel saatle 07.00 TSİ 06.00 sularında patlaması üzerine Beyci ile Dura rafinerilerini birbirine bağlayan boru hattında hasara yol açtığı belirtildi. 
     Açıklamada, Beyci ile Dura arasındaki petrol sevkıyatının durduğu ve her şeyin yolunda gitmesi halinde boru hattından sevkıyatın 1 hafta sonra yeniden başlayacağı kaydedildi. 
     
</TEXT>
</DOC>
