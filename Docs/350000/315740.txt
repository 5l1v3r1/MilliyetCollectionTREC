<DOC>
<DOCNO> 315740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko21.html </URL>
<DATE> 2005/02/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Unakıtan IMF'nin açıklamaları bizi bağlamaz 
</HEADLINE>
<TEXT>

     Maliye Bakanı Kemal Unakıtan IMF Temsilcisi Hugh Bredenkamp'ın, kişibaşına düşeng eliri düyük illere sağlanan teşciklerin kapsamının genişletilmesiyle ilgili açıklamalarını değerlendirirken, "Her kuruluş kendine ait açıklamaları gerektiği zamanda yapabilir. O onların iradesindedir. Onlar bizi bağlamaz" dedi. 
     Ankara Sanayi Odası ASO Başkanı Zafer Çağlayan ve Yönetim Kurulu üyeleri Maliye Bakanı Kemal Unakıtan'ı ziyaret etti. Görüşmeden sonra gazetecilerin gündeme ilişkin sorularını yanıtlayan Unakıtan, Teşvik Yasa Tasarısında bir yumuşamanın sözkonusu olup olmadığının sorulması üzerine, "Sertlik diye birşey sözkonusu değil ki, yumuşama olsun" dedi. Yasa çerçevesinde 36 ile 13 ilin daha ekleneceğini anımsatan Unakıtan, daha önce 36 ilde yapılan uygulamaları dikkate alarak yeni bir yasa tasarısı hazırladıklarını bildirdi. Tasarının, bugün TBMM Plan ve Bütçe Komisyonu'nda görüşüleceğini hatırlatan Unakıtan, "Oradaki görüşlerin neticesi Komisyon'un takdirindedir. Şu anda birşey söylemem mümkün değil. Artık, Meclis'in iradesi sözkonusudur. 13 ilden vazgeçilmesi gibi birşey yok. Bu 49 il olarak karar verildi ve tasarı hazırlandı" dedi. 
     Unakıtan, düzenlemenin maliyetine yönelik bir soruyi ise "Maliyeti konusunda her zaman netlik var. Bizim "karşılayamayacağız, kaynak bulamayacağız' gibi bir düşüncemiz yok" diye yanıtladı. 
     
     "IMF'NİN AÇIKLAMALARI BİZİ BAĞLAMAZ" 

     IMF Temsilcisi Bredenkamp'ın açıklamasının zamanlamasına yönelik bir soru üzerine Bakan Unakıtan, "Her kuruluş, kendine ait gerekli açıklamaları gerektiği zamanda yapabilir. O onların iradesinde olan birşeydir. Onlar bizi bağlamaz" dedi. 
     Bakan Unakıtan, IMF temsilcisinin yetkisini aşıp aşmadığı sorusunu ise Hükümetin, IMF ile görüşmelerinin devam ettiğini, medya aracılığıyla ilişkileri yürütmediklerini belirterek yanıtsız bıraktı. Unakıtan, "Münasebetler gayet iyidir. Bu şekilde devam etmektedir" dedi. 
     
     "2005 ÖZELLEŞTİRME İÇİN İYİ BİR YIL OLACAK" 

     Unakıtan, iki yabancı firmanın ÖTV artışları nedeniyle Tekel'e teklif vermeyecekleri yönünde bir başvurusunun olup olmadığına yönelik bir soruyu, "Hayır, olmadı. 
     Özelleştirmeye bütün hızımızla devam ediyoruz. 2005 yılının özelleştirme için iyi bir yıl olacağını tahmin ediyoruz" diye yanıtladı. 
     
     "MUMCU TAKDİR YETKİSİNİ KULLANDI" 

     Bakan Unakıtan, Erkan Mumcu'nun Kültür ve Turizm Bakanlığı ile AKP'den istifasına yönelik değerlendirmesinin sorulması üzerine de "Tabii siyasette her arkadaş böyle kendi takdir, karar yetkisini kullanır. Kendisi için hayırlı olsun diyorum, takdir yetkisini kullandı" dedi. 
     Mumcu'nun kendisini misafir gibi hissetdiğini söylediğinin hatırlatılması üzerine Unakıtan, "Öyle olmaması lazım ama demek ki öyle hissediyormuş. Ben de duyunca öğrendim. Öyle bir durum sözkonusu değil, ama kendisi öyle hissediyormuş" diye konuştu. 
     
     TÜRKİYE'NİN KALKINMASI İÇİN ELBİRLİĞİ İLE ÇALIŞMALIYIZ 

     Maliye Bakanı Unakıtan, ASO yöneticilerinin kuruluş hazırlıkları süren Anadolu Serbest Bölgesi ile ilgili olarak nezaket ziyaretinde bulunduğunu bildirdi. Unakıtan, "Belki alışılmadık şeyler oluyor ama Türkiye bunlara alışacak. 
     Türkiye hepimizin. Kalkınması için kamu özel sektör el birliği ile çalışma zorunluluğumuz var" dedi. 
     Kurulacak bölgede 40 bin kişinin istihdam edileceğini bildiren Unakıtan, böyle çalışmaların yanında olduklarını vurguladı. Unakıtan, "Reel sektörün yanındayız. Üreticinin yanındayız. Onları desteklemeye, teşvik etmeye devam edeceğiz. Özellikle, bürokratik engellerin kaldırılması konusunda hızla çalışmamız gerekiyor" dedi. 
     
     "MALİ DİSİPLİN VE BÜTÇE DİSİPLİNİ DEVAM ETMELİ" 

     ASO Başkanı Zafer Çağlayan ise Anadolu Serbest Bölgesi ile ilgili çalışmaları 10 yıldır sürdürdüklerini belirterek, Maliye Bakanlığı'ndan bu konuda çok önemli bir destek gördüklerini söyledi. Bölgenin sadece Ankara'yı değil, çevre illeri de kapsayacağını ifade eden Çağlayan, Milli Emlak Genel Müdürlüğü'nün de proje için destek sağladığını bildirdi. 
     Unakıtan'la ekonomik durumu da değerlendirdiklerini bildiren Çağlayan, enflasyonun hızla düştüğünü, reel faizler hala yüksek olmakla birlikte Türkiye'nin nominal faizlerde yüzde 10'lu oranları gördüğünü söyledi. Çağlayan, bu gelişmelerde, mali disiplin ve bütçe disiplinin sürdürülmesinin etkili olduğunu belirterek, bundan sonraki dönemde de bu disipline devam edilmesi gerektiğini söyledi. 
     Çağlayan, kayıt dışıyla mücadele konusunda Maliye Bakanlığı'nın yapacağı her türlü çabayı destekleyeceklerini bildirerek basit, çağdaş, anlaşılır, ve "sıfır kilometre" bir vergi kanunu istediklerini bildirdi. 
     
     UNAKITAN'A BAKLAVA YEDİRDİ 

     ASO Başkanı Çağlayan, Maliye Bakanı Kemal Unakıtan ile Müsteşar Hasan Basri Aktan'a bir plaket sundu. Çağlayan ayrıca, Unakıtan'a baklava da ikram ederek, elleriyle yedirdi. Bunun üzerine Unakıtan, "İnşallah her Maliye Bakanı'nın başına böyle birşey gelir. Vergi ödeyenler bize tatlı yediriyor" dedi. 
     Çağlayan'ın Unakıtan'a kollestrolüne dikkat etmesi için tatlının üstünden verdiğini söylemesi üzerine, Unakıtan "Bizi düşünüyormuş, asıl cevizliyi kendine sakladı" diyerek espri yaptı. 
     
</TEXT>
</DOC>
