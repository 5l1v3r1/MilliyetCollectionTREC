<DOC>
<DOCNO> 321418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun02.html </URL>
<DATE> 2005/03/07/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
CIA'ya teröristlerden açık çek iddiası... 
</HEADLINE>
<TEXT>

     Amerikan yönetiminin, Merkezi Haberalma Teşkilatı'na CIA 11 Eylül 2001 terör saldırılarından hemen sonra terör zanlılarının, yabancı ülkelere sorgulanmak üzere gönderilmesi için açık çek verdiği bildirildi. 
     New York Times gazetesinin haberine göre, George W. Bush yönetimi tarafından verilen bu açık çek sayesinde, CIA, Beyaz Saray, adalet veya dışişleri bakanlıklarına sormaksızın 100 ila 150 terör zanlısını işkence olduğu ileri sürülen ülkelere gönderdi. 
     11 Eylül 2001 saldırılarından hemen sonra Beyaz Saray'ın bu gizli ve olağandışı terörle mücadele manevrası, insan hakları koruma örgütlerince şiddetle eleştirilirken, Beyaz Saray'ın iletişim yöneticisi Dan Bartlett, bu programın varlığını yalanlamadı. 
     CIA'ya verilen bu aşırı yetki kullanımı sayesinde terör zanlılarının Mısır, Suriye, Suudi Arabistan, Ürdün ve Pakistan gibi işkence yapıldığı iddia edilen ülkelere gönderildikleri belirtiliyor. 
     ABD'nin sansasyonel New Yorker dergisinde geçen ay yeralan ''Dışardan İşkence'' adlı bir makalede, işkencenin Bush yönetimince ''bürokratikleştirildiği'' belirterek, zanlıların başka ülkelere gönderilmesi uygulamasının da ''kontrol dışına çıktığını'' ileri sürülmüştü. 
     Federal Soruşturma Bürosu'dan FBI Temmuz 2003'te emekli olan eski terörle mücadele uzmanı Dan Coleman, terör zanlılarının çoğunlukla sorgulama sırasında işkenceye başvurduğu bilinen Mısır, Fas, Suriye ve Ürdün gibi ülkelere gönderildiğini ifade ederek, CIA'nın eski bir terörle mücadele uzmanı olan Michael Scheuer de ''Tüm yaptığımız karabasan yaratmaktı'' diye konuşmuştu. 
     
</TEXT>
</DOC>
