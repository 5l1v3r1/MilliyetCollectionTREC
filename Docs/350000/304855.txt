<DOC>
<DOCNO> 304855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun22.html </URL>
<DATE> 2005/01/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rumların yeni kırmızı çizgileri... 
</HEADLINE>
<TEXT>

     Kıbrıs Rum yönetiminin Kıbrıs sorunu üzerinde çalışan kurmaylar grubunun faaliyet planı üzerinde çalıştığı, ancak şimdilik birinci derecede ilgilendiği konunun Rum tarafının kırmızı çizgilerini belirginleştirmek olduğu bildirildi. 
     Kıbrıs Rum kesiminde yayımlanan Politis gazetesinin, ''Şartlı İnisiyatif'' ve ''Öze İlişkin Kırmızı Çizgiler Neler'' başlıklarıyla verdiği haberlerde, Rum yönetimi lideri Tasos Papadopulos'un, müzakere prosedürüyle ilgili tavrını açık şekilde belirlediğini yazdı. Gazete, bunları şöyle sıraladı 
     ''-Katı takvimi olan yeni inisiyatife hayır. 
     -BM'nin hakemliğine hayır. 
     -Çözüm çerçevesi oluşturulmadan önce referanduma hayır. 
     -BM Genel Sekreteri'nin iyi niyet misyonuna evet. 
     -AB'nin ve AB kurumlarının Kıbrıs sorununun çözümü çabalarına daha aktif katılımına evet.'' Rum kurmaylar grubunun, ''Türk politikasını aklında tutmak suretiyle, Rum tarafının bu dönemde Kıbrıs sorununda herhangi bir harekette bulunmasının akıllı olup olmayacağı'' konusuna da kafa yorduğunu belirten gazete, ''bu konuda halen bir karar alınmadığını, ancak Türkiye'nin Rum tarafınca önerilen prosedüre rıza göstermesi durumunda, BM'den inisiyatif gelebileceğini'' yazdı. 
     Gazete, ''Annan Planı'a entegre edilmesi gereken ve Rum tarafının kırmızı çigilerini oluşturan taleplerini'' de şöyle sıraladı 
     ''-Türk askerlerinin daimi olarak Kıbrıs'ta kalmasına hayır. 
     -Federal devletin ekonomisi üniter olmalıdır. 
     -Devletin bir çeşit işleyebilirliği olmalıdır. 
     -Adada kalacak olan 'yerleşiklerin' sayısına katı bir tavan sınırı getirilmesi gerekir. Adada kalacak olan 'yerleşiklerin', ikinci bir referandum yapılması durumunda oy hakları olmamalıdır. 
     -Türkiye, Yunanistan ve İngiltere'nin Kıbrıs'ta daimi garantörlük haklarına hayır.'' Haberde, Papadopulos'un çalışma arkadaşlarının, ''ikinci kez uzlaşmaz taraf olarak nitelendirilmemek'' için, Kıbrıs sorununa orta vadede ve 2008 civarında çözüm aranmasını arzu edeceğini yazdı. 
     Politis gazetesi, başka bir haberinde ise Rum Meclis Başkanı ve AKEL partisi Genel Sekrteri Dimitris Hristofyas'ın, Papadopulos'un, ''3 Ekim 2005 tarihine kadar olan zamanın Güney Kıbrıs'a değil, Türkiye'ye baskı yaptığı, bu nedenle Güney Kıbrıs'ın Türkiye'nin işini kolaylaştırmaması gerektiği'' yönündeki görüşüne destek verdiğine işaret etti. 
     Bu arada, Rum Alithia, Simerini, Mahi ve Haravgi gazeteleri, Kıbrıs konusunda BM'nin yeni bir girişim üstlenmeye isteksiz olduğunu yazdılar. Rum gazeteleri, BM Genel Sekreteri Kofi Annan'ın yardımcısı Krean Prendergast'ı Kıbrıs sorunu yerine Ortadoğu sorunu için görevlendireceği yönünde bilgiler olduğunu belirtti. 
     
</TEXT>
</DOC>
