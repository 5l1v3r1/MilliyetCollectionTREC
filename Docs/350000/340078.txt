<DOC>
<DOCNO> 340078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yazar/bila.html </URL>
<DATE> 2005/05/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İngiltere üzerinden tebligat 
</HEADLINE>
<TEXT>


Rum yönetiminin KKTC'de, Güney'den pasaport almış Türklerden 1974 öncesi Rum taşınmazı kullananlara mahkeme celbi tebliğ etmesi tepkilere neden oldu. 
KKTC yönetimi, Türklere çağrıda bulunarak tebligata gelen Rum memurları haneye tecavüzden alıkoymalarını ve polise bildirmelerini istemişti. 
Rum yönetimi, bu konumdaki Türkleri, Larnaka'ya mahkemeye çağırıyor. 1974 öncesi Rum taşınmazlarının iade edilmesini veya 2 yıl hapis cezası mahk miyeti öngörüyor. 
Özelikle, Rum yönetiminden pasaport almış Türkler üzerinde Güney'in egemenlik uygulamasının örneklerinden biri, bu tebligat... 
Cumhurbaşkanı Mehmet Ali Talat ve KKTC hükümetinin tepkisi Rum yönetiminin ısrarlı tebligat çabasından vazgeçmesini sağlayamadı. 

Mektupla mahkeme celbi 
Rum yönetimi, KKTC'de Rum posta memuru aracılığıyla elden tebligat yapıyordu. Rum memur, Güney'den bir taksiyle KKTC'ye geçiyor, muhatabı Türk'ü buluyor ve mahkeme celbini eline tutuşturup dönüyordu. KKTC'nin bu memurları gözaltına alacağını açıklaması ve Türklere, "Haneye tecavüzden alıkoyun" çağrısı üzerine Güney Kıbrıs, yeni tebligat yöntemleri geliştirmiş durumda. 
KKTC'nin eski Cumhurbaşkanı Rauf Denktaş'ın verdiği bilgiye göre, Rum yönetimi, KKTC'deki Türklere, İngiltere üzerinden mektupla tebligat yapmaya başladı. Rum taşınmazı kullanan Türkler, Londra'dan taahhütlü bir mektup alıyorlar. Mektubun içinden mahkeme celbi çıkıyor. Rum yönetimi, böylece, tebligat işleminin yapıldığını kabul ediyor. 
KKTC'den gelen itirazlar ve karşı önlemler üzerine mektup yöntemini kullanan Rum yönetiminin, bir diğer tebligat yöntemini de devreye sokmaya hazırlandığı haberleri geliyor. Rum yönetimi, mahkemeden aldığı görüşle, tebligatı gazete ilanı biçiminde yapmak için çalışıyor. Larnaka mahkemesi, ilan yoluyla da tebligat yapılabileceğini bildirmiş durumda. 
Tebligat işlemi herhangi bir yöntemle tamamlanmış sayılırsa, Rum mahkemeleri Türkleri gıyaplarında da yargılayabilecek... 
Rum yönetiminin, yargılamadaki dayanağı ise Türklerin, Güney'den aldıkları pasaport. Pasaport almalarını Güney Kıbrıs vatandaşlığına geçtikleri gibi değerlendirerek, Rumlar üzerindeki egemenlik yetkilerini, Türkler üzerinde de uygulamaya çalışıyorlar. 

Denktaş 'Talat'a destek olalım' 
KKTC'nin eski Cumhurbaşkanı Rauf Denktaş, Rum yönetiminin bu yöntemlerle Kuzey'de egemenlik kurmak istediğine dikkat çekiyor. Pasaport almış Türkleri kendi vatandaşları gibi işleme tabi tutarak, egemenliklerini fiilen Kuzey'e taşırma ve yaygınlaştırma politikası izlediklerini söylüyor. 
Denktaş, KKTC Cumhurbaşkanı Mehmet Ali Talat'ın ve hükümetin, Rum yönetiminin neyi amaçladığını gördüklerini ve zamanında doğru tepki verdiklerini vurguluyor. Talat'ın, Papadopulos'un gerçek amacının, Türkleri kendi egemenliklerine bağlamak ve ayrı bir halk olarak yok saymak olduğunu gördüğünü ve son açıklamalarıyla buna karşı çıktığını anımsatıyor. 
Denktaş, "Sayın Talat'ın bu tutumunu desteklemek, cesaretlendirmek gerekir" diyor. 
Rum yönetiminin, mahkeme celbi tebliğ etmesinin, uzlaşmaya yanaşmayacaklarının kanıtlarından biri olduğunu vurgulayan Denktaş, BM'nin ve AB'nin bunu görmesi gerektiğini de vurguluyor. 

'O kadar kolay değil' 
Denktaş, Rum yönetiminin bu konumdaki Türkleri, Güney'e geçmeleri halinde gözaltına almalarına, aynı şekilde AB ülkelerinde de işleme tabi tutmaya çalışmalarına dikkat çekti. 
Denktaş, bu politikayla Türklerin Güney'e geçmesini fiilen engelleyen Rumların, AB ülkelerinde gözaltı veya tutuklama işlemi yaptıramayacaklarını savundu. 
"Bu o kadar da kolay bir iş değil" diyen Denktaş, AB'nin Kuzey'i müktesebat dışında bıraktığını anımsattı. 
Yaşananların, BM'nin Kıbrıs'ın tek meşru hükümeti olarak Rum yönetimini tanımasının, AB'nin de haksız ve yanlı olarak Güney Kıbrıs'ı tam üye yapmasının sonucu olduğunu belirtti. 



</TEXT>
</DOC>
