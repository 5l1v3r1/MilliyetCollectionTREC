<DOC>
<DOCNO> 305852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo32.html </URL>
<DATE> 2005/01/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gökdeniz Dinamo Kiev maçından sonra futboldan nefret ettim 
</HEADLINE>
<TEXT>

     Trabzonsporlu milli futbolcu Gökdeniz Karadeniz, Türkiye'de insanların futboldan zevk almadıklarını savundu. 
     Gökdeniz Karadeniz, Trabzonspor'un resmi yayın organı olan Trabzonspor Dergisi'ne yaptığı açıklamada, her futbolcunun kendine göre yetenekleri olduğunu ifade ederek, ''Fizik bundan sonra gelir. Benim boyum kısa ama tekniğim iyidir. Hüseyin'in boyu çok uzundur, hava hakimiyeti iyidir. Oynadığın mevkiyle fiziğin alakalı. Benim oynadığım mevki fiziğime göre daha elverişli bir mevki. Zaten ben fiziğin çok belirleyici olduğuna inanmıyorum'' dedi. 
     -''FATİH İLE ÇOK İYİ ANLAŞIYORUZ''- Fatih ile çok iyi anlaştığını vurgulayan Gökdeniz, şöyle devam etti 
     ''O benim gideceğim yeri biliyor, ben de onun gideceği yeri biliyorum. Düşüncenizin bir olması gerekiyor bunun için. Biz aynı anda aynı şeyleri düşünüyoruz. Fatih, bir hareket yapıyor ben onu anladığım zaman herşey olması gerektiği gibi gerçekleşiyor. Saha içinde iyi anlaştığınla saha dışında da arkadaş olman şart. Üstelik bir tek kişiyi değil 20 kişiyi de seveceksin. Futbol bir takım oyunu. Herkesi belirli ölçüde sevmen, herkese saygı duyman gerekiyor.'' Gol vuruşlarının daha iyi olması için çalıştığını ifade eden Gökdeniz, şunları kaydetti 
     ''Dinamo Kiev'e yerden kalkıp attığım gol, dünyanın en zon gollerinden biriydi. Kaleciyle karşı karşıya kalsam o golü atamazdım. Böyle bir terslik var. Dengemi iyi koruyorum pozisyonlarda ama gol vuruşum bazen zayıf kalıyor. Bu yüzden en çok şut çalışması yaparım. Ama ne kadar çalışırsam çalışayım bazen olmuyor. Kaleciyle karşı karşıyayı kaç kez çalıştım ama kaç kez de atamadım. Denge için özel bir çalışma yapmam hiç, giderim en zor gölü atarım. Böyle bir garip durum var. Yani kolayı yapamam, zoru yaparım.'' 
     
     ''TÜRKİYE'DE PROFESYONEL FUTBOLDAN ZEVK ALINMIYOR'' 
     Türkiye'de profesyonel futbol oynanırken zevk alınamayacağını ileri süren Gökdeniz, ''Türkiye'de profesyonel futboldan izleyen de oynayan da zevk alamaz. Çünkü izleyen küfür etmekten oyunun zevkine varamıyor. Oynayan da küfür yemekten bıkıyor. Bu da futbolun keyfini kaçırıyor. Herkesi olumsuz etkiliyor bu durum'' dedi. 
     Avrupa'da oynayabileceği bir takıma gitmek istediğini kaydeden Gökdeniz, şunları kaydetti 
     ''Avrupa'da büyük takım kavramı çok farklı. Bu yüzden iyi bir takım olması yeterli. Açıkçası ben Avrupa'ya gitmeyi çok istiyorum. Çünkü burada futboldan zevk alamıyor insan. Ben de bu oyundan zevk almak istiyorum. Bizim ülkemizde insanlar çok farklı izliyor maçları. Basını da yöneticisi de futbolcusu da hocası da zevk almıyor. Oysa futbol bir zevk oyunu, gösteri amaçlı oynanan bir oyun. Oynayan da keyif almalı, izleyen de. Ama biz bunu beceremiyoruz. Fenerbahçe ile oynayacağımız maçtan haftalar öncesinde gerginlik başladı mesela. Ne anlamı var ki bunun. Fenerbahçe'de oynayan da bu memleketin insanı, Trabzonspor'da oynayan da. Bizde herşey birinci olmak uğruna feda ediliyor. Sadece birincilik prim yapıyor ve herkes diğerinin kötülüğünü istiyor.'' Gökdeniz, Fenerbahçe'nin Avrupa Şampiyonlar Ligi'nde yenildiği zaman sevinen birçok insan olduğunu ifade ederek, ''Niye seviniyorsun Senin ülke puanın düşüyor. Ülken tanınmıyor. Geçen sene Gençlerbirliği'nin, Gaziantep'in başarısı vardı. Bunlar çok güzel değil miydi Şimdi UEFA Kupası'nda Fenerbahçe yoluna devam ediyor. İnşallah başarılı olurlar. Türkiye'de sadece şampiyonsan başarılısın. İkincilik ve üçüncülük kimse için önemli değil'' dedi. 
     İyi oynadığı zamanlar bile eleştiriler aldığını belirten Gökdeniz, şunları kaydetti 
     ''Bizim insanımız çok farklı. Sıcakkanlı, tez canlı, hemen kızar, hemen sakinleşir. Bence inanılmaz zararı var bunun. Çünkü önce düşünmeden bir hata eder, sonra düşünür ya da pişmanlık duyar. Bu da hep olumsuzluk yaratıyor.'' 
     
     ''DİNAMO KİEV MAÇI SONRASI FUTBOLDAN NEFRET ETTİM'' 
     Dinamo Kiev maçı sonra futboldan nefret ettiğini de vurgulayan Gökdeniz, 'Maçtan sonra küfür yedim, eşimin arabasına saldırıldı. O gece eve gidemedim niye Sonra transfer zamanında, fedakarlık yap Gökdeniz diyorlar. Ama kimse bunları hatırlamıyor, bilmiyor. Türkiye'de bazı kuruluşlar, bazı zihniyetler sırf reyting ve reklam uğruna futbolu mahvediyor'' dedi. 
     Futbolda eleştinin olabileceğini de belirten Gökdeniz, şöyle konuştu 
     ''Gökdeniz kötü oynadı diyebilirsin ama iş orada bitsin. Fakat şerefinden tutun, orucuna kadar hayatının içine giriyorlar. Ben istemiyorum bunu. Hiçbir basın mensubu benim evimin içine girmesin. Bırakın orada rahat yaşayım. Sen ne hakla futbolcunun şerefini konu edersin '' Yıllardır ısrarla Türkiye'de herşeyin sahada bitmediğini söylediğini vurgulayan Gökdeniz, ''Önce saha dışında bitiyor maç, sonra sahada birşeyler oynanıyor, sonra sonuç tekrardan saha dışına bağlanıyor. Bu durumu aşamadığımız sürece Türk futbolu ileri gidemez. İnşallah Türk Milli Takımı 2006'ya gidecek ve başarılı da olacak. O da nasıl olacak biliyor musunuz Futbolcuların ve hocaların kalitesi sayesinde'' diye konuştu. 
     Gazete okumadığını, televizyon da izlemediğini vurgulayan Gökdeniz, sözlerini şöyle tamamladı 
     ''İki tane adam çıkıyor, benim hakkımda bilip bilmeden yorum yapıyor. Futbolcuyu eleştirmek bu kadar kolay olmamalı, eleştirenin de birtakım meziyetleri olmalı. Futbol oynamış olmalı, hakemlerin ne çektiğini görmeli, hocaların ve yöneticilerin psikolojileri araştırmalı. Bütün bunları yaptıktan sonra yorum yapabilir bence. Futbolcular için yorum yapanlar, futbolcunun ne yaşadığını bilmeli. Ben şunu açık yüreklilikle söyleyeyim, futbolu bıraktıktan sonra futbolun içinde olmayı düşünmüyorum.'' 
     
</TEXT>
</DOC>
