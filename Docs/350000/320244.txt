<DOC>
<DOCNO> 320244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/yasam/yas15.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



KONYA 

Çamaşır ipine dolanıp boğuldu 
DHA 
Konya'nın Karatay ilçesinde, anneannesinin evine bahçe duvarından girmek isteyen 5 yaşındaki Şükrü Afşarlı, kapının üzerindeki çamaşır ipine boynunun dolanması sonucu boğularak öldü. Küçük çocuğun cansız bedenini, misafirlikten dönen anneanne Zeliha Sağlam buldu. Torununun cesedine sarılarak ağlayan Sağlam, "Hiç evde durmazdı. Bana çok düşkün olduğu için evden kaçar, gelirdi. Ben misafirliğe gittiğim için evde yoktum. Yine benim yanıma gelmiş, ama ben ölüsünü buldum" dedi. 

RİZE 

Temsili düşmanı gerçekten vurdu 
Rize'nin düşman işgalinden kurtuluşunun 87. yıldönümü törenlerinde, temsili milis kuvvetleri kente girerek esareti simgeleyen genç kızı kurtardı. Bu sırada, Türk askerini canlandıran Remzi Koçoğlu'nun 71 açtığı ateş sonucu, Rus askerini temsil eden Mustafa Hacaloğlu'nun 25 bacağına kurusıkı mermi isabet etti. Yaralanan Hacaloğlu, tören alanındaki ambulansa götürülerek tedavi edildi. 

İSTANBUL 

Üvey anne ve öz baba işkencesinden kurtuldu 
GÖKHAN KARAKAŞ İstanbul 
Kartal'da üvey annesi ve öz babası tarafından dövüldüğü öne sürülen 6 yaşındaki Hilal Demirtaş, ailesinden alındı. Yakacık Yalı Mahallesi sakinleri, muhtara başvurarak Hilal'in, babası Orhan Demirtaş ve üvey annesi Birsen Erdoğdu tarafından işkenceye uğradığı şik yetinde bulundu. Muhtar Ömer Yıldız da, durumu Kaymakam Dursun Ali Şahin'e anlattı. Kaymakam'ın talimatıyla sosyal hizmet uzmanları tarafından alınan Hilal'e yapılan sağlık kontrolünde, vücudunda morluklar olduğu ve sağ elinin üzerinde yanık izi bulunduğu anlaşıldı. Hilal'in üvey annesi ile öz babası tutuksuz yargılanacak. 

ABD 

Görünmezlik teorik olarak mümkün 
ABD'li bilim adamları, bir nesneyi teorik olarak görünmez hale getirmenin yolunu buldu. Pennsylvania Üniversitesi'nden Andrea Alu ve Nader Engheta adlı elektronik mühendisleri, üzerine örtüldüğü nesnenin görünmemesini sağlayacak bir örtü geliştirilebileceğini savunuyor. Bunun için plazmon adlı, bazı metallerin yüzeyinde oluşan küçük elektrik dalgaları kullanılıyor. Asıl yüzey yerine, nesnenin gerisinde kalan şey görülüyor. 

ALMANYA 

Dünyanın en uzun 'asal' sayısı 
DIŞ HABERLER SERVİSİ 
Almanya'da yaşayan Martin Nowak adlı göz uzmanı, 50 günlük bir çalışma sonucunda, dünyanın en uzun asal sayısını belirledi. 7.8 milyon rakamdan oluşan sayı, 2'nin 25 milyon 964 bin 951'inci kuvvetinden 1 çıkarılınca elde ediliyor. Doktor Nowak'ın, 'Büyük İnternet Asal Sayı Araştırması' adlı internet projesine katkıda bulunan binlerce gönüllüden biri olduğu belirtildi. 

ABD 

Jackson'ın davası 'anında' dizi oldu 
DIŞ HABERLER 
ABD'de pop şarkıcısı Michael Jackson hakkında açılan çocuk tacizi davası, Amerikan E televizyon kanalında dizi oldu. Basının izleyemediği davanın tutanakları, basın açıklamaları ve mahkemeyi izleyenlerin ifadelerinden yararlanılarak çekilen dizide, Jackson'ı ABD'li aktör Edward Moss canlandırıyor. 



</TEXT>
</DOC>
