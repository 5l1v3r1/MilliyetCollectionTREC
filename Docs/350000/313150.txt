<DOC>
<DOCNO> 313150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy05.html </URL>
<DATE> 2005/02/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ankara'da bir ilk... 
</HEADLINE>
<TEXT>

     Ankara, alışılmış dışında bir yabancı konuk ağırlamaya hazırlanıyor. Rum kesiminin ikinci büyük partisi olan Rum Demokratik Seferberlik Partisi DİSİ lideri Nikos Anastassiades, AKP'nin daveti üzerine çarşamba günü Türkiye'ye geliyor. Bir ilk olacak ziyaret, Rum kesiminde tepki, Türkiye'de ise merak uyandırdı. 
     Rum partilerinin büyük bir çoğunluğun aksine, geçen yılın Nisan ayında Kıbrıs'ın iki tarafında Annan Planı için düzenlenen referandumda Rum halkını "evet" oyu kullanmaya çağıran DİSİ lideri Anastassiades ve beraberindeki heyet, 13 Şubat'a kadar Türkiye'de temaslarda bulunacak. 
     DİSİ Başkan Yardımcıları Averoff Neopitu ve Sokrates Hasikos'un eşlik edeceği Anastassiades'in ziyareti, bir Rum partisince Ankara'ya yapılan ilk ziyaret olacak. 
     Ziyaret, AB'deki muhafazakar partilerden oluşan Avrupa Halk Partisi ile AKP arasındaki temasların çerçevesinde gerçekleşeceği belirtiliyor. AKP, kısa bir süre önce Avrupa Halk Partisi'ne gözlemci sıfatıyla katılmıştı. 
     
     PATRİK'LE GÖRÜŞME 
     Başbakan Recep Tayyip Erdoğan, Dışişleri Bakanı Abdullah Gül ve AKP yönetimiyle bir araya gelecek olan DİSİ heyeti, İstanbul'da Rum Fener Patriği Bartolomeos'la da görüşecek. 
     DİSİ'nin Türkiye ziyareti, Rum kesiminde tepki, Türkiye'de ise merak uyandırdı. 
     Ziyarete karşı çıkan Rum partileri, DİSİ'nin Türk tarafıyla Kıbrıs sorununu müzakere etmeyi planladığını öne sürürken, DİSİ bu iddialara "Bu girişimle ülkenin dış politikasını uygulama yetkisi hükümetlerden alınmıyor" karşılığını verdi. 
     DİSİ, ziyaretin, Türkiye'nin AB üyeliği yolunda sorun yaratabilecek politika konularını kolaylaştırmaya yönelik bir diyaloğu başlatmayı amaçladığını belirtti. 
     
     PAPADOPULOS'LA GÖRÜŞME 
     Bu arada, Türkiye ziyareti öncesi Anastasiades'in, Rum Lideri Tasos Papadopulos'la bir görüşme yaptığı bildirildi. Görüşmede DİSİ heyetinin, Türkiye'ye getireceği "tezlerin ekseni"nin belirlendiği kaydedilirken, Papadopulos'dan Erdoğan'a bir mesaj iletilmeyeceği de ifade edildi. 
     
     REFERANDUMDA EVET DEMİŞTİ 
     Komünist AKEL'den sonra Rum kesiminin ikinci büyük partisi olan DİSİ, geçen Nisan ayında Kıbrıs'ta yapılan referandumda "evet" oyu kullanma kararını almıştı. Yüzde 34 oranında oya sahip DİSİ'nin Annan Planı'na verdiği destek, referandumun sonucunu değiştirememiş ve Rumlar büyük bir çoğunlukla plana "hayır" demişti. 
     
     KLERİDES'İN PARTİSİ 
     DİSİ'nin "evet" kararını aldığı kurultayında bir konuşma yapan eski Rum yönetimi ve parti lideri Glafkos Klerides de "85 yaşında biri olarak Kıbrıslı Rumlar'ın çözüm çabalarını bir "hayır"la başarısızlığa uğratmalarını görmektense ölmeyi tercih ederim" sözleriyle yankı yaratmıştı. 
     Referandum öncesi DİSİ lideri Anastasiades, KKTC Başbakanı Mehmet Ali Talat'la temaslarda bulunmuştu. 
     
</TEXT>
</DOC>
