<DOC>
<DOCNO> 347300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/dunya/dun04.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Abartılı bir konu değil 
</HEADLINE>
<TEXT>



Başbakan Recep Tayyip Erdoğan, Fransa'da yapılan referandumla ilgili olarak, "Abartılacak bir şey yok. Biz işimize bakıyoruz. Bakalım dünya olup biteni nasıl değerlendirecek" dedi. Dün gece AKP Merkez Yürütme Kurulu MYK toplantısında 'hayır' sonucuyla ilgili yöneltilen soruları yanıtlayan Erdoğan, AB ülkelerinden de Türkiye'nin üyeliğine yönelik, "Sizin müzakereleriniz 3 Ekim'de başlayacak. Sizin açınızdan bir şey yok" mesajı aldıklarını bildirdi. Erdoğan, "Bu sonuç abartılmamalı. Zaten böyle bir şey bekleniyordu. Biz işimize bakıyoruz. Bizim için önemli olan 3 Ekim'de müzakerelerin başlaması. Bakalım dünya olup biteni nasıl değerlendirecek ve nasıl karşılayacak. Gelişmeler bizim dışımızda. Fransa halkı iradesini ortaya koydu. Hassasiyetini ortaya koydu ve böyle bir sonuç ortaya çıktı. Bizim için endişe edecek bir konu yok. Bakalım böylesi belki daha hayırlı olur" dedi. 
Öte yandan Bakanlar Kurulu'ndan sonra bir açıklama yapan Hükümet Sözcüsü Çiçek, çıkan sonucun sürpriz olmadığını söyledi. 


</TEXT>
</DOC>
