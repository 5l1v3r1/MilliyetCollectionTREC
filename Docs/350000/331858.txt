<DOC>
<DOCNO> 331858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/magazin/amag.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırlama erkek olmak isterdim' 
</HEADLINE>
<TEXT>


Güneri Cıvaoğlu'nun konuğu Gülben Ergen, 'Şeffaf Oda'da bu ilginç 'hayalini' itiraf etti... 


Bir 'Kadın Sığınma Evi' yaptıracağını açıklayan Gülben Ergen ve şiddete maruz kalan kadınların avukatı Canan Arın, bu haftaki 'Şeffaf Oda' programında Güneri Cıvaoğlu'nun konuğuydu. Ergen, Ticaret Lisesi öğrencisiyken, Hürriyet'in sinema güzellik yarışmasında 2. seçilmesiyle popüler sanata yöneldiğini anlattı. "Yarışmada 2. olmayıp İbrahim Tatlıses'in klibi ve dizisinde oynamasaydım, belki de muhasebeci olacaktım" diyen Ergen, ilginç bir 'hayalini' de açıkladı. 

Baba tokadı yemiş 
Bugün saat 13.00'da ekrana gelecek programda Ergen, "Reenkarnasyon olsaydı, dünyaya erkek gelmek ister miydin " sorusunu şöyle yanıtladı "Kadınlığımdan memnunum ama bir kere fırlama bir erkek olmayı isterdim. Geç evlenir, hayatı yaşardım." Şiddet konusundaysa Ergen, "Bir kez baba tokadı dışında şiddetle karşılaşmadım" dedi. 


</TEXT>
</DOC>
