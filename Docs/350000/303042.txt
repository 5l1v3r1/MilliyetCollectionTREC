<DOC>
<DOCNO> 303042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko26.html </URL>
<DATE> 2005/01/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
VISA, 150 ülkeyi YTL'ye uyumlu hale getirdi... 
</HEADLINE>
<TEXT>

     Visa Türkiye Genel Müdürü Berna Ülman, 150 ülkedeki Visa sistemlerinin de Yeni Türk Lirası ile uyumlu hale getirildiğini bildirdi. 
     Ülman, YTL'ye geçiş sürecinde herhangi bir sorunla karşılaşmadıklarını belirterek, ''Zaten Visa olarak geçtiğimiz 10 yıl içerisinde sistemde 16 yeni para birimine geçişi başarıyla gerçekleştirmiş bir firmayız. Dolayısıyla Yeni Türk Lirası'na geçişte de olumlu bir deneyim yaşadık'' dedi. 
     YTL'ye geçişle ilgili çalışmalarının uzun soluklu olduğunu, İngiltere ve Amerika'daki ekiplerin de konunun içinde yer aldığını belirten Ülman, bu hazırlıklar sonucunda yılbaşı gecesinde herhangi bir engelle karşılaşmadan Visa tüketicileri ve üye işyerlerinin kartlarını kullanabildiklerini söyledi. 
     Berna Ülman, Visa'nın yurtdışındaki sistemlerinin de YTL ile uyumlu hale getirildiğini ifade ederek, şunları söyledi 
     ''Türkiye'de 25 üye bankamız, 28 milyon Visa kartı, 800 bin kabul noktası var. Bunların yanı sıra Visa'nın yaptığı sistem değişikliği yaklaşık 150 ülkede Türk kart kullanıcısının kartını aynı gönül rahatlığı ile kullanabilmesine yönelik bir çalışmaydı. 21 bin üye banka ile doğru hesaplaşmayı sağlamak gerekiyordu. Bu başarıyla gerçekleşmiştir. Visa sistemleri YTL ile uyumlu hale getirildi. Böylelikle 21 bin üye bankada, 23 milyon üye işyerinde Türk tüketicilerinin kartlarını sağlıklı olarak kullanabilmeleri ve ekstrelerine bu tutarların YTL olarak yansıyabilmesi için gereken tüm çalışmalar başarıyla gerçekleşti. Üyelerimiz, sorunsuz şekilde kartlarını kullanabiliyorlar.'' YTL'ye geçişin kart kullanımıyla daha güvenli, daha rahat gerçekleşeceğini kaydeden Berna Ülman, ''Bozuk paralarla uğraşmak istemeyen, bundan tedirginlik duyan tüketicilerimiz için kart daha cazip bir alternatif olacaktır'' diye konuştu. 
     
</TEXT>
</DOC>
