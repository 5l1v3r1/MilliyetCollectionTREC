<DOC>
<DOCNO> 339092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/spo12.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar penaltılar 
</HEADLINE>
<TEXT>


Liverpool hafta sonu Middlesbrough karşısında hoyratça kaybettiği puanlarla ligde ilk dörtte yer alma şansını çok zora soktu ve adeta Chelsea'ye meydan okudu "Şampiyonlar Ligi biletini kupayla alacağız" 


Son UEFA şampiyonu kurt teknik adam Rafael Benitez, M'brough karşısında Sami Hyppia, Djimi Traore, Igor Biscan, Milan Baros ve Luis Garcia'yı dinlendirerek aklının Şampiyonlar Ligi şampiyonluğunda olduğunu ispatladı. Dietmar Hamann'ın da sakatlıktan kurtulup kısa bir süre de olsa forma giymesi sevindirdi. Ligde bitime 3 hafta kala bir maç fazlasıyla Everton'ın 3 puan gerisinde kalan Liverpool, Lig Kupası'nda çok zorlayıp deviremediği Chelsea'yi galiba bu kez gözüne kestirdi. 
Hafta sonu Bolton'ı yenerek 50 yıl sonra Premier Lig şampiyonluğuna uzanan Chelsea ise kendinden emin. Damien Duff, Arjen Robben, Glen Johnson ve Joe Cole'u dinlendiren Jose Mourinho sonuca belki de dünyanın en formda orta saha oyuncusu Frank Lampard'la gitti. Maçın yıldızı Lampard'sa sanki şampiyonluğa fazla sevinememişti "Anfield sessiz, ama hafta içi bizi çok zor bir maç bekliyor" 
Aşırı güven bazen olumsuzluklara da sebep olabiliyor. Mourinho'nun kendine çok fazla güvenmesi, Benitez gibi tecrübeli bir teknik adam için avantaja dönüşebilir. Golsüz beraberlik ve maçın uzatmaya gitmesi ciddi bir ihtimal. Sonra Liverpool'un tek gollü galibiyeti. 


</TEXT>
</DOC>
