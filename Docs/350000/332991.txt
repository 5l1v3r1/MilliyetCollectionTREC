<DOC>
<DOCNO> 332991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy36.html </URL>
<DATE> 2005/04/13/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
TBMM'den İngiliz Parlamentosu'na mektup... 
</HEADLINE>
<TEXT>

     Başbakan Recep Tayyip Erdoğan ve CHP Genel Başkanı Deniz Baykal, Büyük Britanya Avam Kamarası ve Lordlar Kamarası üyelerine gönderilecek mektubu, TBMM Genel Kurulu'nda imzaladı. 
     Genel görüşme önergesinin ön görüşmeleri sürerken AK Parti Grup Başkanvekili Salih Kapusuz, İngiliz parlamenterlere gönderilecek mektubu, TBMM Genel Kurulu'nda komisyonlar için ayrılan sıralara koydu. Kapusuz'un çağrısı üzerine Başbakan Erdoğan ile CHP Genel Başkanı Baykal, komisyon sıralarına gelerek yanyana oturdu. İki lider, bir süre inceledikten sonra mektubu, milletvekillerinin alkışları arasında imzaladı. 
     ''Mavi Kitap''ın tarihi bir belge olarak geçersiz ve asılsız olduğunun ilan edilmesi'' istenilen mektupta, ''Mavi Kitap, Ermeni soykırımı adalet komandoları ve ASALA tarafından işlenen korkunç terör suçları için ahlaki gerekçe olarak kullanılmıştır'' denildi. 
     ''1915 Osmanlı-Ermeni trajedisine ilişkin bir hususun dikkate sunulmak istendiği'' belirtilerek başlanılan altı sayfalık mektupta, bu konunun gerek Türk halkı gerekse dünyada çeşitli ülkelerde yaşayan Türkler için büyük önem taşıdığı belirtildi. 
     Mektupta, Büyük Britanya Parlamentosu ve Hükümeti tarafından, kamuoyuna, Büyük Britanya Parlamentosu Mavi Kitaplar Külliyatı çerçevesinde yayımlanan ''Osmanlı İmparatorluğu'nda Ermenilere Uygulanan Muamele 1915-1916'' isimli kitabın, Birinci Dünya Savaşı'nda ''Wellington House''daki İngiliz Savaş Propaganda Bürosu tarafından hazırlanan bir propaganda malzemesi olduğunun açıklanması istendi. Mektupta, ''Kitapta yer alan Osmanlı Ermenilerinin isyanı ile buna karşı Osmanlı Devleti'nin almış olduğu önlemlere ilişkin bilgilerin mesnetsiz olduğunun ve güvenilemeyeceğinin'' ilan edilmesi istemine yer verildi. 
     
     ''TOYNBEE BİLE İTİRAF ETTİ'' 

     Mektupta, Birinci Dünya Savaşı sırasında İngiltere'nin savaş propaganda faaliyetlerinin savaş boyunca ''Wellington House'' ismiyle tanımlandığı ve burada biri ''Alman Vahşeti'', diğeri de ''Türk Vahşeti'' isimli iki önemli rapor hazırlandığı belirtildi. 2 Aralık 1925'te Lordlar Kamarası'nda bir konuşma yapan Dışişleri Bakanı Sir Austin Chamberlain'in, Viscount Bryce'ın ''Alman Vahşeti'' adlı raporunun asılsız bir savaş propagandasından ibaret olduğunu açıkladığı anımsatılan mektupta, ancak Mavi Kitap hakkında böyle bir açıklama yapılmadığı kaydedildi. Mektupta, ''Oysa Mavi Kitap'ın savaş propagandası olduğunu Arnold Toynbee'nin kendisi bile itiraf etmiştir'' denildi. 
     Savaş Propaganda Bürosu'nun Mavi Kitap'la ilgili tüm kayıt ve belgelerinin bir yangınla tahrip olduğu, ancak İngiliz bürokrasisinin diğer bölümlerinde korunan bu konuyla ilgili birçok önemli belgenin tahribattan kurtulduğu ve şans eseri bulunduğu kaydedildi. 
     
     BAĞIMSIZ ARAŞTIRMACILARININ İNCELEMELERİNİN SONUÇLARI 

     Son zamanlarda, İngiltere arşivlerini inceleyen bağımsız araştırmacılar tarafından ortaya çıkartılan bu belgelerin özetle şu hususları kanıtladığı bildirildi 
     ''Mavi Kitap, Savaş Propaganda Bürosu'nun 'Türkler Gitmeli' programının bir ürünüdür, bu bakımdan bir propaganda malzemesidir. Savaş Propaganda Bürosu uzmanları, Mavi Kitap'ın hazırlanmasında, tanıklık yaptıkları olaylar hakkında kişisel bilgileri olmayan bir çok sahte 'görgü tanığının' ifadesini kullanmışlardır. Bunlar dışında Mavi Kitap'ta 'görgü tanığı' olarak atıfta bulunan kişilerin büyük çoğunluğu da konuya taraf olan ve icra ettikleri dini ve siyasi görevler nedeniyle yansız bir tutum içinde olmaları mümkün olmayan kişilerdir. 
     Mavi Kitap'ın yazarları, kitapta ifadelerine yer verilen 'görgü tanıklarının' söylediklerini, yabancı misyonların ve askeri görevlilerin ifadelerinden yararlanmak suretiyle doğrulama yoluna gitmemişlerdir. 
     Mavi Kitap'ta 'görgü tanıklarının' ifadelerini nakzeden diğer kaynakların ifadelerine hiçbir şekilde yer verilmemiştir. 
     Mavi Kitap'ta, Ermeni isyanlarına ve Doğu Anadolu'da on binlerce Müslüman'ın katledilmesine hiç değinilmemiştir. 
     Mavi Kitap'ta, 'görgü tanıklarının' Osmanlı Devleti'nin politikalarına yönelik her türlü kınama ve eleştirilerine yer verilirken, bu politikalar nedeniyle, savaş alanı dışında bulunan yüz binlerce Ermeni'nin barış ve istikrar içinde yaşamaya devam ettiklerinden hiçbir şekilde söz edilmemiştir. 
     Enformasyon Servisi Direktörü Albay John Buchan'ın çalışması, kısmen de olsa, romanlarında ve diğer yazılarında da açıkça ortaya koyduğu üzere, ırkçılığının ve Yahudi düşmanlığının ürünü olarak görülmelidir.'' 
     
     ''MAVİ KİTAP BAŞARILI BİR PROPAGANDA FAALİYETİ'' 

     Mektupta, Mavi Kitap'ın, İngiltere'nin savaş sırasındaki başarılı bir propaganda faaliyeti olduğu, Osmanlı Ermenilerinin isyanı ile buna karşı Osmanlı Devleti'nin almış olduğu önlemler hakkında gerçekleri yansıtan güvenilir bir tarihi kaynak niteliği taşımadığı kaydedildi. 
     Kitapta, Osmanlı ordularına karşı Ruslarla güçlerini birleştiren Ermeni çetelerinden, Osmanlı resmi görevlilerinin öldürülmelerinden, ikmal ve iletişim hatların kesilmesinden, Osmanlı kentlerinin ele geçirilmesi girişimlerinden, Türklerin Van'da topluca katledilmelerinden, bir milyondan fazla Müslüman'ın Rus ve Ermeniler tarafından topraklarından zorla sürülmelerinden hiç söz edilmediği bildirildi. 
     Mavi Kitap'ın ''Tahripkar ve habis etkilerinin'' bugün hala sürdüğü ve Ermeni aktivistler tarafından uluslararası medyanın, siyaset adamlarının, fikir önderlerinin ve bilim adamlarının aldatılarak Türkiye'ye karşı kin ve nefret duygularının yayılmasında etken olduğu kaydedildi. 
     
     MALTA MAHKEMESİ KARARI 

     Mektupta, kitaptaki belge ve iddiaların, mesnetsizliğinin, hükümsüzlüğünün ve hukuken hiçbir değer taşımadığının, 1921 yılında Malta Mahkemesi tarafından alınan kararla dolaylı olarak ilan edildiği vurgulandı. 
     Büyük Britanya Hükümeti'nin, ''Alman Vahşeti'' raporu için yaptığı şekilde Mavi Kitap'ın asılsızlığını ve bir propaganda materyali olduğunu ilan etmemesi nedeniyle kitabın Osmanlı Ermenileri konusu üzerine doğru ve gerçek araştırma ve akademik çalışmalar yapılmasına zarar verdiği bildirilen mektupta, şöyle denildi 
     ''Başbakan Lloyd George'un talimatıyla Albay Buchan ve Savaş Propaganda Bürosu tarafından bundan yaklaşık yüz yıl önce oluşturulan 'Türkler gitmeli' kampanyasının altı hedefi doğrultusunda Türklere karşı düşmanlığı teşvik etmektedir. Osmanlı Ermenilerinin başlarına gelenin soykırımı suçu olduğu yolundaki iddiaya destek veren ve okul kitaplarından başlayıp hükümet açıklamalarına kadar çok çeşitli yayınlarda binlerce defa atıfta bulunan Mavi Kitap, maalesef bugün hala bilim adamları ve siyaset oluşturucular için temel bir kaynak olma niteliğini sürdürmektedir. 
     Kitap, Osmanlının tutumunda, öldürme eylemini soykırıma dönüştüren kilit unsurun, yani öldürmek için özel bir niyet ve kastın mevcudiyetine dayanmaktadır. Diğer bir deyişle Mavi Kitap Osmanlı Ermenisi sivilleri savaş alanı dışında bir bölgeye yerleştirmek suretiyle Ermeni asilerden ve Rus ordusundan ayırmayı öngören Osmanlı politikasını, ırkçı bir katliam için bahane olarak nitelemektedir. 
     Mavi Kitap, Türk halkına karşı anlayışsızlığın ve düşmanlığın güçlenerek sürmesine yol açmaktadır. 'Türkler gitmeli' kampanyasının dayandığı altı hedefi oluşturan Albay Buchan gururlu bir ırkçıydı. Mavi Kitap'ın temelini oluşturan Buchan'ın altı hedefi, saygınlık ve haysiyetten yoksun oldukları iddiasıyla Türk milletinin, eşitlik ve egemenlik haklarından yararlanmayacağı ve Anadolu'da bin yıldır sürdürdükleri yaşamı devam ettirme hakkına da sahip olmadıkları yolundaki ırkçı görüşe meşruiyet kazandırmaktır. Bu nedenle, Mavi Kitap, Ermeni Soykırımı Adalet Komandoları JCAG ve Ermenistan'ın Kurtuluşu için Ermeni Gizli Ordusu ASALA tarafından işlenen korkunç terör suçlan için ahlaki gerekçe olarak kullanılmıştır. Bu teröristler, 80'den fazla masum kişiyi öldürmüş, 700'den fazla kişiyi yaralamış ve 100'den fazla insanı rehin almış, bunun yanında Amerika, Avrupa, Ortadoğu ve Avustralya'da onlarca milyon dolarlık maddi zarara yol açmışlardır. 
     Bugüne kadar asılsızlığı ilan edilmeyen Mavi Kitap, üstün nitelikte bir propaganda ve aldatmaca aracı olarak, insanları zihnen ve ruhen etkilemeye devam etmektedir.'' 
     
     ''MİRAS BIRAKACAĞIMIZ NEFRET VE İNTİKAM DUYGUSU YERİNE...'' 

     Mektupta, Tarihçi Arthur Ponsonby'nin ''Savaş Zamanında Kandırma'' isimli kitabında ''Yalan ve asılsız sözlerle insanların zihnine kin ve nefret şırınga edilmesi, savaşta hayat kaybına neden olmaktan çok daha büyük kötülüktür, insanlık ruhunun kirletilmesi, insan vücudunun tahribine nazaran daha kötü ve sakıncalıdır'' sözlerine yer verildi. Lord Ponsonby'nin değerlendirmesinin bugün de gelecekte de geçerliliğini yitirmeyeceği bildirilerek, şu görüşlere yer verildi 
     ''Gerçekten de çocuklarımıza ve gelecek nesillere miras bırakabileceğimiz önyargı, nefret ve intikam duygusu yerine müsamaha, dostluk ve iyi niyetin hüküm sürdüğü bir dünyanın kurulabileceği uluslararası bir ortama bugün her zamankinden daha fazla ihtiyacımız vardır. 
     Bu bakımdan, Birinci Dünya Savaşı'nın tüm taraflarının, ortak tarihlerinin Osmanlı Devleti-Ermeni çatışmasının muğlak yönlerinin gün ışığına çıkarılması için etik ve nesnel bir yaklaşım sergilemek suretiyle insanlık ruhunda açılan yaranın iyileştirilmesine yardım etme sorumluluğunu taşıdıklarına inanıyoruz. Bu inanç ve anlayışla ve Türkiye Cumhuriyeti'nin Büyük Britanya ile geleneksel ittifak ve dostluk ilişkilerinden duyduğumuz derin memnuniyeti teyit ederek ve 1916 yılında Toynbee'nin çalışmasının bir 'yönlendirme kitabı' olarak yayınlanması kararını Parlamentolarının aldığını göz önünde tutarak, Mavi Kitap'ın tarihi bir belge olarak geçersiz ve asılsız olduğunu ilan etmek suretiyle ortak tarihimizin bu önemli kısmına açıklık getirilmesini Büyük Britanya Parlamentosu'nun takdirlerine saygımızla sunuyoruz.'' 
     
</TEXT>
</DOC>
