<DOC>
<DOCNO> 328068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun14.html </URL>
<DATE> 2005/03/29/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Japon uzmanlardan şiddetli artçı uyarısı .. 
</HEADLINE>
<TEXT>

     Japon uzmanlar, Endonezya açıklarında meydana gelen, Richter ölçeğine göre 8.7 büyüklüğündeki depremden sonra şiddetli artçı sarsıntılar meydana gelebileceği uyarısında bulundu. 
     Japon Meteoroloji Merkezi uzmanlarından Masahiro Yamamoto, düzenlediği basın toplantısında, bölgede yaklaşık 8 büyüklüğünde artçı sarsıntılar meydana gelmesi ihtimalinin yüksek olduğunu söyledi. 
     Yamamoto, 8,7 büyüklüğündeki depremin, geçen yıl 26 Aralık'ta meydana gelen ve yaklaşık 300 bin kişinin ölümüne yol açan 9 büyüklüğündeki depremin artçısı olduğunu savundu. 
     
     NİAS 
     Bu arada, Endonezya'daki depremde en çok zarar gören yerlerden Nias Adası'nda elektrik kesintisi nedeniyle yaralıların tedavisi güçlükle yapılıyor. 
     Yerel yetkililerinden Agus Mendrofa, Endonezya televizyonu Metro TV'ye yaptığı açıklamada, yaklaşık 500 bin kişinin yaşadığı adanın en büyük kenti Gunungsitoli'deki binaların yüzde 80'inin hasar gördüğünü belirtti. 
     Binlerce kişinin enkaz altında kaldığını söyleyen Mendrofa, elektrik kesintisi nedeniyle kentin en büyük hastanesinde yaralıların tedavisinin çok zor yapıldığını kaydetti. 
     Mendrofa, tsunami endişesiyle çok sayıda doktor ve hemşirenin hastaneyi terk ettiğini belirtti. 
     Sumatra'nın 125 kilometre batısında yer alan Nias Adası, geçen yıl 26 Aralık'ta meydana gelen 9 büyüklüğündeki depremde de zarar görmüştü. 
     
</TEXT>
</DOC>
