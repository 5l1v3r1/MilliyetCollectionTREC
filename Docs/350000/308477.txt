<DOC>
<DOCNO> 308477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur01.html </URL>
<DATE> 2005/01/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Latife Hanım'ın özel evrakı Şubat'ta açılacak... 
</HEADLINE>
<TEXT>

     Türk Tarih Kurumu TTK Başkanı Prof. Dr. Yusuf Halaçoğlu, Atatürk'ün boşandığı eşi Latife Hanım'ın ölümünden sonra mahkeme aracılığıyla TTK'ya teslim edilen özel evrakının Şubat ayı başında açılacağını bildirdi. 
     Evlilik hayatı konusunda hiçbir zaman konuşmayan Latife Hanım'ın Atatürk'e, Atatürk'ün Latife Hanım'a yazdığı veya Atatürk'e başkaları tarafından yazılmış mektupların da aralarında bulunduğu 2 büyük torba içindeki evrak, Türk Tarih Kurumu'ndaki özel kasada 25 yıldır özenle saklanıyor. 
     AA muhabirinin sorularını yanıtlayan TTK Başkanı Yusuf Halaçoğlu, Latife Hanım'ın özel evrakını Şubat ayı başında açacaklarını ve evrakın içeriğini basın toplantısı ile açıklayacaklarını bildirdi. 
     Halaçoğlu, ailesinin kişiye özel gördüğü belgeler dışında evrakta bulunan herşeyi açıklayacaklarını belirterek, ''Ailesine soracağız, ailesi karar verecek. Onların açıklanmasını istemediği belgeler için yapacak bir şey yok. Çünkü mahkeme de o yönde karar verdi'' dedi. 
     Latife Hanım'ın evrakındaki belgelerin açıklanıp açıklanmaması konusunda herkesin sürekli görüş beyan ettiğini söyleyen Halaçoğlu, ''Herkes kendi kafasına göre bir şey söylüyor. Aslında hiç kimsenin bir şey konuşmaması lazım. Açıklandıktan sonra konuşsunlar. Çünkü açıklayacağımız şeylerin ne olduğunu bilmiyorlar ki. Aslında hep havada kalıyor konuşmaları'' dedi. 
     
     ''ATATÜRK'ÜN ÖZEL HAYATI MERAK EDİLİYOR'' 

     Basının bu konuya büyük ilgi gösterdiğini belirten Halaçoğlu, bunun Atatürk'ün hiç bilinmeyen özel hayatının çok merak edilmesinden kaynaklandığını söyledi. 
     Halaçoğlu, şunları kaydetti 
     ''Bütün mesele, Latife Hanım'ın boşandıktan sonra bu konuda bir kelime bile konuşmamış olmasından kaynaklanıyor. Latife Hanım hiç kimseye konuşmadı, büyük paralar teklif edilmesine rağmen hiç kimseye hatıratını vermedi, hiç anlatmadı. Herkes merak ediyor. 
     Atatürk başka da evlenmedi. Bu evlendiği kişiyle neden boşandı, meseleler nedir, bunu merak ediyorlar. Latife Hanım'ın da değil, Atatürk'ün özel hayatıyla ilgili acaba bir ipucu bulabilir miyiz diye merak ediyorlar.'' Latife Hanım'ın ailesinin de bu konuda gösterdikleri hassasiyetten duydukları memnuniyeti dile getirdiklerini anlatan Halaçoğlu, ''Herkes kendini kendini onların yerine koymalı. Evrakta neler olduğunu bilmiyorum ama Latife Hanım'ın çok çok özel hayatıysa ona saygı göstermek lazım. Kadın hiç kimseye konuşmadı, hiç kimse onun hakkında bir şey yazamadı'' dedi. 
     
     ''KADERİN GARİP CİLVESİ...'' 

     Üniversitede okuduğu 1967 yılında İstanbul'da Osmanbey'de oturduğunu belirten Halaçoğlu, öğrencilik yıllarında Latife Hanım'ın Harbiye'deki evinin önünden geçerken, ''kendisinin önünde bulunan Atatürk heykeli yüzünden özellikle bu daireyi satın aldığının'' söylendiğini anlattı. 
     ''O zamanlar tarihçi olacağımı bilseydim bir yolunu bulup mutlaka Latife Hanım'la görüşürdüm'' diyen Halaçoğlu, ''Şimdi enteresan bir durum ortaya çıktı. Latife Hanım'ın evrakı Tarih Kurumu'nda ve belki de Tarih Kurumu Başkanı olarak o evrakı ben açıklayacağım. Bu, kaderin garip bir cilvesi... Eğer bu belgeleri açıklamak bana nasip olursa, çok ilginç bir sonuç olacak'' dedi. 
     Latife Hanım'ın ölümünden sonra evinde bulunan özel evrakı, mahkeme aracılığıyla tespiti yapılarak 25 yıl sonra açıklanmak üzere muhafaza edilmesi amacıyla TTK'ya teslim edilmişti. 
     Söz 'kız tarafında' 
     CAN DÜNDAR 10.11.2004 MİLLİYET 
Atatürk'ün fırtınalı evliliği konusunda hep "erkek tarafı"nın tanıkları konuştu. Latife Hanım ise hep sustu. Artık konuşma sırası "kız tarafı"na geliyor. Latife Hanım'ın gizli arşivi açılıyor Atatürk'ün fırtınalı evliliği üzerine çok konuşuldu, çok yazıldı. 
     Dönemin tanıkları, anılarını yazdılar. Tarihçiler, duyduklarını yazdılar. 
     2.5 yıllık o evlilik, tiyatro oyunlarına, filmlere, belgesellere konu oldu. Ancak - arasında benim bir belgeselimin de bulunduğu - bu eserlerin hemen hepsinin ortak bir noktası vardı 
     Evlilikte "erkek tarafı"nı yansıtıyorlardı. 
     Latife Hanım'ın adını taşıyan eserlerde bile bu eğilim açıkça hissediliyordu. Atatürk'ün yakın çevresi onu "hırslı, hırçın, kıskanç bir kadın" olarak tanımlıyordu. Atatürk gibi bir kaplana gem vurmaya kalkmış, onu yakın çevresinden koparmış, herkesin içinde "Kemal çok içtin, yeter" diye azarlamış ve sonunda bir gün "Boş ol" lafıyla babasının evine bırakılmıştı. Salih Bozok'tan, Ali Çavuş'a, Hasan Rıza Soyak'tan, Hüsrev Gerede'ye kadar herkes benzer bir gelin profili sunuyordu. 
     Ama "gelin" hep susmuştu. 
     
     Toprağa sırlarıyla gitti 

     Herkes, onun hakkında konuşurken, o derin bir sessizliğe gömülmüştü. Oysa tüm iddialara verecek bir cevabı vardı 
     Atatürk'ü yakın çevresinden koparmak istemesine de... 
     Sofradan kaldırmaya yeltenmesine de... 
     Fikriye meselesine de... 
     Kıskandıysa, kızdıysa, kırıldıysa, ve "son kavga"da "Bana bunu da mı yapacaktın " diye bağırdıysa sebebi vardı. Ama Atatürk gibi o da bu konuda hiç, ama hiç konuşmadı. Gazeteciler kılıktan kılığa girip evine sızdılar, aracılar koyup anılarına servet biçtiler, bir röportaj için kapısına yatak serdiler, ikna edemediler. "Gelin" -"damat"la anlaştıkları gibi- sırlarıyla gitti toprağa... Ondan sonra ailesi devraldı sırlarını... Ona yaraşır bir özenle sakladılar. 
     Zamanla kitaplar, hatıralar çeşitlendi ama "kız tarafı" Gelin'in suskunluğuna hürmeten yine tüm iddialara göğüs gerdi konuşmama kararından taviz vermedi. 
     
     Sır perdesi aralanıyor 

     Bugün söylentilerin, tanıklıkların dışında bu ilişkiden kalan - şarkıdaki gibi - "birkaç mektup, birkaç resim"den ibaret... 
     Ya diğer belgeler Atatürk'ün Latife Hanım'a yazdığı mektuplar .. Not aldığı defterler .. Onlar gün ışığına çıkmayı beklediler. 
     Latife Hanım, 12 Temmuz 1975'te cilt kanserinden vefat etti. 1976 yılının aralık ayında kamu görevlileri huzurunda odasına girildi. Bulunanlardan bir kısmı Türk Tarih Kurumu'na verildi. Devletin elindeki belgelere 1980'de 25 yıl gizlilik damgası vuruldu. İşte o damganın hükmü, 2 ay sonra doluyor. 2005'te Latife Hanım'ın gizli arşivi kamuya açılacak ve kimi sırlarıyla birlikte Atatürk'ün kendisine yazdığı çok özel boşanma mektubu da açıklanacak. Büyük olasılıkla "kız tarafı" da gelinin hiç görmediğimiz fotoğraflarını, aile belgelerini bir kitapta toplayacak. 80 yıl bir sır perdesi ardında gizlenen bu tarihi ilişki, kısmen de olsa aydınlanacak. 
     
</TEXT>
</DOC>
