<DOC>
<DOCNO> 331160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy33.html </URL>
<DATE> 2005/04/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Denktaş ve Baykal buluştu Milli davanın güçlü takipçileri... 
</HEADLINE>
<TEXT>

     KKTC Cumhurbaşkanı Rauf Denktaş, Cumhuriyet Halk Partisi CHP Genel Başkanı Deniz Baykal ile görüşmesinden, Baykal'ın ve partisinin ''milli davanın güçlü takipçisi olduğu ve olmaya devam edeceği'' izlenimi aldığını söyledi. 
     Cumhurbaşkanı Denktaş, CHP Genel Başkanı Deniz Baykal ve beraberindeki heyetle yaklaşık yarım saat süren görüşmesinin ardından, Baykal ile birlikte basın toplantısı düzenledi. 
     ''Sayın Baykal ve heyetini büyük bir memnuniyetle gördük, konuştuk, dertleştik'' diyen Denktaş, Baykal ve heyetine teşekkür etti. Baykal'ın Kıbrıs Barış Harekatı'ndan hemen sonra da adada olduğunu ifade eden Denktaş, ''Kıbrıs'ın geçmişini gayet iyi biliyorlar, her şeyi yakından izlemektedirler. Konuşmamızdan da aldığım intiba, partileri ve kendileri şahsen milli davamızın, müşterek davamızın güçlü takipçileri oldukları ve olmaya devam edecekleridir. Kendilerine tekrar teşekkür ediyorum'' dedi. 
     CHP Genel Başkanı Deniz Baykal da, ''Bu ziyaretimiz, siyasal bir ziyaret olmasının ötesinde insani bir anlayışla gerçekleştirilen bir ziyarettir'' dedi. 
     Baykal, CHP olarak, Cumhurbaşkanı Denktaş'a, Cumhurbaşkanlığı görevinin sonuna yaklaşılan bu günlerde, Kıbrıs davası için bir ömür boyu verdiği büyük mücadeleye duydukları saygıyı ifade etmek için bu ziyareti yaptıklarını kaydetti. 
     17 Nisan'da Cumhurbaşkanı Denktaş'ın siyasal yaşamının bir aşamasının noktalanacağını, yeni bir aşamasının başlayacağını ifade eden Deniz Baykal, şöyle konuştu 
     ''Bu tarihi dönüm noktasına giderken, Sayın Denktaş'ın ta başlangıçtan bu güne kadar vermiş olduğu büyük mücadelenin önemini, değerini Türkiye'de hepimizin saygıyla ve takdirle karşıladığını, şükranla karşıladığını ifade etme ihtiyacını hissettik ve bu amaçla arkadaşlarımızla birlikte CHP olarak KKTC'ye ve Sayın Cumhurbaşkanı'na bu ziyareti yapma kararını aldık.'' ''Cumhurbaşkanı Denktaş'ın, Kıbrıs'ta Türk toplumunun siyasal bilincinin ortaya çıkması ve uluslaşma süreci içerisinde ileri gitmesi yönünde çok büyük katkılar yaptığını'' kaydeden Baykal, ''uluslararası planda, KKTC'nin oluşumunda, uluslararası müzakerelerde çok büyük katkılar yapmıştır'' dedi. 
     Deniz Baykal, ''Kıbrıs davasının bugün herkesin arzu ettiği çözüm noktasına hala gelemediğini'' ifade ederek, ''Önümüzde ciddi sıkıntılı bir dönem var. Bütün bunları çok iyi biliyoruz. Böyle bir kritik ortamda cumhurbaşkanlığı görevini resmen noktalayacağı şu sırada Sayın Rauf Denktaş'a Türkiye'de yaşayan vatandaşlarımızın, tüm CHP'lilerin derin saygısını ve şükran duygusunu ifade etmeyi görev bildik. Bu anlayışla buraya geldik'' diye konuştu. 
     
     DENİZ BAYKAL İÇ SİYASETE MÜDAHALE ANLAYIŞIMIZ YOK 

     CHP Genel Başkanı Deniz Baykal, Kıbrıs'a yaklaşımlarında hiçbir zaman iç siyasetine müdahale etmek gibi bir anlayışın yer almadığını söyledi. 
     KKTC'de şu sırada sıcak bir siyasi yarışma yaşandığını, bu yarışmanın kendilerini hiçbir şekilde ilgilendirmediğini ifade eden Baykal, ''Kıbrıs'ta sadece demokratik bir rejimin işlemekte olduğunu görmekten büyük mutluluk duyuyoruz. Kuzey Kıbrıs Türk halkı kendi özgür iradesiyle bu seçimlerde uygun gördüğü şekilde kararını alacaktır ve böyle bir demokratik sürecin işlemiş olması da hepimizi mutlu edecektir'' dedi. 
     Baykal, KKTC Cumhurbaşkanı Rauf Denktaş ile düzenlediği basın toplantısında şöyle konuştu 
     ''Bizim Kıbrıs'a yaklaşımımızda hiçbir zaman Kıbrıs'ın iç siyasetine müdahale etmek, onun bir parçası olmak gibi bir anlayış kesinlikle yer tutmamıştır. Biz Kıbrıs sorununu milli bir dava diye görüyoruz ve bu davaya olabildiğince yardımcı olmaya, katkı vermeye çalışıyoruz. Kıbrıs davasını kimlerin temsil edeceği konusunda kararı hiç kuşku yok ki Kıbrıs Türk halkı kendisi alacaktır. Bunun böyle olmasından da iftihar duyuyoruz, mutluluk duyuyoruz. Bizim anlayışımız hiçbir şekilde Kıbrıs'ın siyasal tartışmalarının bir parçası haline dönüşmek değildir. Bunu gördüğüm lüzum üzerine açıkça ifade etme gereği duyuyorum.'' 
     
     ''KIBRIS TÜRKÜ SEÇENEKSİZ DEĞİL'' 

     ''Herkes çok iyi bilmelidir ki, Kıbrıs Türk halkı seçeneksiz ve çaresiz değildir'' diyen Baykal, şöyle devam etti 
     ''Kıbrıs Türk halkının, 'kendisine dayatılanı kabul etmekten başka çıkış yolu yoktur' anlayışı hiçbir şekilde geçerli değildir. Türkiye Kıbrıs'taki vatandaşlarımızın durumu ve geleceğiyle çok yakından ilgilidir. Burada ortaya çıkacak sorunlar karşısında Türkiye'nin duyarsız kalacağını düşünmek kesinlikle mümkün değildir. Hepimiz, Kıbrıs'ta elde edilen gelişmenin, ilerlemenin, sağlanan bugünkü tablonun kesinlikle geriye döndürülemeyeceğini, KKTC'de yaşayan Türk toplumunun ayrı bir toplum olarak, haklarını, hukukunu ve egemenliğini Kıbrıa'taki Rum toplumuyla birlikte, ama ona teslim olmadan sahiplenip sürdürebileceği bir ortamın yaratılması için Türkiye üzerine düşeni bundan sonra da kararlılıkla yapacaktır.'' 
     
     BİR ÖMÜR DAVA 

     Siyasetin sürekli değişmeyi de beraberinde getirdiğini ifade eden Baykal, Cumhurbaşkanı Denktaş'a dönerek, ''Kıbrıs davası Sayın Cumhurbaşkanı'nın kaç yılını almıştır '' diye sordu ve Denktaş da, ''81'i ters yazın. 18'inde başladık, 81'e geldik'' karşılığını verdi. Baykal, davanın bir ömür bayu sürdüğüne işaret ederek, ''Bunun bir noktada, bir emrivakiyle, bir zorlamayla, bir dayatmayla, bir bunaltmayla noktalanabileceğini düşünenler yanılıyorlar. Bu konunun çözümü için daha çok emek verme ihtiyacı vardır'' dedi. 
     Siyasetin sürekli değişen dengelerinin, sorunun çözümü açısından, Kıbrıs Türk halkının hedeflerine ulaşması açısından yeni olanakları ve yeni gelişmeleri de beraberinde getirebileceğini kaydeden Baykal, şöyle konuştu 
     ''Kesinlikle geleceğe umutsuz ve çaresiz anlayışla bakmıyoruz. Bu yaklaşımımı da bu vesileyle, bir dönemin sona ermekte olduğu, yeni bir dönemin açılacağı bu dönemde, yeni dönemin bir umutsuzluk ve teslimiyet dönemi olamayacağını, olmaması gerektiğini de ifade etme ihtiyacını hissediyorum.'' Kendilerini kabul ettiği için Cumhurbaşkanı Denktaş'a teşekkür eden Deniz Baykal, ''Kendisini çok iyi gördük. Sağlık bakımından gayet dinç. Tam verimli bir çalışma gücünü ortaya koyan bir konumda olduğunu büyük bir sevinçle gördük. Kendisine cumhurbaşkanlığı seçimi sonrasında yapacağı çalışmalarda da içtenlikle iyi ve başarı dileklerimizi sunuyoruz. O dönemde de kendisine daima destek olma anlayışı içinde olacağımızı ifade etmek istiyorum'' dedi. 
     
     DENKTAŞ ''YÜREĞİMİZE SU SERPTİNİZ' 

     Deniz Baykal'ın ardından yeniden söz alan Cumhurbaşkanı Denktaş, Baykal'a teşekkür ederek, ''Yüreğimize su serptiniz. Bizi ferahlattınız. Bize ayakta dik durmak yoluyla haklarımızı alacağımızı ve barışın, uzlaşmanın teslimiyetle değil eşit şartlarda müzakereyle elde edileceğini hatırlattınız. Size tekrar teşekkür ederim. Yine bekleyeceğiz'' dedi. 
     CHP Genel Başkanı Baykal ve beraberindeki heyet, Cumhurbaşkanı Denktaş'la görüşmesinin ardından, Türkiye'nin Lefkoşa Büyükelçiliği'ni ziyaret etti. 
     
</TEXT>
</DOC>
