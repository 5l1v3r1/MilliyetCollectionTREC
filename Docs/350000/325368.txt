<DOC>
<DOCNO> 325368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas05.html </URL>
<DATE> 2005/03/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bel sağlığını korumanın püf noktaları 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Ortopedi ve Travmatoloji Ana Bilim Dalı öğretim üyesi, el cerrahisi ve mikrocerrahi uzmanı Prof. Dr. Ali Baktır, birkaç önemli noktaya dikkat edilmesi halinde bel sağlığının önemli ölçüde korunabileceğini söyledi. 
     Prof.Dr. Baktır, orta yaşı geçenlerin bel adalelerini güçlendirmeye yönelik egzersiz ve spor yapmamaları halinde özellikle kadınlarda bel ağrıları görüldüğünü söyledi. Günümüzde her 4- 5 kişide 1 bel ağrısı görüldüğünü anlatan Prof. Dr. Baktır, bel sağlığını korumak için şu önerilerde bulundu 
     "Sert sandalyede, omurga dik olarak bir ve iki diz kalçadan daha yukarıda olacak şekilde oturun. Kısa dinlenme süreleri için koltuklu sandalye çok iyi destek sağlar. Beliniz düz olarak ayakta durmaya çalışın. Ayakta çalışırken beldeki çöküklüğü hafifletmek için ayak iskemlesi kullanın. Dizlerinizi bükmeden öne doğru eğilmeyin. Kadınlar için orta yükseklikteki topuklar beli daha az zorlar. Topuksuz ayakkabılardan sakının. Sert yatakta yatın. Yumuşak yatakların altına 2 santimetre kalınlıkta kontraplak veya sunta koyun. Yüzüstü yatmayın. Sırtüstü yatarken dizlerinizin altına yastık koyun. Yan yatarken bacaklarınızı kalça ve dizden bükük olarak tutun.'' Araç koltuklarının da sert olması gerektiğini belirten Prof. Dr. Ali Baktır, önerileri şöyle sürdürdü 
     "Pedalları kullanırken bacağınızın tam gerilmemesi için direksiyona olabildiğince yakın oturun. Yük kaldırmayı uygun halde güvenli yapın. Dizlerinizi bükün, yükü vücudunuza yakın tutun ve kalkmak için bacak adalelerinizi kullanın. Ani hareketlerden sakının. Ağır herhangi bir şeyi belinizden yukarı seviyeye kaldırmayı denemeyin. Ağır iş yapmayın. İmkanınız varsa yorgunluğu hissetmeden önce bir işten diğerine geçin. Eğer bütün gün büroda çalışıyorsanız fırsat buldukça kalkıp etrafta dolaşın. Bel ağrıları geçtiğinde egzersiz yapılmalı. Güç bir harekete teşebbüs etmeden önce adalelere ısınma ve gevşeme fırsatı vermek için egzersize yavaş başlanması gerekir.'' 
     
</TEXT>
</DOC>
