<DOC>
<DOCNO> 335317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur68.html </URL>
<DATE> 2005/04/20/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Nisan karında hasta kurtarma operasyonu... 
</HEADLINE>
<TEXT>

     Erzurum'da, kar yağışı nedeniyle yolu ulaşıma kapalı olan mezrada, üst solunum enfeksiyonu geçiren 1 aylık çocuğa, sağlık ekipleri, karüstü araçla saatler süren yolculuktan sonra ulaştı. 
     Erzurum'un Tekman İlçesi'ne bağlı Geçit Köyü İncesu Mezrası'ndan, Erzurum Valiliği Kriz Merkezi'ni arayan Mehmet Şahin, 1 aylık olan çocuğunun nefes alamadığını ve yüzünün morardığını belirterek, yollarının ulaşıma kapalı olması nedeniyle yardım istediğini bildirdi. 
     Durumu değerlendiren Kriz Merkezi, 112 Acil Servisi ve karüstü araç temin edebilmek için Özel İdare Müdürlüğü ile irtibat kurdu. 
     Sağlık ekibi, Palandöken Kayak Merkezi'nin, başlangıcından itibaren karüstü araçla 2 saat süren zorlu bir yolculuğun ardından, dağın arka bölümündeki İncesu Mezrası'na ulaşabildi. 
     Henüz 1 aylık olan Abdulmelik Şahin'e evde ilk müdahaleyi yapan sağlık ekipleri, çocuğun üst solunum enfeksiyonu geçirdiğini teşhis etti. 
     Çocuğunun bir an önce sağlık kuruluşuna yetiştirilmesini isteyen anne Mukaddes Şahin, 1 ay önce yine yolun ulaşıma kapalı olması nedeniyle, doğumunun, mezradaki yaşlı kadınlar tarafından yaptırıldığını anlattı. 
     Evde yapılan ilk müdahalenin ardından, Abdulmelik Şahin, anne ve babasıyla birlikte, yine karüstü araçla, ilk hareket noktasında bekleyen ambulansa, oradan da Erzurum Devlet Hastanesi'ne yetiştirildi. 
     
     HABERLEŞME İÇİN... 
     Yılın büyük bölümünü kar altında geçiren ve ulaşım imkanından yoksun olan 90 nüfuslu İncesu Mezrası sakinleri, aynı zamanda haberleşme konusunda da sorun yaşıyor. Telefon imkanının bulunmadığı mezranın sakinleri, haberleşme için, cep telefonlarının şebeke alanına girdiği, mezradan 10 kilometre uzaklıktaki bir tepeye tırmanmak zorunda kalıyor. 
     Baba Mehmet Şahin de Erzurum Kriz Merkezi ile bu şekilde irtibat kurduğunu belirterek, ''Cep telefonu da olmasa, haberleşme imkanı sağlamamız çok güç olurdu'' dedi. 
     
</TEXT>
</DOC>
