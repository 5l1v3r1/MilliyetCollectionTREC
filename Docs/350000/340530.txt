<DOC>
<DOCNO> 340530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur16.html </URL>
<DATE> 2005/05/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Üniversitelerin kontenjanları belirlendi... 
</HEADLINE>
<TEXT>

     Yükseköğretim Kurulu YÖK , üniversitelerin 4 ve daha fazla süreyle eğitim-öğretim yapan lisans programlarının kontenjanlarında 3 bin 596 kişilik artış yaptı. 
     YÖK, bu ay gerçekleştirdiği Genel Kurul toplantısında üniversitelerin kontenjanlarını belirledi. 
     Henüz resmi olmayan rakamlara göre, YÖK devlet üniversitelerinin lisans programlarının kontenjanlarını yüzde 2, vakıf ve KKTC’deki üniversitelerin lisans programlarının kontenjanlarını da yüzde 1 oranında artırdı. 
     Buna göre devlet üniversitelerinin lisans programlarının kontenjanları 3 bin 319 kişilik artışla 165 bin 959’dan 169 bin 278’e, KKTC ve vakıf üniversitelerinin lisans programlarının kontenjanları da 277 kişilik artışla 27 bin 756’dan 28 bin 33’e yükseldi. Böylece, 
     üniversitelerin lisans programlarının kontenjanlarında 3 bin 596 kişilik artış gerçekleşti. 
     
     ÖZEL YETENEK PROGRAMLARI- 
     YÖK, devlet üniversitelerinin özel yetenekle öğrenci alan programlarının kontenjanını da yüzde 5.3 oranında yükseltirken, vakıf ve KKTC’deki üniversitelerin özel yetenekle öğrenci kabul eden programlarını artışa gidilmedi. Devlet üniversitelerinin özel yetenekle öğrenci yerleştirilen programlarına gelecek akademik yılda 5 kişilik artışla 10 bin 638 kişi alınacak. 
     Vakıf ve KKTC’deki üniversitelerin özel yetenekle öğrenci alan programlarında 2004 yılı verilerine göre toplam 3 bin 380 kişilik kontenjan bulunuyor. 
     
     ÖN LİSANS PROGRAMLARI 
     YÖK, her yıl bir bölümü boş kalan ve 2 yıl süreyle eğitim-öğretim yapan ön lisans programlarının kontenjanını bu yıl artırmadı. 2004 yılı verilerine göre devlet, vakıf ve KKTC’deki ön lisans programlarında toplam 189 bin 43 kişilik kontenjan bulunuyor. 
     
     GENEL TOPLAM 
     Böylece, YÖK gelecek akademik yıl için devlet, vakıf ve KKTC’deki üniversitelerin lisans, ön lisans ve özel yetenekle öğrenci alan programlarında toplam 400 bin 372 kişilik kontenjan ayırdı. 2004 yılında genel kontenjan 396 bin 241 kişi olarak belirlenmişti. 
     Üniversitelere öğrenci yerleştirmek amacıyla 19 Haziran 2005 tarihinde gerçekleştirilecek olan Öğrenci Seçme Sınavı’na 1 milyon 730 bin 850 aday girecek. Kontenjanların tamamına öğrenci yerleşeceği kabul edildiğinde, ÖSS’ye girecek öğrencilerden 1 milyon 327 bin 980’i açıkta kalacak. 
     
</TEXT>
</DOC>
