<DOC>
<DOCNO> 349617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun08.html </URL>
<DATE> 2005/06/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İngiltere Başbakanı Blair ABD'de... 
</HEADLINE>
<TEXT>

     İngiltere Başbakanı Tony Blair, Afrika ülkelerindeki açlık ve fakirliğe karşı mücadele için yapılacaklar konusunda Washington'ın desteğini sağlamak amacıyla, ABD Başkanı George Bush ile görüşmek üzere Washington'a geldi. 
     Blair'in uçağının sabah saatlerinde Andrews askeri üssüne indiği belirtildi. 
     Blair'in bu ziyareti, gelecek ay İngiltere'de düzenlenmesi öngörülen G8 zirvesine hazırlık amacını da taşıyor. 
     Blair'in bir gün sürecek Washington ziyaretinde, ABD Başkanı George Bush ve Blair'in, Afrika'ya yüz milyonlarca dolarlık yardım sözü vermesi bekleniyor. 
     Blair'in bir sözcüsü, Washington'un, İngiltere'nin ''zengin ülkelerin gelecekteki bütçelerinden daha fazla pay ayrılarak, yoksul ülkelere yardımın iki katına çıkarılması'' planını desteklemeyeceğini, ancak iki ülkenin Afrika'nın sorunlarının halledilmesi için diğer yollar konusunda anlaştığını söyledi. 
     Beyaz Saray'dan bir sözcü de iki liderin, İngiltere ve ABD'nin, açlığın tehdit ettiği Etiyopya, Eritre ve diğer Afrika ülkelerine yapacağı yardımı açıklayacağını belirtti. 
     Sözcü, ABD'nin katkısının, 14 milyon insanı beslenmesinde yeterli olacak 674 milyon dolar kadar olacağını, İngiltere'nin de önemli katkıda bulunacağını kaydetti. 
     Ancak İngiltere'nin, zengin ülkelerin gelecekteki bütçelerinden daha fazla pay ayrılarak yoksul ülkelere yardımın iki katına çıkarılması planına destek vermesi konusunda Bush'u ikna edemediği görülüyor. 
     Bush, geçen hafta yaptığı açıklamada, ''önerinin ABD'nin bütçe sürecine uygun düşmediğini'' söylemişti. Beyaz Saray yetkilileri, Bush'un bu tavrının Blair ile yapacağı toplantıdan önce de değişmediğini belirtiyor. 
     BM, bu yıl Afrika ülkeleri için 4 milyar dolar acil yardıma ihtiyacı olduğunu açıklamıştı. Washington yönetimi, bu yıl Afrika ülkeleri için 1,4 milyar dolar yardımda bulunmuştu. 
     Bush ile Blair'in görüşmesinde, Afrika'ya yardımın yanı sıra küresel ısınma, Irak, İran ve Ortadoğu'daki gelişmeler ele alınacak. 
     
</TEXT>
</DOC>
