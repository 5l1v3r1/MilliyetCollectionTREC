<DOC>
<DOCNO> 323720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy31.html </URL>
<DATE> 2005/03/14/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Sezer, 2 kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, ''Denizcilik Müsteşarlığının Kuruluş ve Görevleri Hakkında Kanun Hükmünde Kararnamede Değişiklik Yapılmasına Dair Kanun'' ile ''Uluslararası Yasal Meteoroloji Örgütü Kuruluş Sözleşmesine Katılmamızın Uygun Bulunduğuna Dair Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre kanunlar, yayımlanmak üzere Başbakanlığa gönderildi. 
     10 sayılı ''Denizcilik Müsteşarlığının Kuruluş ve Görevleri Hakkında Kanun Hükmünde Kararnamede Değişiklik Yapılmasına Dair Kanun'' üniversiteler, Milli Eğitim Bakanlığı'na bağlı orta öğretim kurumları ile Deniz Kuvvetleri Komutanlığı'nın yanı sıra gerçek ve tüzel kişiler tarafından açılacak kurslarla da gemi adamları yetiştirilebilmesine olanak tanıyor. Bu tür kurslara, Denizcilik Müsteşarlığı'nın uygun görüşü alınarak Milli Eğitim Bakanlığı tarafından izin verilecek. 
     Kanuna göre, Denizcilik Müsteşarlığı, gemilerin ve gemi adamlarının sicillerini tutmak, gemi adamlarının eğitim, sınav ve belgelendirilmelerine ilişkin esasları belirlemek ve gemi adamlarının belgelendirilmesi işlemlerini yapmakla yetkili olacak. 
     Gemi adamlarının eğitimi, üniversitelere bağlı fakülte ve yüksekokullar ile Milli Eğitim Bakanlığı'na bağlı ortaöğretim kurumları, yaygın öğretim kurumları ve Deniz Kuvvetleri Komutanlığı'na bağlı öğretim kurumları, gemi adamlarına eğitim vermek amacıyla kurulan ve Denizcilik Müsteşarlığı'nın uygun görüşü alınarak Milli Eğitim Bakanlığı'nın izniyle gerçek ve tüzel kişiler tarafından açılan özel eğitim kurumları tarafından gerçekleştirilecek. 
     Gemi adamlarının eğitimi, sınavları ve belgelendirilmelerine ilişkin usul ve esaslar, Denizcilik Müsteşarlığı tarafından hazırlanacak ve Mili Eğitim Bakanlığı'nın görüşü alınarak hazırlanacak yönetmelikle belirlenecek. 
     Gemi adamları sınavları, ''Gemi Adamları Sınavları Merkezi'' tarafından yapılacak. 
     Gemi adamlarına ilişkin eğitim, öğretim, sınav ve belgelendirme yapan kamu veya özel kurum ve kuruluşları denetlemek, denetleme faaliyetlerinin planlanması, yürütülmesi ve değerlendirilmesi işlemlerini yapmak üzere Denizcilik Müsteşarlığı'nda ''Denizcilik Eğitimi Denetleme Kurulu'' oluşturulacak. Kurul, bir başkan ve 6 üyeden oluşacak. 
     
</TEXT>
</DOC>
