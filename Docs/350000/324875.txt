<DOC>
<DOCNO> 324875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur25.html </URL>
<DATE> 2005/03/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Meslekten ihraç edilen savcıdan ilginç protesto... 
</HEADLINE>
<TEXT>

     Eski Yeşilhisar Cumhuriyet Savcısı İsmet Tuncer, meslekten ihraç edilmesini Hakimler ve Savcılar Yüksek Kurulu HSYK önünde doğum gününü kutlayarak protesto etti. 
     Yaş pasta ile HSYK binasının bulunduğu Adalet Bakanlığı ek binası önüne gelen eski savcı Tuncer, burada gazetecilere yaptığı açıklamada 30'lu yaşlarında sanık olarak yargılanan bir savcı olduğunu söyledi. 1982 anayasasında antidemokratik hükümler bulunduğunu savunan Tuncer, Yüksek Askeri Şura kararları gibi HSYK kararlarının da yargı denetimine kapalı olduğunu söyledi. 
     Ceza yargılaması sona ermeden hakkında disiplin cezası uygulandığını ve 2000 yılında meslekten ihraç edildiğini kaydeden Tuncer, şu görüşleri savundu ''Bugün benim ihraç kararımda imzası bulunan eski HSYK Başkanvekili, Yargıtay Üyesi Ergül Güryel meslekten çekilmeye davet edilmiştir. Devlete kin ve kafa tutmuyorum. Hukuk devletinde bütün kararların yargı denetimine açık olması lazım. Türkiye'de hukuk devleti ilkeleri değil devletin hukuku hakimdir.'' Tuncer, bir soru üzerine Develi Ağır Ceza Mahkemesi'nde yargılandığını, ''rüşvete aracılık etmek ve resmi evrakta sahtecilikten'' hüküm giydiğini ancak kararın kesinleşmediğini söyledi. 1961 anayasasında hakim ve savcılara tanınan hakların iade edilmesi gerektiğini kaydeden Tuncer, ''ihraç nedeniyle hukuk fakültesi diplomasını hiçbir şekilde kullanamadığını, avukatlık, müfettişlik, mali müşavirlik ve noterlik yapamadığını söyledi. Tuncer, sadece hayatını kazanmak istediğini ifade etti. 
     Tuncer, daha sonra yaş pastadaki mumları yakmak istedi. Rüzgar nedeniyle mumların yanmaması üzerine Tuncer, ''Adalet dağıtırmış gibi yaptığımız gibi mumları da üflemiş gibi yapabiliriz'' diyerek gazetecilere poz verdi. Tuncer kestiği pastayı gazetecilere ve vatandaşlara dağıttı. 
     
</TEXT>
</DOC>
