<DOC>
<DOCNO> 328025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yasam/ayas.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazımsızlık çekerseniz tuzlu nane çayı için 
</HEADLINE>
<TEXT>


Her türlü besini, özellikle de asit içerenleri fazla tüketirseniz, sindirim sistemi zorlanır, hazımsızlık başlar. Bu can sıkıcı durumun çaresi, soğuk süt ya da içine biraz tuz atılmış nane çayı olabilir 

TAYLAN KÜMELİ bir kibrit kutusu lezzet 

İnsan vücudunu şöyle bir düşündüğümüzde ne kadar olağanüstü bir sistem olduğunu fark etmemek mümkün değil. Tıpkı her biri ayrı görevler üstlenerek sistemin ayakta kalmasını sağlayan bir makinenin dişlileri gibi... Dişlilerden biri kırıldığında ciddi aksamalara, bazen de sistemin çöküşüne neden olur. İşte insan vücudu da böyledir. Organizmayı oluşturan tüm sistemlerin her biri büyük önem taşır. Bu hafta beslenme etkinliğimizin insan vücudundaki yolculuğuna şahit olacağız. 

3 aşamada sindirim 
Sindirim sisteminin temel görevi, bizi hayatta tutmak ve enerji sağlamak için yakıtımız olan yiyecek ve içecekleri işlemektir. Yediklerimizi, yaşamımızı devam ettirecek yapıtaşları olan glukoz, aminoasit, yağ asitleri, mineraller ve vitaminlere çevirmek için sindirim sistemine ihtiyacımız vardır. Sindirimin ilk aşaması, yiyeceklerin mekanik veya kimyasal olarak parçalanmasıdır. İkinci aşamada, metabolize edilmiş zerrecikler öğütülür. Üçüncü aşamada ise, kullanılmayan atıklar ortadan kaldırılır. Ana sindirim işlemi, mide ve bağırsaklarda gerçekleştiği halde sindirim aslında ağızda başlar. 

Yemeğin tadına varın 
Yemeğinizi hızlı yerseniz 
1. Bize yemeyi durdurmamızı söyleyen geri besleme mekanizmasını atlamış olursunuz, 
2. Tat alma cisimcikleri, belirli yiyecekleri parçalamak için doğru sindirim enzimlerini hazırlamak üzere beyne hazırlık sinyallerini gönderemez, 
3. Çiğnemeden yemek, fazla tükürük salgılanmasına neden olur ve aşırı salgılama sonucu enzimlerin etkisi azalır. 
Bu yüzden yavaş yiyin, iyi çiğneyin, yiyecek ve içeceklerin dille yeterince temas etmesine izin verin. 

Mide, öğütücü değildir 
Yiyecek ve içecekler ağızdan yemek borusuna geçerek mideye gelir. Mide, yiyecekleri tümüyle sindirme ya da besinleri öğütme yeteneğine sahip değildir. Midenin değişik bölümleri çalkalama, asit ile karıştırma ve çevirme, sindirim enzimleri salgılama ve hamur haline gelmiş yiyecekleri depolama gibi değişik görevleri yerine getirmek üzere yapılanmıştır. 
Mide, kısmi olarak sindirilmiş içeriğini yavaşça bağırsaklara bırakır. Safra kesesi, onikiparmak bağırsağına henüz gelmiş olan asidik mide içeriğini nötrleştirir. 

Ölçüyü kaçırmayın 
Eğer çok yemek yerseniz, özellikle de asitli yiyecekler ise ya da mide çok fazla asit üretirse, onikiparmak bağırsağı bunların hepsini alamaz ve bir kısmı midede kalarak hazımsızlığa neden olur. 
Tüm bu aşamalardan sonra yiyecekler, pankreasın sindirim enzimleriyle karıştıktan sonra ince bağırsak boyunca yoluna devam eder. Bu yolculuğun son bölümünü kalın bağırsaklar oluşturur. Vücut yiyeceklerden bütün alacaklarını aldıktan sonra, geri kalanları dışarı atar. 

Bira ve fıstıktan uzak durun 

Hemen göğüs kafesinin altındaki sıkıntı ve ağrılar, midedeki asit yoğunluğundan kaynaklanır. Asidin fazlası yemek borusundan yukarı çıkıp bronşiyal girişe fışkırırsa, şiddetli bir yanma hissedilir. 
Bunlardan kaçının Narenciye, mayalı içecekler beyaz şarap, şampanya ve bira , fıstık, kırmızı etli ve baharatlı yemekler, konserve yiyecekler ve koruyucu olarak sitrik asit içeren ticari olarak kutulanmış meyveler, sirkeli yiyecekler, sıcak sıvılar, bazı ilaçlar Steroid, aşırı C vitamini - 1000 mg'ın üstü- ve ağrı kesiciler . 
Bunları deneyin Yemeklere anason tohumu ve soğan eklemeye çalışın. Mide yanması başladığında soğuk süt veya bir parça tuzla birlikte nane çayı soğutulmuş için. Yemeğinizi yavaş yavaş yiyin. Yemekten sonra yürüyüş yapın. 

haftanın önerileri 
Kabızlıktan şik yetçiyseniz... 
Bunlardan kaçının Kahve, gazlı içecekler bira, şampanya ve soda dahil , mayalı ürünler, kuşkonmaz, brokoli ve karnabaharın sapları, tahıl gevrekleri, turp, nohut, konserve yiyecekler, şeker.Bunları tercih edin Pancar, papaya, havuç, sarmısak 1 - 2 dişi doğrayın ve suyla beraber yutun .Bu içecekleri deneyin Nane çayı, zencefil çayı, havuç suyu, 1 çay kaşığı kuşburnu tohumu akşamdan 1 bardak ılık suya atın, sabah için . 

haftanın bilgileri 
Düşük potasyum, kalbi zorluyor 
65 yaş üstündeki 5 bin 600 kişi üzerinde yapılan araştırmada, düşük potasyum alımının, kalp krizi riskini yüzde 50 artırdığı saptandı. Özellikle de kan basıncını düşürmek için diüretik kullananlarda bu risk 2 katına çıkmaktadır. Bu yüzden potasyum içeren yeşil sebzeler, turunçgiller, kayısı, brokoli gibi sebzelerin tüketimi artırılmalıdır. 

Üzüm çekirdeği her derde deva 
Alerjilerin ve saman nezlesinin tedavisinde kullanılan üzüm çekirdeği ektresi güçlü bir antioksidandır. Hücrelerin korunmasında, bağışıklık sistemi ve dolaşım fonksiyonlarını desteklemede ve uygun cilt hastalıklarında besin takviyesi olarak üzüm çekirdeği kullanılmalıdır. 

Damar sertliğinin ilacı soya 
Soyada bulunan lesitin, damarlarda birikmiş olan kolestrol plaketçiklerini parçalayarak damar sertliğine ve kalp hastalıklarına karşı koruma sağlar. 

haftanın besini 
DOMATES 
Hem ekonomik hem de bol vitamin kaynağı olan domates, besleyici ve lezzetli özelliğinden dolayı dünyanın birçok ülkesinde en çok üretilen sebzelerdendir. İçinde A, B1, B2, C, K vitaminleri, niasin, protein, yağ, karbonhidrat, potasyum, kalsiyum ve demir bulunur. 

Domates yemek için 5 neden 
1.Yüksek kan basıncını düşürmeye yardımcı olur, 
2. Vücudun su tutmasını engeller, 
3. Kalp hastalıklarına ve kansere karşı koruyucu etkisi bulunmaktadır, 
4. Yaşlanmayı zihinsel ve bedensel olarak yavaşlatır, 
5. Asitli bir sebze olması nedeniyle pişme sırasında C vitaminini korur. 


</TEXT>
</DOC>
