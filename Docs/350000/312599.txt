<DOC>
<DOCNO> 312599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/yozer.html </URL>
<DATE> 2005/02/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Futbol gösterisi 
</HEADLINE>
<TEXT>



Konya maçında akıl ve tecrübe konuşmuştu. Gaziantepspor maçında bu özelliklerin yanında futbol zenginliği, orta saha etkinliği ve fizik gücünün dayanılmaz gösterisi de vardı. Hepsi bir araya gelince seyrine doyum olmaz bir Galatasaray, karlı bir şubat akşamında sahne aldı. 
Sezon boyunca bu kadar keyifli bir 45 dakika izlememiştik. Her anı Galatasaray'ın futbol adına yaptığı harika uygulamalarla doluydu. Gaziantepspor gibi güçlü bir ekibi sahadan silip attılar. Orta alanda rakibin en etkili oyuncusu Libyalı El Taib maçın muhtemel bir kader adamıydı. Ancak 90 dakika bittiğinde en kadersiz adamı oldu. Galatasaray onu öyle bir kilitledi ki, sadece El Taib değil, tüm Gaziantepspor'un eli ayağı, gözü burnu kulağı kilitlendi kaldı. Galatasaray rakibine iki top değil yarım top bile yaptırmadı. Rakip sürekli bozuldu. Topu ayaklarına her aldıklarında hem hücumda oynayan Hakan ve Necati, hem de kalabalık orta alanın inanılmaz rahatsız edici dürtüklemeleri konuk takımın hiçbir şey yapmadan sahayı terketmesine neden oldu. Futbolun en ana özelliğinden biri rakibi oynatmamaktır. Galatasaray da bunu yaptı. Güçlü rakibinin öylesine canını sıktı ki, adamların canı futbol oynamak istemedi. İstanbul'a geldiklerine bin pişman oldular. Öyle ya, ta kalkıp Gaziantep'den gel, iki topa vurmadan geri dön. Olacak iş mi 

Alkışlar Ayhan'a 
Ve tabii ki bu kadar etkili oynayan bir takımı da topun sevmesi çok normal. Allah ne verdiyse gol oldu. Hele ilk yarıda kaleye giden her top çizgiyi geçti. Gaziantep her santrayı yeni gol korkusu ile yaptı. İlk golde Ayhan'ın soldan inanılmaz gidişi, ikinci golde topun kimseye değmeden filelere gidişi, Conceiçao'nun serbest atıştan attığı ve sadece yan hakemin gördüğü gol çok çalışanın kazandığı bonuslardı. 
Galatasaray ikinci yarıda kendini fazla sıkmadı. Temposunu zorunlu olarak düşürdü. Çünkü o prese hiçbir can 90 dakika dayanmazdı. Hiç şüphesiz dünkü Galatasaray'ın gösterişli futbolunda baş mimarlar arasında olan Ayhan Akman için ayrı bir yer açmak lazım. Hücum bindirmeleri, savunma yardımları, kanat atakları, asist ve gol hepsi dün Ayhan'ın futbol kişiliğinde bir araya gelmişti. Ancak Galatasaray on birinin özellikle ilk yarıdaki büyük yardımlaşması Kızılay ve Kızılhaç'ı bile kıskandıracak cinstendi. Bu bütünleşme ve inanç devam ettiği sürece Galatasaray'ın bu futbol gösterisine artık alışmamız lazım. 


</TEXT>
</DOC>
