<DOC>
<DOCNO> 301556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun48.html </URL>
<DATE> 2004/12/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İran'da 2, S.Arabistan'da 1 idam 
</HEADLINE>
<TEXT>

     İran'da 2 kişi halk önünde asılarak idam edildi. 
     Kudüs gazetesinin bugünkü haberine göre, tecavüzden suçlu bulunan Mustafa'nın idam cezası dün doğudaki Horasan eyaletinin başkenti Meşhed'de infaz edildi. 
     Haberde, aynı kentte önceki gün de bir kişinin idam edildiği belirtildi, ancak suçunun ne olduğu hakkında bilgi verilmedi. 
     İran'da cinayet, silahlı soygun, tecavüz, din değiştirme ve ciddi uyuşturucu kaçaklığı suçu işleyenler idam ediliyor. 
     Uluslararası Af Örgütü'ne göre, İran'da 2002 yılında 113, geçen yıl 108 kişi idam edildi. 
     
     SUUDİ ARABİSTAN'DA CİNAYET İDAMI 
     Suudi Arabistan'da cinayetten suçlu bulunarak idama mahkum edilen bir kişinin cezasının kılıçla infaz edildiği bildirildi. 
     Resmi SPA Ajansı, İçişleri Bakanlığı tarafından yayınlanan bildiriye dayanarak verdiği haberinde, Said Bin Hamid El Cizani'yi bıçaklayarak öldüren Ahmed Bin Hüseyin El Futeyni El Fehmi'nin, Mekke'de kılıçla başı kesilerek idam edildiğini belirtti. 
     Böylece yıl başından beri Suudi Arabistan'da idam edilenlerin sayısı 34'e yükseldi. Suudi Arabistan'da tecavüz, cinayet, din değiştirmek, silahlı soygun, uyuşturucu kaçakçılığı suçu işleyenler idam cezasına çarptırılıyor. 
     Suudi Arabistan'da resmi kayıtlara göre geçen yıl 52, önceki yıl 48 kişi idam edildi. 
     
</TEXT>
</DOC>
