<DOC>
<DOCNO> 306729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun23.html </URL>
<DATE> 2005/01/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Zhao Ziyang'ın durumu ciddeyitini koruyor... 
</HEADLINE>
<TEXT>

     Çin'in eski liderlerinden Zhao Ziyang'ın sağlık durumunun ciddiyetini koruduğu bildirildi. 
     Çin Komünist Partisi Merkez Komitesi'nin eski genel sekreteri Zhao'nun ailesine yakın kaynaklar, liderin birkaç nöbet geçirdiğini ve şu anda hastanede bulunduğunu söylediler. 
     Reuters ajansına açıklama yapan, ancak ismini açıklamak istemeyen kişiler, Zhao'nun kızının babasının dün gece bir nöbet daha geçirdiğini, düzelme olmasına rağmen tehlikeyi henüz atlatamadığını ve şu an yoğun bakımda olduğunu söylediğini belirttiler. Gelen nöbetlerin Zhao'yu nasıl etkilediği bilinmiyor. 
     Bu arada, Zhao'nun sağlık durumu hakkında farklı söylentiler yayıldı. Bazı kaynaklar Zhao'nun durumunun düzeldiğini kaydederken, Fransız Haber Ajansı AFP'ye bilgi veren kişilerse 85 yaşındaki eski liderin ''derin komada'' olduğunu ileri sürdüler. 
     Hafta içinde bir gazetede, Zhao'nun öldüğü iddia edilmişti. Çin Dışişleri Bakanlığı tarafından önceki gün yapılan açıklamada, Zhao'nun kısa süre önce hastalandığı ve tedavi gördükten sonra durumunun iyi olduğu belirtildi. 
     Reformcu bir siyasetçi olarak bilinen Zhao, 1989 yılındaki Tiananmen olayları sırasında askeri müdahaleye karşı çıkmış ve daha sonra görevinden alınmıştı. Zhao, 1989'dan bu yana ev hapsinde bulunuyor. 
     
</TEXT>
</DOC>
