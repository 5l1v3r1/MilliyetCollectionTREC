<DOC>
<DOCNO> 315992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/asik.html </URL>
<DATE> 2005/02/17/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Sinüzit teşhisi 
</HEADLINE>
<TEXT>


Geçenlerde şakaklarımda bir uyuşma belirdi. Dostlar, "Sen en iyisi bir nöroloğa görün" dediler. Özel bir hastanede bir hanım nöroloğa muayene olduk. Hanımefendi kimi tetkikler istedi... Beyin MR'ı... Boyun MR'ı... Kan tahlilleri... EMG... Bu dört işlemin fiyatı, Amerikan Hastanesi'nde 2.5 milyar lira tutuyordu... Florence Nightingale Hastanesi'ni aradık. Fiyat aşağı yukarı aynı. Özel hastaneler genel olarak bir fiyat birliğine gitmişler. Özel sigortamız yok. SSK sigortamız var ama bugüne dek hiç semtine uğramadık... Git, kuyruklara gir, sağlık karnesi çıkar, sevk yaptır falan gözümüz yemedi. 
Durumu Çapa Tıp Fakültesi Hastanesi'nden soruşturduk... 
Aynı işlemler orada 400 milyon liraya yapılıyor... 
İşlemleri Çapa'da yarım günde hallettik... 
Sonunda beyin MR'ında "sinüzit" göründü... 
Eğer tetkikleri özel hastanede yaptırmış olsak bir sinüzit teşhisi 2.5 milyar liraya patlayacaktı... O bir yana... Karşımıza çıkan fiyatlar gelecekle ilgili endişeler yarattı bizde. SSK hastaneleri devlete devrediliyor. Oradan belediyelere devredileceği söyleniyor. Sağlığın yeniden yapılanma adı altında giderek özelleştiğini, kentlerin sağında solunda mantar gibi özel hastanelerin bittiğini görüyoruz... Sağlık hızla özelleşiyor. Özelleştikçe karşımıza çıkan rakamlar akıl almaz boyutlara ulaşıyor. Ufuktaki manzara pek sağlıklı görünmüyor. 

ABD, Türkiye korkusuyla Kuzey Irak'a yığınak yapıyormuş. 
Bu Amerikalılar, bizimle mi "stratejik ortak", Kuzey Irak'takilerle mi, gel de çık işin içinden... 
Haldun Ertem 

Gelse o şuh... Artık iyice anlaşıldı ki, Tayyip Erdoğan gezmeyi seviyor. Özellikle de yurtdışında. Güneydoğu Asya gezisinden döner dönmez Arnavutluk ve Bosna - Hersek'in yolunu tuttu. 21 Şubat'ta Brüksel seyahati var. Ardından, Etiyopya, Kenya ve Güney Afrika'yı kapsayan tam 8 günlük Afrika seyahati. Geri gelecek, birkaç gün kaldıktan sonra ver elini Fas ve Tunus diyecek. 
Sonra Sonrası şimdilik belli değil, gidilecek bir yerler mutlaka bulunacaktır. İyi gezmeler 

Savaş tamtamları Amerika, şimdi de Suriye ve İran'a saldırı hazırlığını sürdürüyor. Türkiye bu saldırının uzağında durması gerekirken tam tersine kendini "stratejik ortak" ilan ederek, adeta belaya ortak olmaya çalışıyor. Büyük yalanlar söyleyerek Irak'ı işgal gerekçesi yaratan ABD, aynı oyunu İran'a karşı oynuyor. Irak'tan sonra Suriye ve İran'ın yıkılması, bölgenin felaketi olur. Hiç kuşkunuz olmasın, peşinden de sıra Türkiye'ye gelir. Ortadoğu, tarihin en kritik dönemecinde. Baş tehdit Amerika... Ne var ki, Abdullah Bey'in ABD aşkı gerçeklerin görünmesini engelliyor... 

Ürgüp Belediye Başkanı Bekir Ödemiş, telefonda kahkahalar atarak aktardı... Ürgüp - Kayseri arasında minibüs işletmek isteyen firma, verdiği izin dilekçesinde hedefini şöyle belirtmiş "... yolcuların günümüz şartlarına uygun, sıcak ve serin ortamda seyahat edebilmelerini sağlayan, AB şartlarında yolculuk hedeflenmektedir..." 

Sinan köylüsü... Bismil ilçesi Sinan köyünden geldiler. Onları tanıyorsunuz.. Hani şu ağaya karşı ayaklanan, traktörlerle çoluk çocuk Diyarbakır'a yürüyen, "Türkiye Cumhuriyeti Ağalar Cumhuriyeti mi " diye pankart açan köylüler... 
Öyküleri acıklı... Sinan köyünde 180 hane var... Yaklaşık 1800 nüfus... Evleri var, tarlalarını ekip biçiyorlar. Derken ağa geçen yıl onlara kızıyor. Ektirmiyorum tarlalarımı diye resti çekiyor. Köylüler 
- Kimin tarlasını kime ektirmiyorsun 
diye diklenirken, şoke edici bir gerçek ortaya çıkıyor. 
Sinanlı ailesi, 1956 yılında kadastro getirerek, köylünün dedeleri, ataları üzerine kayıtlı 103 parça araziyi kendi üzerine kaydettirmiştir. 
Bağlar, bahçeler, meralar hatta köy mezarlığı bile elden gitmiştir. Civar köylerle birlikte 93 bin dönüm arazi, Sinanlı ailesinin üzerine tapulanıyor. Köylünün bundan haberi olmuyor... 
- Köyde ölümüzü gömecek mezar yeri bile kalmadı, diye dertlendiler... 
Zamanaşımı yüzünden itiraz fırsatını kaçırmışlar. Hukuken yapacakları bir şey kalmamış... 
Ne var ki, bir büyük adaletsizlik ve haksızlık açık seçik orta yerde duruyor. 
Köyde ekip biçecek yeri kalmayan 1800 nüfus şehirlere göçecek. Kimi sürünecek, kimi kapkaççılığa başlayacak... Çünkü şehirlerin de bu insanları kaldıracak hali yok. 
Hükümet, Sinan köyü halkının derdine bir derman bulmak zorunda. Çünkü onlar da bu vatanın evlatları. Üstelik de başkasının değil kendi haklarını istiyorlar. 



</TEXT>
</DOC>
