<DOC>
<DOCNO> 324087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo13.html </URL>
<DATE> 2005/03/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Konyaspor'da hedef "Anadolu Şampiyonluğu" 
</HEADLINE>
<TEXT>

     Birinci Süper Lig'de 7. sırada bulunan Konyaspor, ligi 5. bitirerek 4 büyüklerin arkasından Anadolu'nun en iyi takımı olmayı hedefliyor. 
     Konyaspor Kulübü Basın Sözcüsü Bahattin Karapınar, hafta sonunda yapacakları Gençlerbirliği maçının hazırlıklarının sürdüğünü ve takımın moralinin en üst düzeyde olduğunu söyledi. 
     Son haftalarda yakaladıkları çıkışı Ankara'da da sürdürmek istediklerini vurgulayan Karapınar, ''İyi bir seri yakaladık. Her maça final havasında çıkan Konyaspor, karşısına çıkan rakipleri yenerek yoluna devam ediyor. Gençlerbirliği maçından da 3 puanla ayrılarak tırmanışı sürdüreceğiz'' dedi. 
     Karapınar, hedefledikleri 7. sıraya ligin bitimine 10 hafta kala ulaştıklarını ifade ederek, çıtayı yükselttiklerini ve yeni hedeflerinin 5. sıra olduğunu anlattı. 
     Ligde sezonu 5. bitirerek, 4 büyüklerin arkasından Anadolu'nun en iyi takımı olmayı amaçladıklarını belirten Karapınar, ''Birinci Süper Lig'deki ikinci yılımızda Anadolu'nun şampiyonu olmayı istiyoruz. Son haftalarda oynadığımız futbolu kalan 10 maçta da ortaya koyarsak, hedefimize zorlanmadan ulaşırız'' diye konuştu. 
     
</TEXT>
</DOC>
