<DOC>
<DOCNO> 330053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun13.html </URL>
<DATE> 2005/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Associated Press Mehmet Ali Ağca da üzgün 
</HEADLINE>
<TEXT>

           Can KAMİLOĞLU NEW YORK, DHA 

PAPA 2'nci Jean Paul'ün ölümü ABD'de de büyük üzüntü yarattı. Birçok televizyon kanalı yayın akışını değiştirerek Papa'nın öldüğü dakikadan itibaren Vatikan'dan canlı yayına geçti. Amerikan Associated Press AP ajansı da Mehmet Ali Ağca'nın Papa için üzüldüğünü bildirdi. 
     ABD'nin birçok bölgesinde yapılan pazar ayinlerinde Papa için gözyaşı döküldü. Amerika'da yayınlanan gazetelerin bir çoğunda Papa'nın ölümüne tam sayfa yer ayrıldı. Gazeteler Papa'nın 'insan olarak mükemmelliğini' dile getirirken, Ağca'nın suikast girişimi hatırlatılarak, "Papa fanatik bir Türk tarafından öldürülmek istenmişti" yorumu yapıldı. 
     
     AĞCA'NIN AĞABEYİ AP'YE KONUŞTU CENAZEYE GİDEBİLİRİZ 
     Bu arada AP'ye konuşan Mehmet Ali Ağca'nın ağabeyi Adnan Ağca da geçen çarşamba günü Mehmet Ali Ağca ile Kartal Cezaevi'nde görüştüğünü dile getirerek, "Mehmet Ali Ağca Papa'nın sağlığından dolayı büyük üzüntü duyuyor" dedi. Papa ile Ağca'nın, görüşmelerinden sonra birbirlerini kardeş olarak ilan ettiklerini belirten Adnan Ağca, "Sizin kardeşiniz ölse üzülmez misiniz " diye konuştu. 
     Adnan Ağca AP'ye yaptığı açıklamada ayrıca, "Mümkün olursa cenaze için birkaç gün içinde İtalya'ya gidebiliriz" dedi. 
     
</TEXT>
</DOC>
