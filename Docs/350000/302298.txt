<DOC>
<DOCNO> 302298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur41.html </URL>
<DATE> 2004/12/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Oyuncu Sunat'ı öldüren Özgen'in avukatı "Sunat'ın silahı gerçekti" 
</HEADLINE>
<TEXT>

     Tiyatro sanatçısı İsmail Hakkı Sunat'ın, öldürülmesi sırasında elinde gerçek tabanca bulunduğu ve sanık İhsan Fuat Özgen'in meşru müdafaa hakkını kullandığı iddia edildi. 
     Çanakkale Ağır Ceza Mahkemesi'nde devam eden duruşmada, sanık Özgen'in avukatı Seçil Biricik, fezlekeyi hazırlayan Gelibolu Savcısı'nın, ''maktulün silahlı baskınla haneye tecavüz suçunu işlediğini ve 6 genci silahla tehdit ettiğini'' raporunda belirttiğini hatırlattı. 
     Biricik, şöyle konuştu 
     ''Gelibolu Savcısı'nın maktulün evini aratmaması, büyük bir eksikliktir. Saat 23.00'te arkadaşlarıyla yemek yiyen müvekkilimiz, silahlı tehdit karşısında meşru müdafaa hakkını kullanmak zorunda kalmıştır. Emanette olan kurusıkı tabancadır. Biz tabancanın değiştirildiği, gerçekte maktulün elinde gerçek bir tabanca olduğunu, ancak soruşturmanın eksik yapılması nedeniyle bu konunun açıklığa kavuşmadığını düşünüyoruz.'' Sunat'ın avukatı Zeki Hacıibrahimoğlu ise mahkemenin, bilirkişi raporunu dikkate alması gerektiğini söyledi. 
     Olayla ilgili olarak bazı tanıkların ifadesinin alınması için duruşmayı 14 Ocak 2005 tarihine erteleyen mahkeme heyeti, tutuklu İhsan Fuat Özgen'in tahliye istemini reddetti. 
     İstanbul Devlet Tiyatrosu sanatçısı, özel bir televizyon kanalında yayınlanan ''Zümrüt'' adlı dizinin oyuncularından İsmail Hakkı Sunat'ın, geçen Temmuz ayında, Gelibolu'ya bağlı Bolayır Beldesi'ndeki Mega Kent Tatil Sitesi'ndeki yazlığında, yan komşusu İhsan Fuat Özgen tarafından silahla vurularak öldürüldüğü iddia edilmişti. 
     
</TEXT>
</DOC>
