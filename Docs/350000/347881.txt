<DOC>
<DOCNO> 347881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy32.html </URL>
<DATE> 2005/06/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Dışişleri Ermeni tarafından yapılacak jestler değerlendirmeyi etkiler 
</HEADLINE>
<TEXT>

     Dışişleri Bakanlığı Sözcüsü Namık Tan, Ermenistan Devlet Başkanı Robert Koçaryan’ın cevabi mektubunun değerlendirmesinin sürdüğünü söyleyerek, Ermenistan tarafından yapılacak "olumlu açıklamalar ve jestlerin bu değerlendirmeyi etkileyeceğini" bildirdi. 
     Sözcü Tan, haftalık basın toplantısında, Koçaryan’ın mektubuna ilişkin değerlendirmenin sonucunun ne olduğunun sorulması üzerine, değerlendirmenin sürdüğünü kaydetti. 
     Tan, bu değerlendirmenin sonucuna ilişkin kamuoyuna bilgi verileceğini belirterek, "Ama yapılacak olumlu açıklamalar ve jestlerin bu değerlendirmeyi etkileyeceği ortadadır" dedi. 
     Sözcü Tan, bir gazetede iddia edildiği gibi, Türkiye-Ermenistan ilişkilerinin askıya alınmasının söz konusu olmadığını, zaten iki ülke arasında ilişki bulunmadığını belirtti. 
     Başbakan Recep Tayyip Erdoğan’ın Türk ve Ermeni tarihçi ve uzmanlarından oluşan bir grubun, 1915 dönemine ait gelişme ve olayları sadece Türk ve Ermeni arşivlerinde değil, ilgili üçüncü ülkelerdeki bütün arşivlerde araştırarak bulgularını uluslararası kamuoyuna açıklaması önerisine, Koçaryan, bu komisyonun hükümetler arası bir nitelikte olması önerisiyle karşılık vermişti. 
     
</TEXT>
</DOC>
