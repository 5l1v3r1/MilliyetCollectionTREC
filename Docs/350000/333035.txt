<DOC>
<DOCNO> 333035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo38.html </URL>
<DATE> 2005/04/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ankaraspor Ümit Karan'a verilen ceza çok ağır... 
</HEADLINE>
<TEXT>

     Büyükşehir Belediyesi Ankaraspor, ligde hafta sonu yapacağı Ankaragücü maçının hazırlıklarını sürdürdü. 
     ASKİ Spor Tesisleri'nde, Teknik Direktör Samet Aybaba yönetiminde yapılan antrenman, yaklaşık 1,5 saat sürdü. Çalışmaya sakatlığı süren Hüseyin ile İstanbul'daki kendi işyerinin açılışına katılan Ümit Karan katılmazken, sakatlıkları düzelen Tita ve Molnar, kuvvet çalışması ve koşu yaptı. 
     Kondisyon ağırlıklı bir çalışma yapan Ankarasporlular, daha sonra yarı sahada çift kale maç oynadı. Teknik Direktör Samet Aybaba da çift kale maçta yer aldı. 
     Büyükşehir Belediyesi Ankaraspor, Ankaragücü maçı hazırlıklarını, Üçüncü Futbol Ligi takımlarından Keçiörengücü ile yarın yapacağı maçla sürdürecek. 
     
     ÜMİT KARAN'IN CEZASINA İTİRAZ 
     Öte yandan Profesyonel Futbol Disiplin Kurulu'nun Ümit Karan'a verdiği 3 maç oynamama cezası Ankaraspor'da tepkilere yol açtı. 
     Futbol Şube Sorumlusu Ahmet Gökçek, Ümit Karan'a verilen cezanın çok ağır olduğunu savunarak, ''Ümit verilen 3 maçlık ceza gerçekten çok ağır. Bu konuda girişimlerde bulunacak ve Tahkim Kurulu'na cezanın indirilmesi konusunda başvuruda bulunacağız'' diye konuştu. 
     
</TEXT>
</DOC>
