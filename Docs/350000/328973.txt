<DOC>
<DOCNO> 328973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy24.html </URL>
<DATE> 2005/03/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çiçek TCK'nin ertelenmesine kişisel olarak karşıyım 
</HEADLINE>
<TEXT>

     Adalet Bakanı Cemil Çiçek, TCK'nın yürürlüğünün ertelenmesine kişisel olarak karşı olduğunu belirtirken, yasayı bugün eleştirenlerin bundan önce olduğu gibi bu iki aylık sürede de katkı sağlayacaklarına inanmadığını söyledi. 
     Bakan Çiçek, Başbakan Recep Tayyip Erdoğan'ın gezide bulunduğu Fas'ta "TCK'nın 45 gün ya da 2 ay ertelenebileceği" açıklamasını yaptığı saatlerde NTV'nin konuyla ilgili sorularını yanıtladı. Çiçek, aslında TCK'nın 1 Ocak 2006'da yürürlüğünün öngürüldüğünü, ancak biriken dosyalar nedeniyle bu tarihin 6 ay öne çekildiğini söyledi. Bu sırada NTV haber merkezine gelen Başbakan Erdoğan'ın erteleme ile ilgili açıklamasını Cemil Çiçek canlı yayında öğrenmiş oldu. 
     
     ''SİYASİ SORUMLULUK GEREKİYORSA ALIRIM 

     Adalet Bakanı Cemil Çiçek, TCK'nın yürürlüğe girmesine birkaç saat kala ertelenmesi ile ilgili olarak, ''Eğer siyasi bir sorumluluk gerekiyorsa anlım açık ve yüzüm ak olarak bunu kabule hazırım'' dedi. 
     Adalet Bakanı Çiçek, TBMM Genel Kurul'da yeni TCK'nın da içinde bulunduğu bazı yasaların yürürlük tarihini erteleyen teklifin kabulünden sonra teşekkür konuşması yaptı. Meclis'e anlayış ve katkılarından dolayı teşekkür ettiğini belirten Çiçek, siyasi bir sorumluluk gerekiyorsa bunu almaya da hazır olduğunu bildirdi. 
     Hiçbir yasaya bu kadar çok zaman ayrılmadığını belirten Çiçek, iddiaların aksine TCK'nın çok uzun süre kamuoyunda ve Meclis'te tartışıldığını ve her kesimin katkısının arandığını dile getirdi. Çiçek, ''Yeni TCK'yı bizatihi Meclis hazırlamıştır'' dedi. 
     
     ''TAKTİR EDİLMESİ GEREKİR'' 

     Yeni TCK ile ilgili olarak basında çıkan yazıların 7 klasör olduğunu ve bunların hemen tamanını da olumlu görüşler bildirdiğini dile getiren Çiçek, bugün için yürürlük tarihinin ertelenmesinin kamuoyunun ve uygulamacıların isteğine uyulması olarak görülüp takdir edilmesi gerektiğini söyledi. 
     ''Yanlış varsa dönerim hiç mahsuru yok, millet hesabına olumlu olacaksa elbette dönerim'' diyen Çiçek, kendilerinin katılıma açık bir siyasi topluluk olduklarını bildirdi. 
     Bakan Çiçek, zamanında TCK'ya eleştiri getirmeyenlerin, sesini çıkarmayanların her nedense birden bire Mart ayı gelince yasayı antidemokratik ilan ettiğini söyledi. 
     Cemil Çiçek, DYP Denizli Milletvekili Ümmet Kandoğan'ın, birkaç saat önce NTV'de katıldığı televizyon programında TCK'nın yürürlük tarihinin 1 Nisan olduğunu belirtirken, Başbakan'ın Afrika gezisinde yaptığı açıklamaya dayanarak, yasanın yürürlük tarihinin 1 Haziran'a ertelendiğininin alt yazıyla duyurulduğuna ilişkin sözlerine cevap verirken de ''Ben Meclis'e saygımdan öyle konuştum. Ben hükümet emrinde meclis iradesi anlayışına katılmıyorum'' dedi. 
     Bakan Çiçek, AB'nin önemli bir hedef olduğunu ve onun da bir zaman sınırlaması dayattığını ifade ederek, bundan sonra kimin ne görüş bildirecekse bu zamanlamaya uyması gerektiğini söyledi. Çiçek, ''Buradan ifade ediyorum ki, 2 ay değil 2 sene süre versek yine insanlar bir iki ay konuşur sonra yine kendi normal yaşamına döner ve bunun unutur, araya başka gündemler girer'' diye konuştu. 
     Çiçek, yeni TCK'yı yepyeni bir binaya benzeterek, ''Yepyeni bir bina yaptık. Eski evin perdesi bu yeni eve uymuyor diye bu yeni eve girmeyecek miyiz '' dedi. 
     Çiçek, bir inatlaşma içine girmeye gerek bulunmadığı görüşünü yineleyerek, dinamik toplum için yasalarda da değişikliklerin gerekli olabileceğini ve ihtiyaç olursa 10 değil 20 değişikliğin de gündeme gelebileceğini kaydetti. 
     
</TEXT>
</DOC>
