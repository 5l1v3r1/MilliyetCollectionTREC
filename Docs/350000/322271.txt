<DOC>
<DOCNO> 322271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur12.html </URL>
<DATE> 2005/03/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İzmir metrosunda arıza.... Seferler aksadı... 
</HEADLINE>
<TEXT>

     İzmir Metrosu'nda sinyalizasyon sisteminde meydana gelen arıza nedeniyle bu sabah 06.00'dan itibaren metro seferlerinin gecikmeli yapıldığı bildirildi. 
     AA muhabirinin İzmir Metro A.Ş yetkililerinden aldığı bilgiye göre, sinyalizasyon sisteminde sabah 06.00'dan sonra arıza meydana geldi. 
     Yetkililer, trenlerin raylar üzerinde güvenli bir şekilde seyrini ve araçların otomatik olarak yolu algılamasını sağlayan sistemdeki arıza nedeniyle Bornova-Üçkuyular, Üçkuyular-Bornova hatlarında seferlerin sağlıklı olarak gerçekleştirilemediğini belirttiler. 
     Arıza nedeniyle istasyonlarda sık sık anons yapılarak seferlerin gecikmeli olarak gerçekleştirileceği duyuruldu. Yetkililer, karşılıklı sefer yapılamadığını, durumun ''tek yönlü'' olarak çalıştırılan iki tren ile aşılmaya çalışıldığını söylediler. 
     Sistemdeki arızanın giderilmesi için çalışmaların aralıksız sürdüğü kaydedildi. 
     
</TEXT>
</DOC>
