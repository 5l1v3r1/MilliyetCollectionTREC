<DOC>
<DOCNO> 348879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun22.html </URL>
<DATE> 2005/06/04/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
New York Times'tan Türkiye'ye AB desteği... 
</HEADLINE>
<TEXT>

     ABD’de yayınlanan New York Times gazetesi, AB’nin üyelik için kalkış rampasında bulunan Türkiye gibi ülkelere kapılarını kapamasının korkunç bir hata olacağını yazdı. 
     Gazetenin haberinde, AB’nin, ülkelerin yönetişim ve sivil haklarını en yüksek küresel standartlara ulaştırması için çok güçlü bir teşvik oluşturduğu, Türk fobisine kapılmanın, Müslüman ülkelerin en moderni olan Türkiye’ye büyük ve potansiyel olarak tehlikeli bir darbe vuracağı kaydedildi. 
     Fransa ve Hollanda’nın, AB anayasasını reddetmesinin AB’yi krize soktuğu ifade edilen haberde, Avrupa’nın güçlenen ve yayılan "Batıya karşı Doğu", "Yeniye karşı Eski" ve "Zengine karşı Yoksul" kamplaşmalarını engelleme sorunuyla yüzyüze olduğu belirtildi. 
     Bunun gerçek bir risk olduğu belirtilen haberde, sandık başında yapılan kamuoyu yoklamalarında çoğunlukla gençlerin ve yoksulların ’hayır’ oyu, yaşlı ve zenginlerin ise ’evet’ oyu kullandığının ortaya çıkmasının verdiği uyarının göz ardı edilmemesi gerektiği bildirildi. 
     16 Haziran’da toplanacak AB liderler zirvesinin acil görevinin, 
     AB’de yanlış giden neyse bunu tespit ederek değiştirmek olduğuna dikkat çeken gazete, her şeyden önce herkesin sadece kuralların derlenmesinden ibaret olan anayasa taslağının öldüğünü kabul etmesinin gerektiğini yazdı. 
     Haberde Avrupa’nın, hızla değişen bir dünyada, kendisini bir krize kaptıramayacak kadar önemli olduğu, özellikle Türkiye gibi ülkelere kapıları kapatmasının korkunç bir hata olacağı vurgulandı. 
     
</TEXT>
</DOC>
