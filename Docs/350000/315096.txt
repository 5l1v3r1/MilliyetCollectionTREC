<DOC>
<DOCNO> 315096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko34.html </URL>
<DATE> 2005/02/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Zeki Sayın Nema kredisini ihtiyacı olan alsın 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Ziraat Bankası'nın nema kredisi konusunda, ''Kişi, zaruri ihtiyaçlarını karşılayacaksa alsın, değilse gelip almasına gerek yok diye düşünüyorum'' dedi. 
     Zeki Sayın, Başak Sigorta ve Başak Emeklilik'in özelleştirilmesiyle ilgili toplantının ardından basın mensuplarının sorularını yanıtladı. 
     Sayın, Ziraat'in nema alacaklarını kredilendirmesi uygulamasını çok güzel bulduğunu söyledi. 
     Zeki Sayın, ''Nema kişinin tahakkuk etmiş bir alacağı. Onu bir an evvel almak istiyor. Ama bunun ayda yüzde 2 faizi var. Eğer daha yüksek faizle borçlanmışsa bunu alıp o borcunu ödemesinde fayda var. Daha fazla bir faizle borçlanmamışsa alıp da borçlanmasına gerek yok. Kişi zaruri ihtiyaçlarını karşılayacaksa alsın, değilse gelip almasına gerek yok diye düşünüyorum'' dedi. 
     Bunun sektörde haksız rekabet yaratıp yaratmayacağına ilişkin başka bir soruya karşılık da Sayın, ''Hayır biz zaten bireysel kredi veriyoruz. Biz onu sadece teminat olarak alıyoruz. O şahıslar bize gelse, kredi istese veriyoruz zaten. Niye haksız rekabet olsun Bankacılıkta nedir Kredinin kazasız belasız tekrar kendisine dönmesidir. Döneceği de belli. Niye vermeyelim Bundan güzel imkan olur mu Bir de kuyruklar azalmış oluyor'' diye konuştu. 
     
     HALK BANKASI'NA 3'Ü YABANCI 4 TALİP 
     Zeki Sayın, özelleştirilecek Halk Bankası'na yeni talip olup olmadığına ilişkin bir soruya karşılık, yerli yabancı 4 talip bulunduğunu daha önce açıkladıklarını anımsatarak, yabancı sayısının 3 olduğunu, ABD'den, Avrupa'dan ilgi gösterildiğini bildirdi. 
     Zeki Sayın, bankanın bilançosunu BDDK'ya verdiklerini, baskı aşamasındaki faaliyet raporunu da sunacaklarını belirterek, ''Ondan sonra görüşmeye başlayacağız'' dedi. 
     Talipliler içinde esnaf birliğinin olup olmadığını sorulması üzerine de Sayın, esnafların isterlerse her zaman katılabileceklerini düşündüklerini kaydetti. 
     Sayın, gruplarla görüşülüp görüşülmediğinin sorulması üzerine, faaliyet raporunun basımını beklediklerini, fiyat konusunun ise hiç konuşulmadığını belirtti. 
     Ziraat Bankası'ndaki kuyruklarla ilgili soru üzerine de Sayın, Ziraat Bankası'ndaki kuyrukların alışılagelmiş olduğunu ifade ederek, nedenlerini tekrarladı. 
     
</TEXT>
</DOC>
