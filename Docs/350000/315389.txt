<DOC>
<DOCNO> 315389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko12.html </URL>
<DATE> 2005/02/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Garanti Bankası Müdürü Kredi kartlarında irrasyonel rekabet var 
</HEADLINE>
<TEXT>

     Garanti Bankası Genel Müdürü Ergun Özen, kredi kartında taksit uygulamaları konusunda bankacılık sektöründe bir rahatsızlık bulunduğunu belirterek, ''İşi daha makul bir rekabete getirmemiz lazım. İrrasyonel bir rekabet var burada'' dedi. 
     Özen, bankacılık sektörünün çok iyi gittiğini, hiçbir sıkıntı görmediğini söyledi. 
     Kredi kartında da bir sıkıntı bulunmadığını dile getiren Ergun Özen, geri dönüşte yüzde 5-6'lık bir sorunun son derece doğal olduğunu savundu. 
     Ergun Özen, ''Dünyaya baktığınızda bunu en iyi yapan bankaların sorunluluk oranı yüzde 3-4'ler civarındadır. Kötü yapanların oranı yüzde 9-10'lara çıkabilir. Bizim Türkiye'de yüzde 5-6 seviyesindedir. Krizden çıkmış bir ülkede son derece makul karşılıyorum. Gittikçe daha da azalacağını düşünüyorum'' dedi. 
     Özen, kredi kartında taksit uygulamalarının yaygınlaşması konusunda ise bankacılık sektöründe bir rahatsızlık bulunduğunu söyledi. 
     Özellikle hızlı tüketim mallarında taksiti özü itibariyle yanlış bulduğunu ifade eden Özen, şunları kaydetti 
     ''Ama başka bankacılar farklı görüşler söyleyebilir. İşi bu konuda daha makul bir rekabete getirmemiz lazım. Buradaki rekabet işi hakikaten biraz aşırı oldu diye düşünüyorum. İrrasyonel bir rekabet var. Bu konuda bankacılık sektörü olarak uğraşıyoruz. Önümüzdeki günlerde kararlar alabiliriz.'' Bankaların yavaş yavaş bu piyasada rekabeti, taksit sayısını düşürerek makul bir seviyeye çekebileceğini belirten Özen, ''Garanti Bankası olarak öyle mi yapacaksınız '' sorunu da şöyle yanıtladı 
     ''Önümüzdeki günlerde planımız bunlardır. Burada rekabete de bakacağımızı söylemek isterim. Bu sadece Garanti'nin yapması ile olacak iş değildir. Garanti bunu tek başına yapmayacaktır. Rekabetle birlikte, burada akıllı bir şekilde indirmemiz lazım. Çünkü karlılık açısından baktığımız zaman önümüzdeki günlerde rahatsız edici seviyeye gelebilir.'' 
     
     TEB-BNP PARIBAS ORTAKLIĞI 
     Özen, Türk Ekonomi Bankası'nın yüzde 84.25'ine sahip TEB Mali Yatırımlar ile Fransız BNP Paribas arasında gerçekleşen ortaklığı değerlendirirken de olaya son derece pozitif baktığını bildirdi. 
     BNP'nin kıta Avrupa'sının en iyi bankalarından biri olduğunu, başarılı bir performansı bulunduğunu vurgulayan Özen, ''Çok iyi bir evlilik olduğunu düşünüyorum. Türk piyasasına katkısı olacağına inanıyorum. İki tane çok düzgün, çok iyi grup yanyana geldi diye düşünüyorum açıkçası'' dedi. 
     Özen, ''Yabancı bankaların Türk bankacılık piyasasını yavaş yavaş ele geçireceği ve bir kriz halinde krizin derinleşmesine neden olabileceği'' yönündeki endişelerin anımsatılması üzerine de, kriz psikolojisinden artık kurtulmak gerektiğini vurguladı. 
     Ergun Özen, şu değerlendirmede bulundu 
     ''Artık Türkiye riskini alan adam kriziyle beraber alır, iyi gününü de kötü gününü de alır. Bu bankalar ciddi bankalardır. Diğer yerlere baktığınız zaman, düzgün yönetilen ülkelerde her zaman bunlar da taşın altına elini koymuşlardır. Bundan korkmamak lazım. 
     Ulusal bankacılık son derece önemlidir. Ama yabancıların yüzde 5-6 gibi bir payı vardır. Payı çok düşüktür, bunun artması normaldir. 2-3 sene içinde yüzde 20-30'lara kadar çıkacağını tahmin ediyorum.'' Kriz döneminde Türk şirketlerinin değerinin çok düştüğü, yabancılar tarafından adeta ucuza kapatılacağı yönünde yorumlar yapıldığının anımsatılması üzerine de Özen, ''Bu sürecin tam tersindeyiz şimdi. Gayet iyi borsa performansı var. Şirketler değerlendi. Şirketin değerini alıcı ile satıcı bilir. Ucuza kapatılacağı endişesine kesinlikle katılmıyorum. Geçmişte bunun örneklerini gördük'' diye konuştu. 
     Özen, TEB'in evlilik fiyatı konusunda bir soruyu yanıtlarken de ''Fiyatı konusunda yorum yapmak bana düşmez. O alıcı ile satıcı arasında bir şey. Ama bankacılıkta çarpan dediğimiz yani özkaynaklar çarpı bir çarpan ile fiyata ulaşılır. Türk bankacılık sektöründe o çarpanlar yükseliyor'' dedi. 
     
     ''YABANCI ORTAK İSTİYORUZ'' 
     Özen, daha önce Garanti Bankası'nın başından da bir evlilik girişiminin geçtiğinin anımsatılması üzerine, ''Bizim ana stratejimizde bir değişiklik yok. Biz stratejik ortak olarak, önümüzdeki 5-10 seneyi dizayn etmek için, bölgesel banka olmak için yabancı ortak istiyoruz'' değerlendirmesinde bulundu. 
     Garanti'nin Banca Intesa ile ortaklık görüşmelerinin başarısız sonuçlanmasında fiyat konusunun öne çıktığının basına yansıdığının anımsatılması üzerine de Özen, ''Bankanın değerini sayın Ferit Şahenk'ten daha iyi bilen yoktur. Yani bankanın değerini çok iyi bilir'' ifadesini kullandı. 
     Özen, bir başka soru üzerine de Türkiye'de bankacılıktan sonra önümüzdeki 2-3 yıl içinde sigorta şirketlerine çok talep olacağını düşündüğünü bildirdi. 
     
</TEXT>
</DOC>
