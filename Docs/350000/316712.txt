<DOC>
<DOCNO> 316712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/soneko06.html </URL>
<DATE> 2005/02/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüzmen Türk işadamları ve firmaları ile gurur duyuyorum... 
</HEADLINE>
<TEXT>

     Devlet Bakanı Kürşad Tüzmen, işadamları ile Ürdün'e yaptığı 4 günlük ziyareti değerlendirirken, ''Türk işadamları ve firmaları ile gurur duyuyorum'' dedi. 
     Tüzmen, Türk işadamlarının temasları süresince, Ürdünlü işadamları ile 130 milyon dolar tutarında ticari bağlantı kurduğunu bildirdi. 
     Ürdün'e 150 kişilik kalabalık bir işadamı heyeti ile yaptığı ziyareti A.A muhabirine değerlendiren Tüzmen, 4 günlük sürede yoğun bir tempo ile 10 bakan ve Ürdün Başbakanı ile yaptığı görüşmeler sonucunda, Türkiye'den Ürdün'e transit geçiş yapan araçlardan alınan tarifelerin tek tarifeye indirildiğini, ayrıca, Ürdün ile Türkiye arasında Serbest Ticaret Anlaşması STA görüşmelerinin 10 Mart'ta başlamasının kararlaştırıldığını anlattı. 
     ''Gezimiz sırasında 130 milyon dolarlık bağlantı yapıldı'' diyen Tüzmen, müteahhitlik alanında da önümüzdeki günlerde büyük meblağlı yeni anlaşmaların yapılmasını beklediğini kaydetti. 
     
     ''İŞADAMLARIMIZLA GURUR DUYUYORUM'' 
     Devlet Bakanı Tüzmen, Türk işadamları ve firmalarının dünyanın dört bir yanına açılmaya başladığını ifade ederek, şöyle devam etti 
     ''İşadamlarımız ve firmalarımız şimdi de Ürdün'de. Gezimiz sırasında tekstil, inşaat malzemeleri, süt mamulleri, elektrikli ev aletleri, mobilya, müteahhitlik, gıda, orman ürünleri, atık su arıtma, otomotiv yan sanayi ve seramik sektörünün temsilcileri, muhatabı Ürdünlü işadamları ile görüşmeleri sonrasında, şimdilik 130 milyon dolar tutarında ticari bağlantı gerçekleştirdi. 
     Ürdün'de alım düzeyi giderek yükselen önemli bir kesim var. Türk firmalarının markası ile Ürdün pazarında iş yapıyor olması bizi gururlandırdı. Dünyanın bütün markalarını Ürdün'de görmek mümkün. Yüksek gümrük duvarlarına rağmen, birçok Türk firması kendi markası ile kendi mağazası ile Ürdün'deler. Bu çok olumlu bir durum. STA'yı tamamlarsak, ticaretimiz çok daha hızlı artacak. İşadamlarımızı kimse tutamaz. Bundan hem Türkiye hem de Ürdün kazanır. Ürdün'de Türk yatırımları da artar. Ürdün ile birçok alanda ürün paylaşımına gidebiliriz. Her iki tarafın da kazanacağı modeller geliştirebiliriz.'' 
     
</TEXT>
</DOC>
