<DOC>
<DOCNO> 320742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo16.html </URL>
<DATE> 2005/03/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dubai Açık Tenis Turnuvası'nda Serena Williams ve Davenport yarı finalde 
</HEADLINE>
<TEXT>

     Dubai Açık Tenis Turnuvası'nda tek bayanlarda 1 numaralı seribaşı ABD'li Lindsay Davenport ve 2 numaralı seribaşı Serena Williams yarı finale yükseldi. 
     Dubai kentindeki tenis stadında yapılan toplam 1 milyon dolar ödüllü turnuvada, dünya klasmanında ilk sırada bulunan Lindsay Davenport, çeyrek finalde İspanyol rakibi Conchita Martinez'i 6-1 ve 6-4'lük setlerle 2-0 yenerek yarı finale çıkmaya hak kazandı. 
     Bu yıl kortlara çok iyi bir dönüş yapan klasmanın 2 numaralı ismi ve Avustralya Açık şampiyonu Serena Williams ise Slovak Daniela Hantuchova'ya 6-4 ve 6-3'lük setlerle 2-0'lık üstünlük sağladı. 
     Bugün yapılacak yarı final müsabakalarında Davenport'un rakibi, çeyrek finalde 3 numaralı seribaşı Rus raket Anastasia Myskina'yı 6-7, 7-6 ve 6-2'lik setlerle 2-1 yenen İsviçreli raket Patty Schnyder oldu. 
     Çeyrek final maçında Hintli Sania Mirza'yı 6-2 ve 6-2'lik setlerle rahat geçmeyi başaran Sırp Jelena Jankoviç, yarı finalde Serena Williams ile mücadele edecek. 
     Turnuvada 27 Şubat Pazar günü tamamlanan tek erkekler müsabakalarında, final maçında Hırvat rakibi Ivan Ljubiciç'i yenen, İsviçreli Roger Federer kupayı kazanmayı başarmıştı. 
     Tek bayanlardaki mücadele ise yarın yapılacak final maçıyla tamamlanacak. 
     
</TEXT>
</DOC>
