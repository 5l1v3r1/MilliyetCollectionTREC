<DOC>
<DOCNO> 327542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun09.html </URL>
<DATE> 2005/03/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ruslar Putin'den memnun 
</HEADLINE>
<TEXT>

     MOSKOVA DHA 

      UKRAYNA, Gürcistan ve son olarak Kırgızistan'da meydana gelen iktidar değişikliklerinin ardından Rus ve dünya medyasında Moskova yönetiminin 'mevzi' kaybetmeye devam ettiği yönünde yorumlar yapılırken, Rusya'da yapılan bir anket Devlet Başkanı Vladimir Putin'e yönelik halk desteğinde bir azalma olmadığını ortaya koydu. 
     Rus Pravda gazetesinin haberine göre, VCIOM araştırma şirketi tarafından yapılan ankette Putin'den memnun olanların oranı yüzde 72 çıktı. Putin'in yönetiminden mennun olmayan Rusların oranı ise yüzde 20. Halkın yüzde 68'i Putin'in seçim öncesi verdiği vaatleri yerine getirmek için çaba gösterdiğini düşünürken, yüzde 14'ü Rus liderin sözünü tutmadığına inanıyor. 
     Araştırma sonuçları, özellikle Kremlin tarafından desteklenen Birleşik Rusya Partisi seçmenlerinin Vladimir Putin'in izlediği politikayı tamamen benimsediğini gösteriyor. Ankete göre günlük hayatlarında olumlu bir değişim olduğunu düşünen Rus halkı Putin yönetiminin izlediği dış politikadan da rahatsız değil. 
     
     ÇEÇEN POLİTİKASINA DESTEK ARTIYOR 
     VCIOM'un anketinde dikkat çeken bir başka nokta ise Çeçenistan. Ankete göre halkın yüzde 42'si Çeçenistan'da durumun iyiye gittiğini düşünürken, durumun kötüleştiğini savunanların oranı ise ilk kez yüzde 12'ye kadar geriledi. Rusya'nın Çeçenlerin ılımlı lideri Aslan Maşadov'u öldürmesinin ardından Moskova yönetimi, 'barış masasına oturulabilecek tek kişinin de ortadan kaldırıldığı' yönünde eleştirilerin hedefi olmuştu. 
     Rus halkının Putin yönetimine yönelik eleştirilerinin başında ise yüzde 51'lik oranla demokratikleşme yönündeki çabaların eksikliği ve yolsuzlukla mücadele konusundaki yetersizlik yüzde 39 geliyor. 
     
</TEXT>
</DOC>
