<DOC>
<DOCNO> 322898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy07.html </URL>
<DATE> 2005/03/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
CHP'de şimdi de grup toplantısı sıkıntısı 
</HEADLINE>
<TEXT>

     CHP'nin TBMM Grubu, Genel Başkan Deniz Baykal'ın katılmaması nedeniyle kapalı oturumlarını yapamaz hale geldi. 
     CHP'nin son grup toplantısına sadece 27 milletvekili katıldı. 
     CHP'de olağanüstü kurultay sonrasında parti içinde ortaya çıkan muhalifler ve partiden tasfiye sürecinden sonra, yeni bir sorun daha ortaya çıktı. Her hafta salı günü alışılagelmiş bir biçimde toplanarak gündemdeki konuları değerlendiren partinin TBMM Grubu, bu toplantılarını yapamayacak hale geldi. 
     
     TOPLANTI YAPILAMADI 
     Genellikle partilerin grup toplantılarının basına kapalı bölümünde milletvekilleriyle genel başkan karşılıklı olarak görüş alış verişinde bulunuyor. Toplantının, basına açık bölümde ise genel başkan güncel konulara ilişkin görüşlerini paylaşıyor. Buna karşın, CHP TBMM Grubu Genel Başkan Deniz Baykal'ın katılmaması nedeniyle kapalı toplantı yapamaz hale geldi. CHP'nin rutin olarak salı günlerinde yaptığı grup toplantısının kapalı bölümü, bu hafta "gerekli çoğunluk" sağlanamadığı gerekçesiyle gerçekleştirilemedi. Grup toplantısının, Baykal'ın katıldığı basına açık bölümüne ise çok sayıda milletvekili katıldı. 
     Parti içinde yer alan muhalif milletvekilleri, Deniz Baykal katılmadığı için milletvekillerinin toplantıya gereken ilgiyi göstermediği görüşünü savunurken, parti yöneticileri ise Baykal'ın toplantılara gelmese dahi tutanakları okuyarak gelişmelerden haberdar olduğunu belirtiyor. 
     
     SADECE 27 MİLLETVEKİLİ KATILDI 
     CHP Grubunun geçen salı günü yapılan toplantıya, partinin 169 milletvekilinden sadece 27'si katıldı. Toplantıda konuşma 
     yapmak isteyen, CHP Ankara Milletvekili Mehmet Tomanbay, grup çoğunluğu sağlanamaması nedeniyle konuşma yapamadı. Tomanbay, Baykal'ın bugüne kadar grubun kapalı bölümüne hiç katılmadığını belirtirken, bu nedenle milletvekillerinin de toplantıya gelme gereği duymadıklarını dile getirdi. Mehmet Tomanbay, Baykal'ın ilgisizliği nedeniyle grupta verimli ve etkili bir çalışma yapamadıklarını savundu. 
     
     TÜZÜK "UYARILIR" DİYOR 
     CHP Parti Tüzüğü ise grup toplantılarına üç kez üst üste mazeretsiz olarak katılmayan üyeler için Grup Yönetim Kurulu tarafından "yazılı uyarı" verilmesini öngörüyor. Tüzüğün 65'inci maddesinin b fıkrasında, "Grup üyeleri, geçerli 
     özürleri bulunmadıkça Meclis Genel Kuruluna, komisyonlara ve grup toplantılarına katılırlar. Bu toplantıların her birine özürsüz olarak üst üste üç kez katılmayan üyeye, Grup Yönetim Kurulunca yazılı uyarı yapılır ve bu uyarı gerektiğinde seçim çevresine duyurulmak üzere Yönetim Kurulu'na bildirilir" ifadeleri yer alıyor. 
     
</TEXT>
</DOC>
