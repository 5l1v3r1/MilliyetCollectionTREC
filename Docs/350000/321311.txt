<DOC>
<DOCNO> 321311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur18.html </URL>
<DATE> 2005/03/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İstanbul... Beyazıt'ta izinsiz gösteriye müdahale... 
</HEADLINE>
<TEXT>

     8 Mart Dünya Kadınlar Günü nedeniyle Beyazıt Meydanı'nda izinsiz gösteri yapan grup, polisin müdahalesiyle dağıtıldı. 
     Bazı siyasi parti, sivil toplum örgütleri ve sendika üyelerinden oluşan yaklaşık 250 kişilik grup, 8 Mart Dünya Kadınlar Günü nedeniyle Beyazıt Meydanı'nda bir gösteri düzenledi. 
     İzinsiz olduğu belirtilen gösteride bazı STK temsilcileri açıklamalar yaptı. 
     Polisin dağılmaları yolunda uyardığı gruptan bazı kişiler, slogan atarak gösteriyi sürdürmek istedi. Bunun üzerine polis, biber gazı da kullanarak gruba müdahale etti. 
     Gruptakiler ara sokaklara girerek kaçarken, bazı kişiler Tiyatro Caddesi'nde Eminönü İlçe Emniyet Müdürlüğü'ne ait bir polis otomobilini taşladı. Olay sonucu otomobilin camları kırıldı. 
     Polisin Beyazıt Meydanı ve İstanbul'un çeşitli yerlerinde izinsiz gösteri girişimlerine karşı aldığı önlemler devam ediyor. 
     
     SARAÇHANE PARKI'NDAKİ GÖSTERİ 
     Bu arada, Saraçhane Parkı'ndaki gösteri girişimi sırasında gerçekleştirilen müdahalede gözaltına alınan 63 kişi arasında bulunan 3 kadın, biber gazından etkilendikleri için Haseki Eğitim ve Araştırma Hastanesi'nde tedavi gördü. 
     Ayrıca, gösteri sırasında atılan taşlar nedeniyle 1 otomobilin de hasar gördüğü öğrenildi. 
     
</TEXT>
</DOC>
