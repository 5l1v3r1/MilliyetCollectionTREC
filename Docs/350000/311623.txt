<DOC>
<DOCNO> 311623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun21.html </URL>
<DATE> 2005/02/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tsunamiden sonra 10 kişiden 9'u travma sonrası stresi yaşayabilir 
</HEADLINE>
<TEXT>

     Hint okyanusundaki tsunami felaketini yaşayan her 10 kişiden 9'unun, daha yıllarca travma sonrası stres ve diğer ruhsal rahatsızlıklardan mustarip olabileceği bildirildi. 
     Tayland'ın başkenti Bangkok'ta toplanan çeşitli ülkelerden yaklaşık 200 uzman, tsunamiden sağ çıkan milyonlarca kişinin en iyi şekilde nasıl tedavi edilebileceğini ele aldılar. 
     ABD'deki Duke üniversitesinden Jonathan Davidson, ''Nüfusun yüzde 50 ila 90'ında, travma sonrası stres ve depresyon semptomları görülmesini ve tedavi olmamaları halinde bu rahatsızlıklarının yıllarca sürmesini bekleyebiliriz'' dedi. 
     Avustralya'daki Adalaide üniversitesinden Alexander McFarlane de yerel kültürlere hassasiyetin, travma sonrası tedavide önemli bir unsur olduğunu söyledi. 
     McFarlane, modern tıbbi tedavinin bir parçası olan ve Batı'da yaygın olarak başvurulan psikolojik danışmanlığın, Asya ülkelerinde pek kabul görmediğine dikkat çekti. 
     Asya ülkelerinde bu tür danışmanlık daha çok dini çerçevede yapılıyor. Tayland'da, psikoloji eğitimi almış Budist rahipler, tsunaminin etkilediği bölgelerde çalışıyorlar. 
     Bugünkü toplantı, Tayland Sağlık Bakanlığı ve Pfizer ilaç firmasının işbirliğiyle düzenlendi. 
     
</TEXT>
</DOC>
