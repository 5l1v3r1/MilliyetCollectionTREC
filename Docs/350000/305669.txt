<DOC>
<DOCNO> 305669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yasam/axyas01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma zaafı 
</HEADLINE>
<TEXT>


Çiller çifti uyurken yalıya giren hırsızlar, koruma fiyaskosunu gündeme getirdi. Güvenlik kameralarından birinin 1 aydır çalışmadığı anlaşıldı 

İSTANBUL, ANKARA Milliyet 

Eski başbakanlardan Tansu Çiller'in Yeniköy'deki yalısına giren kişi ya da kişiler, piyasa değeri yüksek ziynet ve değerli eşyaları çaldı. Hırsız ya da hırsızların, soygunu Çiller çiftinin uyuduğu sırada yaptıkları, deniz tarafındaki kameranın da 1 aydır çalışmadığı ortaya çıktı. 
Konuta bu kadar kolay girilebilmesi, güvenlik zafiyetini gündeme getirdi. Tansu ve Özer Çiller çifti, Uludağ'daki tatillerinin ardından pazar günü Yeniköy'deki evlerine döndü. Ancak Çillerler'in Uludağ'da olduğu yönündeki haberlerden yola çıktıkları tahmin edilen hırsız veya hırsızlar, gece pencereleri zorlayarak yalıya girdi. Eve hırsız girdiğini sabah Özer Çiller fark etti. Çiller, kol saatinin her zaman bıraktığı yerde olmadığını ve deniz tarafındaki pencerelerin zorlandığını gördü. 
Yalıda, kapalı devre 3 güvenlik kamerası bulunduğu ancak deniz tarafındaki kapıyı ve çevresini gösteren kameranın elektrik arızası nedeniyle bir aydır çalışmadığı ortaya çıktı. Çiller'in kendisine tahsis edilen resmi korumaları yalıya almadığı, korumaların, yalının karşısındaki binada kiralanan ofis benzeri yerde kaldığı da ifade edildi. Yalının dış kapısının önündeki kulübede bulunan Hassas Bölgeleri Koruma Şubesi görevlisi de içeri giremediği için sadece yol üzerindeki şüpheli durumlara müdahale ediyordu. Hırsızlık sırasında yalının önünde Sarıyer Emniyeti'nden 3 polis görev yapıyordu. Polisler hakkında soruşturma açıldı. İncelemelerde 35 ayrı parmak izine ulaşıldı. Emniyet yetkilileri, hırsızların açıkta bulunan piyasa değeri yüksek ziynet ve değerli eşyaları çaldığını kaydetti. Çiller'e yakın kaynaklar ise, basında yer alan 100 bin dolarlık ziynetle yüklü miktarda döviz çalındığı yönündeki iddiaların abartılı olduğunu ifade etti. 

Aynı gece 2. soygun 
Aynı gece 03.00 sıralarında, Sabancı Holding'in CEO'su Celal Metin'in Üsküdar'daki villasına da hırsız girdi. Sabıkalı bir kişinin parmak izlerine ulaşıldı. 



</TEXT>
</DOC>
