<DOC>
<DOCNO> 301969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur08.html </URL>
<DATE> 2004/12/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kopan eli yerine diktiler... 
</HEADLINE>
<TEXT>

     Rize'nin Çayeli İlçesi'nde iş kazası sonucu eli kopan Engin Bilgin'in elinin Karadeniz Teknik Üniversitesi KTÜ Tıp Fakültesi'nde ameliyatla yerine dikildiği bildirildi. 
     KTÜ Tıp Fakültesi Ortopedi ve Travmatoloji Anabilim Dalı El Cerrahisi Bilim Dalı Öğretim Üyesi Prof. Dr. Mehmet Yıldız, AA muhabirine yaptığı açıklamada, üzerine elektrikli hızarın düşmesi sonucu eli tamamen kopan Engin Bilgin'in Çayeli Devlet Hastanesi'nde yapılan müdahalenin ardından KTÜ Tıp Fakültesi'ne sevk edildiğini belirtti. 
     Meslektaşlarıyla yaptığı değerlendirme sonucunda ameliyata karar verdiklerini anlatan Yıldız, şunları söyledi 
     ''Engin Bilgin'i zaman kaybetmeden ameliyata alındık. Bilgin'in elindeki damar ve sinirler, mikrocerrahi yönteminin kullanıldığı beş saat süren başarılı ameliyatla yerine dikildi. Tendon ve kemikler de tedavi edildi. Elinde kan akımı tekrar sağlanan Bilgin, müşahede altına alındı.'' Hastanın bir haftalık tedavinin ardından egzersizlere başlayacağını, iki hafta sonra da taburcu edilebileceğini ifade eden Yıldız, ''Bilgin, tedavinin tamamlanmasının ardından elini normal şekilde kullanabilecek'' diye konuştu. 
     
     ÖNEMLİ BİR HİZMET 
     Yıldız, KTÜ Tıp Fakültesi'nde gerçekleştirilen ameliyatın Türkiye'de sadece büyük illerdeki üniversite hastaneleri ile bazı özel hastanelerde gerçekleştirilebildiğini vurgulayarak, ''Bu hizmeti hastanemizde 10 yıla yakın bir süredir vermekteyiz. Bu bölgemiz için önemli şanstır'' diye konuştu. 
     Herhangi bir uzvun kopması halinde hastanın söz konusu uzvuyla birlikte en kısa sürede hastaneye ulaştırılması gerektiğine işaret eden Yıldız, ''Normal şartlarda vücuttan kopmuş parça 6 saat içerisinde tekrar yerine dikilebilmekte ve herhangi bir sorun yaşanmamaktadır'' dedi. 
     Yıldız, kopmuş parçanın taşınmasının da önemli olduğunu, eğer uygun şekilde taşınırsa 10 saate kadar herhangi bir sorun yaşanmayacağını ifade ederek, ''Kopmuş parça nemli bir gazlı beze sarılarak kuru bir poşet içine konulmalı, bu poşet içinde buz bulunan ikinci bir poşete yerleştirilmelidir. Kopan parça buzla kesinlikle temas etmemelidir'' diye konuştu. 
     
</TEXT>
</DOC>
