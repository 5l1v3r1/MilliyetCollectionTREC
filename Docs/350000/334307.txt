<DOC>
<DOCNO> 334307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/guncel/axgun01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'in 'Heidi'si 
</HEADLINE>
<TEXT>


7 yaşındaki Gurbet, bu yıl açılan tek sınıflı köy okulunda okuyor... Ama okul açılmasa o da karanlığa mahk m olacaktı, hiç okula gitmeyen ağabeyleri gibi... 

Pınar Aktaş - Siirt 

Yedisindeki Gurbet'e Botan Çayı kenarında ağabeyi Şemsettin'le birlikte keçileri otlatırken rastladık. Gurbet'in babası Tahir Apakan, Mehmediyan Aşireti üyesi. Yaşadıkları köyün adı ise Koçlu. 
Siirt merkeze 13 kilometre uzaklıkta olan Koçlu köyü, 1996 yılında PKK'lılar tarafından yakıldı. O tarihte Gurbet hayatta değildi. Ailesi de yaylada olduğu için bu talihsiz olayla yüz yüze gelmedi. Apakan ailesi köylerine döndüklerinde evlerinin yakıldığını görünce önce Muş'a gittiler. Gurbet de Muş'ta dünyaya geldi. Memleketten uzak doğduğu için de adı Gurbet oldu. 
Burada ayakta duramayacağını anlayan aile, bu kez hedefi büyütüp İstanbul Gaziosmanpaşa'ya yerleşti. Baba Tahir Apakan işçilikle ailesinin hayatını sürdürürken, iki oğlu Şemsettin ve Cüneyt'i ise konfeksiyonda çalıştırdı. Terör bitince de aile İstanbul macerasını noktalayarak köylerine döndü. 

En sevdiği ders Türkçe 
Gurbet'in biri kız, 5 kardeşi var. Ancak Güneydoğu'da genellikte kız çocukları şanssızken bu ailede erkek çocuklar daha şanssız çünkü Şemsettin ve Cüneyt daha önce hiç okula gitmedikleri için okuma yazma bilmiyorlar. 
Gurbet'in şansı ise Koçlu köyünde bu yıl eğitim öğretime başlayan ve sadece tek sınıftan oluşan köy ilkokulunun olması. Öyle ki bu şanstan Gurbet'in iki yaş büyük kız kardeşi Bahar da yararlanıyor. Gurbet'le Bahar birlikte birinci sınıfa gidiyor. Okula gittikten sonra tanıştığı Türkçe ise en sevdiği ders. 

Okul sonrası çobanlık 
Gurbet, okuldan arta kalan vakitlerini hiç okuma yazma bilmeyen ağabeyi Şemsettin'le birlikte dağlarda, çay kenarlarında keçi otlatarak geçiriyor. Bazen de ailesinin pazarda satacağı otları topluyor. En büyük ideali ise, tabii ki okumak ve bugüne kadar tek model olarak gördüğü öğretmen olmak. 
Gurbet'in babası Tahir Apakan geçmişte oğullarını çalıştırıp para kazandığı için okutamadığını ancak daha sonra yanlış yaptığını anladığını söylüyor. 
Şu an okuma çağında 2'si kız, 3 çocuğu bulunan Tahir Apakan, şunları söylüyor "Çocuğunu okutmamak günahtır. Elinden geldiğince öncelikle kızlarımı okutacağım. Çünkü erkek çocuğu bir şekilde kendini kurtarır. Önemli olan kızların okuması." 


</TEXT>
</DOC>
