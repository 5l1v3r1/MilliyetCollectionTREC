<DOC>
<DOCNO> 311097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur02.html </URL>
<DATE> 2005/01/31/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
''Türkiye Bilişimle Kalkınıyor'' konferansı yapıldı... 
</HEADLINE>
<TEXT>

     Başbakan Recep Tayyip Erdoğan, ''Bilişim sektörümüzü geliştirerek Türkiye'yi bilgi toplumu liginde üst sıralara getirmek için stratejik ve ulusal bir program oluşturmayı hedefliyoruz'' dedi. 
     Erdoğan, Hilton Oteli'nde düzenlenen ''Türkiye Bilişimle Kalkınıyor'' konulu toplantıda yaptığı konuşmada, e-dönüşüm projesi uygulamaları hakkında bilgi verdi. 
     20. yüzyılın son çeyreğinde uygarlık tarihinin, özellikle bilişim teknolojileri tarihiyle örtüştüğüne işaret eden Erdoğan, Microsoft Genel Müdürü Bill Gates'in bu tarihi dönüşümün en önemli noktalarından biri olduğunu ifade etti. 
     Toplantıda Microsoft'un Genel Müdürü Gates'i de ağırladıklarını hatırlatan Erdoğan, kendisiyle bugün ilginç bir görüşme yaptıklarını belirterek, ''O da kendini aşmakta olan ülkemizin dünya sahnesindeki yeni yerini bizler gibi bu görüşmede hissettiğini ve önemsediğini anlattı'' dedi. 
     Türkiye'yi çağdaş uygarlıklar düzeyine taşıyacak, daha zengin kılacak bir yaşam tarzına geçmek amacıyla şeffaf ve katılımcı bir yönetim için millete taahhüt ettikleri bu büyük dönüşümün, dünya bilgi otoyollarındaki hızı yakalamak üzere iddialı hedeflerle sürdüğünü ifade eden Erdoğan, ancak bu alanda yapacak daha çok iş bulunduğunu kaydetti. Erdoğan, ''Her gün hepimizin içtenlikle e-dönüşüm konusunda kendisi açısından bir muhasebe yapmasını istiyorum'' diye konuştu. 
     Başbakan Erdoğan, e-dönüşüm ve buna bağlı olarak yürüttükleri e-devlet çalışmalarının hazırlanan Acil Eylem Planı'nın ardından hayata geçirildiğini, bunun ardından tüm çalışmaların Devlet Planlama Teşkilatı DPT koordinatörlüğünde yürütüldüğünü söyledi. 
     Bilgi Toplumu Dairesi kurulduğunu, e-Türkiye projesini denetlemek üzere bir icra kurulu oluşturulduğunu bildiren Erdoğan, amaçlarının bakanlıklarda ve yerel yönetimlerde yürütülen etkinliklerde eşgüdümü sağlamak olduğunu ifade etti. 
     2004 yılındaki e-dönüşümle bundan sonra kamuda elektronik hizmet sağlanması ile ilgili birçok uygulamayı başlattıklarını anlatan Erdoğan, Türkiye'nin kararlı adımlarla bilgi çağını yakalamak üzere yarına yönelik atılımlarla ilgili politikalarının yeterince tartışıldığını ve kamuoyu bilincinin en üst düzeyde oluşturulduğunu söyledi. 
     ''E-dönüşümün adımları artık netleşmiştir'' diyen Erdoğan, öncelikle bilgi toplumuna dönüşümün tüm ana öğelerinin tespit edilerek, kararlar alındığını bildirdi. 
     Erdoğan, ''Bilişim sektörümüzü geliştirerek Türkiye'yi bilgi toplumu liginde üst sıralara getirmek için stratejik ve ulusal bir program oluşturmayı hedefliyoruz'' dedi. 
     
     ''BİLGİ TOPLUMUNA DÖNÜŞÜMÜN EN ÖNEMLİ ÖĞESİ'' 
     Başbakan Erdoğan, şunları kaydetti 
     ''Bilgi toplumuna dönüşümün en önemli öğesinin, toplumsal dönüşüm olmasından hareketle hukuki altyapı ve eğitim imkanları, teknik altyapı ve bilgi güvenliğinin oluşturulması bilgi toplumu stratejimizdir. 
     Bilgi toplumunun ulusal bir araştırma, geliştirme ve innovasyon sistemi üzerinde yükselmesi gerektiğini unutmamalıyız. Özellikle icraata işaret eden e-devlet projelerinde bence olmamız gereken yerde değiliz. Bugün için en önemli gelişme, bir e-devlet kapısının bir an önce açılmasıdır. Bu görevi, Türk Telekom'a verdik, o da ulusal şirketlerimizle ve uluslararası oyuncuları eşleştirerek kamu yönetiminde fazlasıyla bugüne kadar vakit harcadı. Ancak telaşa kapılıp aceleyle yanlış girişimler yapmamalıyız. Çünkü sonuçta sadece olması gereken şeyler yapılıyor. Önemli olan kurumların ihtiyaçlarına cevap veren sistemleri kurup işletmektir.'' Kullanıcıları geliştirmek ve sistemleri benimsetip uygulatmayı amaçladıklarını vurgulayan Erdoğan, geçmişte örneklerine rastladığı gibi düşük kapasite ile kullanılan, verim artışı sağlayamayan, atıl, ömürsüz bir donanım ve yazılım yatırımları yapılmasını asla istemediklerini kaydetti. 
     Erdoğan, ''Her bağımsız kamu yönetim biriminin kendi önceliklerine göre, münferit bölük pörçük bilgisayar donanım ve yazılımlarını satın alıp tekrar tekrar işletmesini istemiyoruz'' dedi. 
     
     ''KİMSE ÇEVRİM DIŞI KALMAMALIDIR'' 
     Sağlıklı bir e-devlet uygulaması içinde vatandaşların elindeki bilgisayar ve yazılım ne olursa olsun, kurulacak sisteme internet üzerinden erişebilmesi gerektiğine işaret eden Erdoğan, şunları söyledi 
     ''Kimse çevrim dışı kalmamalıdır. Vizyonumuz, bütünselliği olan e-devlet projeleridir. Kimse işin kolayına kaçmasın. Bizim bir stratejik altyapı kurup geliştirmeye ihtiyacımız var. Oysa çoğu yönetim birimi aynı fonksiyonlar için dönüp dönüp perakende alımlar yapıyor. Sonra da birkaç yıl içerisinde elindekini atıp sil baştan yeniden alıyor. Bir grup, yatırım aceleciliği içindeyken başka bir grup ise ihtiyacını belirleyip şartname bile yazamıyor. 
     Tabii bir de verilerin ve bilgisayarların güvenliği meselesi var. Elimizdeki yazılım ve donanımın ne yaptığını tam olarak bilmediğimiz ve kendi ülkemizde geliştirmediğimiz zaman program veya işletim sistemine nasıl güveneceğiz Bunun tedbiri alınmalıdır. Bir devlet, bu konuda hiç kimsenin sözüyle yetinemez. Çalışan bütün programlar ve incelemelerin de yapılması gerekir. 
     Yazılım ve donanımla bunların üstüne kurulacak her işletim sistemi, yazılımının güvenilirliği kullanımından önce detaylı olarak incelenmelidir. Bunlar yapılmazsa güvenlik konusunda bağımlı kalınacak, zafiyete düşülebilecektir.'' 
     
     ''HER ŞEYİ KENDİMİZ YAPACAK DEĞİLİZ'' 
     ''Her şeyi de kendimiz yapacak değiliz'' diyen Erdoğan, ulusal yazılım ustalarının, fikri haklarına saygılı olacakları uluslararası malzemenin üzerine emek koyarak Türkiye için uygun eserler oluşturması gerektiğini söyledi. 
     Başbakan Erdoğan, sistemlerin esnek ve canlı olması, dosya ve veri özelliklerinin açık ve net olması gerektiğine dikkati çekerek, ''Mümkün olduğu kadar yeni versiyonlar eski versiyonları, eski versiyonlar da mümkün olduğu kadar yeni versiyonları kullanabilmelidir. Ticarette oldu bittilerle ülkenin geleceği tıkanmamalıdır. Kamu, özel kesim, yurttaş, ulusal bir ağ üzerinden topyekün veri iletişimine ihtiyacımız var'' diye konuştu. 
     
     ''İSTANBUL'DA İLK TEKNOKENTİ KURMANIN HAZIRLIKLARINI YAPIYORUZ, YERİNİ BELİRLEDİK VE ADIMLARINI ATIYORUZ'' 
     Başbakan Recep Tayyip Erdoğan, Türk Telekom ile yapılan protokol doğrultusunda 2004 yılında 20 bine yakın okulun geniş bant üzerinden hızlı internet erişimine kavuştuğunu belirterek, ''2005 yılı sonunda bu rakamı ikiye katlayarak tüm okulların erişimini sağlamış olacağız'' dedi. 
     Erdoğan, Hilton Oteli'nde düzenlenen ''Türkiye Bilişimle Kalkınıyor'' toplantısında yaptığı konuşmada, Türkiye'nin e-devlet uygulamalarında yeteri kadar hızlı olmadığını ifade etti. 
     Bilgisayar çağının bürokrasiyi ortadan kaldıracağını da anlatan Erdoğan, şöyle konuştu 
     ''Türk Telekom, kamu kurum ve kuruluşları ile özellikle KOBİ'lere yönelik hizmetler için bir veri iletişim ve paylaşım merkezi kurdu. Çok özel durumlar dışında idareler kurumdan yararlanmamakta ısrar ediyor. Bürokrasinin geleneksel tutumu bu işler için yeterli değil. Bilgi ve bilgisayar çağı, geleneksel bürokrasiyi, statükoyu bitirmiştir. 
     Açıklarımızı kapatıp bu yarışta öne geçmek için daha yapmamız gereken çok iş, kat etmemiz gereken çok yol vardır. E-dönüşüm için farklı yaklaşımlara ihtiyaç olduğu kanaatindeyim. Bu yarışta Türkiye'ye yakışan düzeyi yakalamak, alıştığımız tempoda yürüyerek mümkün değil. İmkansızı başarmak, hırslı ve inançlı reformist bir yaklaşımla mümkündür, diğeriyle asla. 2005 ve gelecek yıllar 2004'ten daha iyi olmalıdır. Bu hedeften kaçışımız yoktur.'' 
     
     EĞİTİM KURUMLARININ İNTERNETE BAĞLANMASI 
     Başbakan Erdoğan, bilgi toplumuna dönüşümün en önemli yapıtaşının, bireylerin, dolayısıyla toplumun eğitimi olduğunu vurgulayarak, ''Bu amaçla hareket noktalarımızın en önemlisi temel eğitimdir, ilköğretimdir'' dedi. 
     Eğitim kurumlarını internete bağlamak için Türk Telekom'la yapılan protokol sonucunda geçen yıl 20 bine yakın okulun hızlı internet bağlantılarının gerçekleştirildiğini anlatan Erdoğan, ''2005 yılı sonunda bu rakamı ikiye katlayarak tüm okulların erişimini sağlamış olacağız'' dedi. 
     Erdoğan, eğitim kurumlarına yönelik interaktif CD ve eğitim portalları çalışmalarının hızla yürütüldüğünü anımsatarak, ''Böylece hem öğrencilerimiz hem de öğretmenlerimiz bilgi çağını yakalayacak, dünyaya bilgi otoyollarıyla bağlanmış olacak'' diye konuştu. 
     Teknolojinin nimetlerini masaya koymakla dimağların zenginleşmediğini, asıl dönüşümün beyinde gerçekleşmesi gerektiğini belirten Erdoğan, ''Ezberci değil, akıl yolunu kullanan araştırmacı bir eğitim yaklaşımıyla eğitim sistemimizi kökten dönüşüme hazırlıyoruz'' dedi. 
     
     ''ULUSAL YARGI AĞI PROJESİ'' 
     Bir yandan hukuki altyapıyı bilgi toplumuna hazırlarken diğer yandan ulusal yargı sisteminin veriminin artırılması için çalışmaların sürdürüldüğünü anlatan Erdoğan, devletin en önemli yapıtaşlarından biri olan adalet sisteminin geliştirilmesi için yoğun şekilde çaba harcandığını söyledi. 
     Erdoğan, ''Ulusal Yargı Ağı Projesi''nin bu yaz sonuçlanacağını belirterek, bunun zaman tasarrufu sağlayacağını ifade etti. 
     Erdoğan, ''Bu proje ile yargı sistemimizde dönüşüm sağlanacak, soruşturma ve davalar daha hızlı sonuçlanacak'' dedi. 
     Başbakan Erdoğan, e-devlet projesi kapsamında yasal düzenlemelerin hızla yapıldığını ve çeşitli kamu kuruluşlarının, vatandaşların hayatlarını kolaylaştıracak uygulamaları başlattığını kaydetti. 
     
     UYGULAMALAR 
     Vergilerin internet üzerinden ödenmesini örnek gösteren Erdoğan, şunları söyledi 
     ''Maliye Bakanlığımızın vergi dairelerinin otomasyonu projesinin yeni başlayan ikinci etabı sayesinde, isteyen vatandaşlarımız vergi beyannamelerini internet üzerinden verebiliyor. Artık vergi dairelerine gitmelerine gerek kalmadı. Türkiye'nin vergi dairesi internette hizmete girdi. Böylece kayıt dışı ekonomi ve kaçaklar önlenecektir. Bunu böyle bilelim.'' Başbakan Erdoğan, e-dönüşümü kendi kendini finanse eden projelerle yürüttüklerini, kaynak bulma problemini bu ve benzeri projelerle aştıklarını anlattı. 
     Kimlik numarası paylaşım sisteminin de 2005 yılında hayata geçirileceğini kaydeden Erdoğan, e-Türkiye'nin temel yapı taşlarından biri olan MERNİS'in tamamlayıcısı olan proje ile nüfus sureti isteme işlemlerinin ortadan kalkacağını söyledi. 
     Erdoğan, artık kurumların, kimlik paylaşım sistemine erişerek vatandaşın bilgilerini sistemden görebileceklerini vurguladı. 
     
     SOSYAL GÜVENLİK VE E-DÖNÜŞÜM 
     Artık vatandaşların aylık prim ve hizmet bildirimlerini vakit kaybetmeden Türkiye'nin her köşesinden internet üzerinden yapabildiklerini hatırlatan Erdoğan, sosyal güvenlik hizmetlerinde e-dönüşümün devam ettiğini bildirdi. 
     Erdoğan, geçen yıl Mayıs ayında hizmete giren e-bildirge hizmetiyle bildirimlerin kolay ve hızlı bir şekilde elektronik olarak gönderilebildiğini, bu projeye bağlı olarak SSK-Medikal Net projesinin de başladığını anımsattı. 
     Erdoğan, ''Proje sayesinde kurum sağlık üniteleriyle hizmet satın alınan kuruluşların SSK ile bağlantıları sağlanacak, provizyonla sadece hak sahibi olanlar sağlık hizmetlerinden yararlanacaktır. Sahte sağlık karnelerinin kullanımı böylece önlenecektir. Bu proje de kısa zamanda kendi kendini finanse edecektir'' dedi. 
     Dış ticaret işlemlerinde büyük kolaylıklar sağlayan projelerin de hayata geçirileceğini ifade eden Erdoğan, halen e-gümrük uygulamaları sayesinde 68 gümrük idaresinde dış ticaret işlemlerinin yüzde 99,5'inin çevrimiçi ve gerçek zamanlı olarak yürütüldüğünü bildirdi. Erdoğan, aynı zamanda ihracat-ithalat işlemlerinin büyük bir kısmının da elektronik veri değişimi programı sayesinde internet üzerinden gerçekleştirildiğini hatırlattı. 
     Tüm taşınmaz malların envanterini tutacak ve ülke çapında tapu kadastro faaliyetlerinin otomasyonunu içeren Tapu Kadastro Bilgi Sistemi Projesi'nin kullanımının da başarıyla sürdüğünü ifade eden Erdoğan, bu proje ile taşınmaz malların kayıtlarının sağlıklı bir şekilde bulunabileceğini söyledi. Erdoğan, ''En önemlisi, Hazine arazilerinin doğru ve sağlıklı bir envanteri oluşturulacak, böylece devlete çok önemli tasarruflar sağlanacak. Vatandaşımız, gayrimenkulle ilgili bilgilere kolay ve hızlı bir şekilde erişebilecek, kuyruklarda beklemeye gerek kalmayacak'' dedi. Erdoğan, Bayındırlık Bakanlığı'nın bu projeyi, 2 yıl içinde Türkiye geneline yaygınlaştırmayı hedeflediğini bildirdi. 
     Erdoğan, diğer bir hedeflerinin de bilişim işçileri yetiştirmek ve dünya bilişim endüstrisinde yer almak olduğunu söyledi. 
     E-Devlet projelerinden sadece yurtiçindeki değil yurtdışındaki vatandaşların da yararlandığını anımsatan Erdoğan, vatandaşların yurtdışında da yurt içindeymiş gibi hizmet alabileceğini ifade etti. 
     Erdoğan, ''Yurtdışında yaşayan vatandaşlarımız için de bu hizmetleri sunmaya gayret ediyoruz. Diğer ülkelerde yaşayan vatandaşlarımızın doğum, nüfus, evlenme, askerlik gibi işlemlerini internet ortamında gerçekleştirebilecekleri e-Konsolosluk uygulamalarını da Haziran 2004'te başlattık'' diye konuştu. 
     
     İSTANBUL'DA İLK TEKNOKENT 
     Erdoğan, bazı kesimlerin Türkiye'nin bilişim alanında geri kaldığını savunduğunu anımsatarak, şunları kaydetti 
     ''İçimizde bu yolda halen yeterince ilerleyemediğimizden kaygılananlar var ama ilan ediyorum hiç kuşku duyulmasın, hak ettiğimiz, layık olduğumuz yerde değilsek bile bu asla siyasi irademizin kararsızlığından değildir. Bu karar vardır, bu irade vardır. 
     Bu yıl bütçemize TÜBİTAK'ın sadece Ar-Ge çalışmaları için 300 milyon dolar ayırdık. Özel sektörü bu noktada desteklemek için, yaptıkları yatırımların yolunu açtık. Bunu desteklemeye devam edeceğiz. İstanbul'da ilk teknokenti kurmanın hazırlıklarını yapıyoruz, yerini belirledik ve adımlarını atıyoruz. Bill Gates de, ilk kiracınız biz olmaya hazırız dediler. İstanbul, bu proje ile çok daha farklı bir konuma gelecektir. 
     Dönüşümün içten gelen doğrudan dimağ ve alışkanlıklarımızı hedef almasından ve çoğu kilit konumlardaki özel, tüzel kişilerin değişime direnme refleksinden kaynaklanan bir engellemesi var. Ama bunu aşmakta kararlıyız ve aşacağız. Bunu el ele, omuz omuza, dayanışma içinde yapacağız. Türkiye bunu, içine kapanık olarak değil, dünyaya açık olarak yapacaktır.'' 
     
     ''ÜLKELERİN REKABET GÜCÜ TEKNOLOJİK GELİŞİMİ İZLEYEBİLMELERİNE BAĞLI'' 
     Microsoft Genel Müdürü Bill Gates, Türkiye'ye gerçek ve ciddi bir taahhütte bulunduklarını söyledi. 
     Başbakan Recep Tayyip Erdoğan ile Ankara Hilton Oteli'nde düzenlenen ''Türkiye Bilişimle Kalkınıyor'' konulu konferansa katılan Gates, Başbakan Erdoğan'a, İstanbul'da açılacak Teknopark'ın ilk kiracısı olma sözü verdiğini ve İstanbul'un pek çok ülkeye erişime olanak sağlayan önemli bir dünya merkezi olduğunu ifade etti. 
     Türkiye'nin bilişimde çok önemli bir aşama kat ettiğini gözlediğini belirten Gates, Türkiye'de çok sayıda ortaklarının, teknoloji kapasitesini artırmak açısından çalışmaları bulunduğunu ve Türkiye'ye bu konuda büyük taahhütleri olduğunu kaydetti. 
     Bilgisayar ve bilişim sektörünün teknolojisi en hızlı gelişen sektör olduğunu, bu alandaki teknolojinin baş döndürücü bir hızla geliştiğini anlatan Gates, dünya liderlerinin, ülkelerin rekabet gücünün bu alandaki gelişmeleri takip edebilme yeteneklerine bağlı olduğunun farkına vardıklarını ifade etti. 
     Gates, Başbakan Erdoğan ile görüşmesinde Türkiye'nin ve Türk hükümetinin bilişim alanında teknolojiyi yakalama kararlılığını gördüğünü ve son iki yılda bu alanda kaydedilen gelişmeleri takdir ettiğini belirtti. 
     Türkiye'nin sahip olduğu genç nüfusla bilişim teknolojilerine böylesine önem vermesinin bir avantaj olduğunu kaydeden Gates, Hindistan örneğini vererek, sektörün büyük bir istihdam potansiyeli taşıdığını vurgulayıp, Türkiye'nin de bu potansiyeli değerlendirebileceğini söyledi. 
     Başbakan Erdoğan'ın davetiyle ilk kez geldiği Türkiye'de çok kısa süre kalabileceğini belirten Bill Gates, bilişim alanında çok önemli gelişmeler kaydettiğini gördüğü bu ülkeye yeniden geleceğini sözlerine ekledi. 
     
</TEXT>
</DOC>
