<DOC>
<DOCNO> 318837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko10.html </URL>
<DATE> 2005/02/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sabri Erbakan İstanbul'a 3. köprü gerekli... 
</HEADLINE>
<TEXT>

     Bayındırlık ve İskan Bakanlığı Msüteşarı Sabri Erbakan, İstanbul'da 3. köprünün yapılması gerektiğini belirterek, ''ulaşımın şu andaki yaşadığı sıkıntı meydandadır. Onun için hiçbir şekilde 3. köprüden kaçmamak gerekir. Bunu en kısa zamanda gerçekleştireceğiz. İstanbul bunu istiyor'' dedi. 
     Erbakan, bakanlığın 25 Ocak 2005 tarihinde Hakkari'de meydana gelen deprem sonrasında yaptığı çalışmalar hakkında bilgi verdi. 
     Depremin ardından öncelikle bölgeye hasar tespit çalışmaları yapılması için 40'ın üzerinde uzman teknik personel gönderildiğini belirten Erbakan, bölgedeki 44 ayrı yerleşim yerinde toplam 5026 konut, 798 ahır ve 102 işyerinin incelendiğini kaydetti. 
     Erbakan, afet sonrası çalışmaların sağlıklı bir şekilde sürdürülebilmesi için yol çalışmaları yapıldığını, depremin hemen ardından afetzede vatandaşların iaşe-ibate ve acil ihtiyaçlarının karşılanması amacıyla 250 bin YTL gönderildiğini söyledi. 
     Bölgede konutları oturulamaz duruma gelen vatandaşlara barınma yardımı için gerekli ödeneğin gönderileceğini bildiren Erbakan, kamu binalarının incelendiğini, hak sahipliği çalışmalarının yapıldığını söyledi. 
     Kalıcı konut yapımı çalışmaları çerçevesinde de güvenli yer tespiti çalışmalarına en kısa zamanda başlanacağını bildiren Erbakan, konut ve ahır projesi ile konutların yapımına yönelik ihale dokümanının hazırlandığını kaydetti. 
     Erbakan, afetzedelerin konut ihtiyacının karşılanması amacıyla Toplu Konut İdaresi Başkanlığı TOKİ ile görüşmelerin yapıldığını, bu konutlar ve altyapı çalışmaları için gerekli ödenek miktarlarının belirlendiğini ve bunun temini için gerekli prosedürün başlatıldığını kaydetti. 
     
     DEPREM ŞURASI 
     Deprem Şurası'na da değinen Erbakan, Şura'da oluşturulan çalışma gruplarının afet, yapı ve imar kanunları ile yapı denetim yasası ve deprem tehlike haritaları çalışmaları yaptığını belirtti. 
     Ulusal sismik ağın geliştirilmesi çalışmaları kapsamında Türkiye'nin ilk uydu iletişimli ağının kurulmasına yönelik 19 adet yeni cihaz alındığını, bunların kurulması çalışmalarına başlanıldığını kaydeden Erbakan, cihazlarla dakika mertebesinde deprem parametreleri ve yer büyüklüklerinin belirleneceğini söyledi. 
     Erbakan, deprem öncesinde dayanıksız konutların yenilenerek, mevcut can ve mal kayıplarını en aza indirmeyi amaçlayan deprem tehlikesi yüksek kesimlerde konutların rehabilitasyonu projeleri üzerinde çalışıldığını kaydetti. 
     Bu kapsamda Adıyaman ve Elazığ illerinde yaklaşık 1000 köyde 75 bin kırsal konutun depreme dayanıklılıklarının değerlendirilmesi çalışmalarının tamamlandığını bildiren Erbakan, bu binaların yüzde 70'inin 6 büyüklüğündeki bir depremde yıkılacağını veya ağır hasar göreceğinin belirlendiğini ifade etti. 
     
     SORULAR 
     Erbakan, açıklamasının ardından gazetecilerin sorularını yanıtladı. 
     Boğaziçi ve Fatih Sultan Mehmet köprülerinde depreme dayanıklılık konusundaki çalışmaların ne aşamada olduğunun sorulması üzerine Erbakan, çalışmaların devam ettiğini bildirerek, ''Onunla ilgili bir kredi çalışmamız var. Sismik takviye projesi 2 köprüyü de kapsıyor. Köprüye gelecek olan viyadük ve yaklaşım tünellerini de aynı şekilde içine alıyor. Çalışmalar süratle devam ediyor ve bu bizim en önemli konularımızdan biri'' dedi. 
     3. köprünün yapılıp yapılmayacağı ve yapılması halinde maliyetinin ne olacağı sorusuna ise Erbakan, şu yanıtı verdi 
     ''Maliyet için birşey söylemek mümkün değil. Çünkü şu anda ne şekilde yapacağımızı planlıyoruz. Bu yap-işlet-devret ya da kredili sistem olabilir. Bunların hepsi şu anda proje aşamasında. Fizibilite çalışmaları devam ediyor. 
     Ülkemiz için en ekonomik olan boyutu neyse onu seçeceğiz ve yapacağız. Hakikaten İstanbul'da bir 3. köprü gereği vardır. Ulaşımın şu andaki yaşadığı sıkıntı meydandadır. Onun için hiçbir şekilde 3. köprüden kaçmamak gerekir. Bunu en kısa zamanda gerçekleştireceğiz. İstanbul bunu istiyor.'' Erbakan, köprülerde periyodik olan yapılan bakımlar sırasında dahi köprüde bir bantın kapanması halinde İstanbul'un trafiğinin felç olduğunu belirterek, ''O nedenle 3. köprü yapımı söz konusudur'' dedi. 
     Galatasaray'ın Seyrantepe'de almak istediği arazinin ihalesinin Bayındırlık ve İskan Bakanlığı'nın isteğiyle durdurulduğunun belirtilmesi üzerine Erbakan, bu işin 1-2 tane prosedür eksikliğinden dolayı durdurulduğunu kaydetti. Erbakan, ''O prosedür eksikliği yerine getirildikten sonra bir sakınca olacağını zannetmiyor. Yeniden ihalesi yapılacak. Bizimle bir ilgisi yok. Biz sadece orada yapılacak olan satıştan dolayı kanunumuz gereği Karayolları'na para alacağız. Bunu da yol yapımında kullanacağız'' diye konuştu. 
     Bunun bölünmüş yollarla hiçbir ilgisi bulunmadığını kaydeden Erbakan, şöyle devam etti 
     ''Orada Galatasaray Kulübü bir yer alıyor. Zaten orada stadyumunu yapacak. Etrafında konut çalışması var. Burada bakanımız fanatik bir takım tutmuş gibi görünmüş. Fenerbahçe ile falan hiçbir şeyi yok. Herkes ne kadar futbol severse, bakan da o kadar külup tanır.'' Bölünmüş yol için satılan arsa ve binalardan ne kadar para sağlandığının sorulması üzerine de Erbakan, şu ana kadar bu satışlardan Karayolları'na 100 trilyon liraya yakın bir para aktardıklarını söyledi. 
     Bunun bölünmüş yol maliyetleri açısından kendilerini çok rahatlattığını kaydeden Erbakan, ''Bütçemizin dışında bir ek kaynak olmuş oluyor. Böylece bölünmüş yollarımıza da daha çok para ayırmış oluyoruz. Bizim bütün hedefimiz bir an önce 15 bin kilometre bölünmüş yol hedefini tutturmaktır. Çalışmalarımız da bu boyuttadır'' şeklinde konuştu. 
     Bu arada 3. köprüyle ilgili Karayolları Genel Müdürü Hicabi Ece de, köprünün yapımıyla ilgili alternatif koridor çalışmalarının devam ettiğini ve çalışmaların bir yıl içinde sonuçlanacağını söyledi. 
     Erbakan, bazı gazetelerde Karayolları Genel Müdürlüğü'nün 2003-2004 yılında yaptığı tasarruflara ilişkin yer alan haberlerle ilgili olarak yaptığı açıklamada ise müteahhitlerin Türkiye'nin ekonomik durumunu göz önüne alarak, geçmiş dönemde verilen keşif artışlarındaki tenzilatları karşılıklı mutabakatla yukarı doğru çektiğini söyledi. 
     Ayrıca yine varılan mutabakat sonucunda bazı projelerde yapılan revizyon sonucunda devlete 423 trilyon lira civarında tasarruf sağlandığına dikkat çeken Erbakan, bu konuda müteahhitlerle mahkeme ya da yargı önüne gidilmediğini bildirdi. 
     
     GAZETECİLERLE SOHBET 
     Erbakan, toplantının ardından gazetecilerle yaptığı sohbette, deprem konusuna değinerek, vatandaşların ev alırken mutlaka zemin incelemesi yapmaları ve kullanılan malzemeye dikkat etmelerini istedi. 
     İstanbul'daki binaların yüzde 70'inin kaçak olduğunu belirten Erbakan, ''Caddebostan'dan Dragos'a kadar gidin binalar deniz kumuyla dolgu zemin üzerine yapılmış'' dedi. 
     Konut satışlarında ''depreme dayanıklı lüks villa'' ilanlarına rastladığını kaydeden Erbakan, böyle bir ilanın dünyanın hiçbir yerinde verilmeyeceğini, binanın zaten depreme dayanıklı olması gerektiğini söyledi. 
     Doğalgaz tesisatına dikkat edilmesi gerektiği, boruların kolonların arasından ya da ortasından geçirilebildiğini vurgulayan Erbakan, ''İstanbul'da olacak bir depremde doğalgazdan dolayı yangın riski de var. Tabii deprem anında doğalgaz vanalarının otomatik kapatılmasını sağlayacak sistem üzerinde çalışılıyor'' şeklinde konuştu. 
     Teknolojik olarak bakıldığında binalarda güçlendirme çalışmalarının kolay olmadığına işaret eden Erbakan, çok hasarlı binalarda temele kadar inilmesi gerektiği için güçlendirme çalışmasının zor olduğunu belirtti. 
     Yapı Denetim Yasası'na da değinen Erbakan, yasanın şu anda Başbakanlık'ta olduğunu, sigortacılık sisteminin de yasanın kapsamına alındığını söyledi. Erbakan, bu yasada kamu binalarının da yakın denetim altına alındığını bildirdi. 
     İstanbul'da 3. köprünün yapılması gündeme geldiğinde Arnavutköy'deki vatandaşların buna karşı çıktığını belirterek, şunları kaydetti 
     ''Arnavutköylüler şunu isteyecek, bunu istemeyecek. Sarıyerliler istemiyor. Peki nasıl olacak İstanbul trafiği ne olacak Her gün trafiğe araba giriyor, her evde 3 araba var. Yol kapasitesi belli. Vatandaş köprüde saatlerce bekliyor. 3. köprüyü yapacağız, tüp geçit yapacağız diyoruz. Hayır diyor. O zaman sen bu sıkıntıları çekmek zorundasın. Ülkenin gerçeklerini göreceksin.'' 
     
</TEXT>
</DOC>
