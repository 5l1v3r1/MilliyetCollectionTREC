<DOC>
<DOCNO> 309782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/yas01.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorların sanal klübü 
</HEADLINE>
<TEXT>


Türkiye'nin doktor ve doktor adayları, www.doktoruz.com internet adresinde buluşuyor 

İSTANBUL Milliyet 

Tüm tıp doktorlarıyla halen eğitimini sürdüren geleceğin doktorlarını kapsayan bir 'hekimler kulübü' olmayı hedefleyen 'www.doktoruz.com', 14 Ocak'ta hizmete girdi. Yurtta ve dünyada gerçekleştirilen bilimsel çalışmaları, kongre ve toplantıları aktaracak sitede, life - style, medikal rehber, hukuk ve etik, basında bugün, mesaj tahtası başlıkları altında mesleki sorunlardan sosyal konulara kadar pek çok konu yer alacak. 

Amaç Paylaşmak 
Üye olunması gereken sitede her doktor aynı zamanda bir e-posta sahibi de olacak. Ayrıca doktorlar, diğer meslektaşlarıyla paylaşmak istedikleri araştırma, toplantı özeti, bilimsel makale ve diğer konularla ilgili görüşlerini bu internet sitesine gönderebilecek. 
Açılış konuşmasını yapan Dr. Gündüz Tezmen, sitenin, doktorların bir arada olabilecekleri, birbirleriyle bilgi alışverişinde bulunabilecekleri, tartışabilecekleri, yaşamın farklı renklerine dalabilecekleri bir portal olduğunu söyledi. 


</TEXT>
</DOC>
