<DOC>
<DOCNO> 337828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo22.html </URL>
<DATE> 2005/04/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Fenerbahçe- Denizlispor maç ı bitti, tartışması bitmedi 
</HEADLINE>
<TEXT>

     Üzerinden bir haftayı aşkın süre geçmesine karşın, Fenerbahçe ile Denizlispor arasında yapılan Türkiye Kupası yarı final maçında yaşananlar, polemik konusu olmayı sürdürüyor. 
     Fenerbahçe Teknik Direktörü Christoph Daum ve takım kaptanı Ümit Özat'ın ceza almasına yol açan karşılaşmadaki olaylarla ilgili Denizlispor Kulübü Başkanı Zafer Katrancı'nın yaptığı açıklamalara yanıt, Fenerbahçe Kulübü Yönetim Kurulu'ndan geldi. Yönetim kurulu, kulübün resmi internet sitesinden yaptığı açıklamada, Zafer Katrancı'nın kulübe ve başkan Aziz Yıldırım'a yönelik açıklamalarını 'İftira niteliği taşıyan, gerçek dışı beyanlar'' olarak değerlendirdi. 
     Açıklama şöyle 
     ''Kulübümüz, seviyesiz polemiklerden ve gerginliği artırıcı beyanlardan uzak durmakta, sporda yaşanan şiddet olaylarının engellenmesi ve centilmence bir sportif rekabet ortamının yaratılıp korunması için çok özenli bir duruş sergilemektedir. Çeşitli maçlarda haksızlığa uğradığımız kanısına varsak bile, bunun arkasında özel bir kasıt veya amaç aramayarak, bu hususu bir polemik ve yenilginin mazereti olarak kullanmamaya azami oranda dikkat etmekteyiz. Yarıştığımız takımların yöneticileri de aynı duruşu sergilesinler. Ligde son oynanan Beşiktaş maçından sonra seyircilerimizin centilmence rakip takım oyuncularını alkışlamaları da kulübümüzün sorumlu tutumunun bir sonucudur.'' 
     
     ''İFTİRA DOLU BEYANLAR'' 
     Denizlispor Kulübü Başkanı Zafer Katrancı'nın, kupa maçından sonra basına yakışıksız ve iftira dolu beyanlarda bulunduğu dile getirilen açıklamada, şöyle denildi 
     ''Güya Denizlispor, Şükrü Saracoğlu Stadı'nda çirkin ve utanç verici saldırılara uğramış kulüp yöneticilerimiz, hem konuk takım yöneticilerine ve eşlerine ahlaka, adaba uymayan davranışlarda bulunmuş başkanımız, konuk teknik direktör Giray Bulak için 'Atın bu şerefsizi', hatta 'Vurun bu şerefsizi' diye talimat vermiş. Denizlispor Kulübü başkanının bu seviyesiz ve iftira dolu beyanlarını, takımının Türkiye Kupası'ndan elenmiş olması sonucu ruh haline veriyor, ardında başka bir amaç aramıyoruz. 
     Müsabaka sırasında rakip takım teknik direktörünün yaratmış olduğu provokasyonlar, teknik ihlaller ve maç bitiminde kendisinin yanına tokalaşmak için giden teknik direktörümüz Daum'a söyledikleri, hala hepimizin hafızalarında. Maç bitiminde, konuk takım teknik direktörü Giray Bulak'ın serzenişleri karşısında, başkanımız Aziz Yıldırım'ın teskin edici ve uzlaştırıcı ifadelerle konuk teknik direktörün güven içinde beyanda bulunmasına, birçok spor yazarı tanıktır. 
     Bütün bu çirkin iftiralara ve yakışıksız suçlamalara rağmen, hukuk düzeni içinde haklarımızı arayacağımızı ve çekilmek istendiğimiz seviyesiz polemik ortamına girmemedeki kararlılığımızdan vazgeçmeyeceğimizi kamuoyunun takdirine sunarız.'' 
     
</TEXT>
</DOC>
