<DOC>
<DOCNO> 312429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo23.html </URL>
<DATE> 2005/02/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Pan Pasifik Açık Tenis Turnuvası'nda Davenport ve Sharapova yarı finalde 
</HEADLINE>
<TEXT>

     Pan Pasifik Açık Tenis Turnuvası'nda 1 numaralı seribaşı ABD'li Lindsay Davenport ve turnuvanın 2 numaralı seribaşısı Rus Maria Sharapova, yarı finale yükseldi. 
     Japonya'nın başkenti Tokyo'da düzenlenen 1.3 milyon dolar ödüllü turnuvada, Avustralya Açık'ta Serena Williams'a finalde kaybeden 1 numaralı seribaşı raket Davenport, çeyrek final maçında Çek Cumhuriyeti'nden rakibi Iveta Benesova'yı 6-1 ve 6-2'lik setlerle 2-0 yenmeyi başararak, yarı finale adını yazdırdı. 
     Geçen yılın Wimbledon Şampiyonu ve bu yıl Avustralya Açık'ta yarı final maçında elenen turnuvanın 2 numaralı seribaşı raketi Rus Sharapova, bu turnuvanın 6 numaralı seribaşısı diğer bir Rus raket Elena Likhovtseva'yı 6-3 ve 6-3'lük setlerle 2-0 geçmeyi başardı. 
     Sharapova, maçtan sonra yaptığı açıklama, rakipleri tarafından tek bayanlarda en iyilerden biri olarak gösterilmekten memnuniyet duyduğunu belirterek, ilk 5 arasına girmenin orada kalmaktan daha kolay olduğunu söyledi. 
     17 yaşındaki Rus raket, çeyrek final maçında turnuvanın 4 numaralı seribaşısı, diğer bir Rus raket Elena Dementieva'yı yenen 32 numaralı seribaşı Japon Shinobu Asagoe ile yarın yarı final maçına çıkacak. 
     Davenport ise geçen yılın ABD Açık Şampiyonu Rus Svetlana Kuznetsova ile Slovak raket Daniela Hantuchova arasında yapılacak maçın galibiyle yarı final maçında karşılaşacak. 
     
</TEXT>
</DOC>
