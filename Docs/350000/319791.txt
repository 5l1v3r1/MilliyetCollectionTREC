<DOC>
<DOCNO> 319791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/dunya/axdun01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas'a dünyanın desteği 
</HEADLINE>
<TEXT>


Londra'da bir araya gelen 23 ülke ve 6 uluslararası kuruluşun temsilcisi, Filistin'deki terör karşıtı ve reformcu Mahmud Abbas yönetimini desteklemeyi kararlaştırdı 

DIŞ HABERLER SERVİSİ 


Arafat sonrası dönemde Filistin'e uluslararası arenada prestij ve güvenilirlik kazandırmak amacıyla yapısal reformlar gerçekleştirme çabası içindeki yeni lider Mahmud Abbas'a 23 ülke ve 6 uluslararası kuruluştan tam destek geldi. 
İngiltere hükümeti tarafından dün Londra'da düzenlenen bir günlük konferansta, Filistin'e bu yıl için 1.2 milyar dolar yardım taahhüt edildi. Yayımlanan ortak bildiride ise, bağımsız bir Filistin devletinin kurulmasına giden "yol haritası", güvenlik sorunlarının çözümü ve ekonomik kalkınmaya destek sözü verildi. Toplantının bitiminde Mahmud Abbas ile ortak basın toplantısı düzenleyen İngiltere Başbakanı Tony Blair, "Bugün sadece günü geldiğinde kurulacak bağımsız Filistin devletinin yapı taşlarını ortaya koymaya çalışıyoruz" dedi. Blair, toplantıda gelecekteki Filistin devletinin yönetsel sorunlarının nasıl ele alınacağını, parlamento seçimleri ve devletin kurumlarının oluşturulması gibi teknik konularda neler yapılacağını görüştüklerini, Avrupa Komisyonu'nun bu konuda Filistin yönetimine her türlü desteği vermeye hazır olduğunu ifade etti. Blair, güvenlik sorunlarının çözümü konusunda Filistin yönetiminin BM'den yardım alabileceğini söyledi. Son olarak Filistinlilerin ekonomik sorunlarının çözümünde yardıma ihtiyaç duyduklarına işaret eden Blair, Londra toplantısında hazır bulunan Dünya Bankası ve IMF gibi kuruluşların da bu konuda desteğe hazır olduklarını kaydetti. Mahmud Abbas da, konferansta Filistinlilerin reform taahhüdünü yineledi. 
Konferansa ABD Dışişleri Bakanı Condoleezza Rice, BM Genel Sekreteri Kofi Annan, AB Yüksek Temsilcisi Javier Solana gibi uluslararası siyasetin ağır topları katıldı. Türkiye, toplantıya çağrılmamıştı. 


</TEXT>
</DOC>
