<DOC>
<DOCNO> 343118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas07.html </URL>
<DATE> 2005/05/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kürtaj, erken doğum riskini 2 kat artırıyor 
</HEADLINE>
<TEXT>

     PARİS, DHA 

      FRANSA’da yapılan bir araştırmada, kürtaj yaptıran kadınların bir sonraki hamileliklerinde erken doğum riskinin yaklaşık 2 kat arttığı saptandı. 
     Paris’teki Bicetre Hastanesi’nden Dr. Caroline Moreau önderliğinde bir ekip tarafından yürütülen ve kürtaj ile aşırı erken doğum vakaları arasındaki ilişkiyi bulmayı amaçlayan araştırmada 2 bin 837 doğum incelendi. Çalışmanın sonucunda, daha önce kürtaj yaptırmış kadınların bir sonraki hamileliklerinde, 28 haftadan bile kısa süreli bir gebelik döneminin ardından doğum yapma ihtimalinin, kürtaj yaptırmayanlara oranla 1.7 kat yüksek olduğu anlaşıldı. 
     Bu kadar erken dünyaya gelen çocukların birçoğunun doğumdan kısa süre sonra öldüğü hayatta kalmayı başaranlardan büyük bölümünün ise ciddi sakatlıklarla karşı karşıya kaldığı belirtiliyor. 
     
     RAHİM BOYNUNUN ZARAR GÖRMESİ ÖNEMLİ BİR ETKEN 
     Dr. Moreau yaptığı açıklamada, kürtajın rahim boynuna zarar verebileceğinin gözlendiğini ve bunun da sonraki hamilelikte erken doğuma neden olabileceğini ifade etti. 
     Bilim adamları kürtaj sonucunda, erken doğumun başlıca sebepleri arasında bulunan, ceninin plasenta içinde yanlış konumlanması, ani erken doğum ve zarların erken yırtılması gibi risklerin arttığını söyledi. 
     
</TEXT>
</DOC>
