<DOC>
<DOCNO> 307573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur10.html </URL>
<DATE> 2005/01/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kaptı ama kaçamadı... 
</HEADLINE>
<TEXT>

     Gaziantep'te, bankada bir müşterinin parasını çalan kapkaççı, suçüstü yakalandı. 
     AA muhabirinin edindiği bilgiye göre, kapkaç yapmak için Adana'dan Gaziantep'e gelen Özer O. 26 , Hürriyet Caddesi üzerinde bulunan Merkez Bankası'na girip, bir süre müşterilerin arasında oturdu. Bu sırada, bankaya müşteri olarak gelen Mehmet Yılmaz, çantasında bulunan 250 milyon metal Türk Lirası'nı YTL ile değiştirmek için sıraya girdi. 
     Bir süre müşterileri dikkatice izleyen Özer O, kendisi de Mehmet Yılmaz'ın bulunduğu kuyruğa girip, bir anlık dalgınlığından faydalanarak elinde bulunan para çantasını kaptı ve kaçmak için bankadan hızla çıktı. Ancak, bu sırada müşteriler arasında bulunan Asayiş Şube Müdürlüğü Yankesicilik ve Dolandırıcılık Büro Amirliği'nde görevli sivil polis memuru, Özer O.'yu bankanın çıkış kapısı önünde çanta ile yakaladı. 
     Özer O.'nun, Adana'da ikamet ettiği, ancak kapkaç yapmak amacıyla sürekli olarak değişik illere gittiği ve daha çok banka içerisinde kapkaç ve yankesicilik yaptığı öğrenildi. 
     Yetkililer, Özer O.'nun daha önce de Mersin, Adana, Tarsus ve Şanlıurfa'da kapkaç ve yankesicilik yaptığını ve bu suçlardan 10 sabıkasının bulunduğunu, olayla ilgili soruşturmanın sürdürüldüğünü bildirdiler. 
     
</TEXT>
</DOC>
