<DOC>
<DOCNO> 328436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun09.html </URL>
<DATE> 2005/03/30/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Annan Raporun beni aklamasıyla rahatladım 
</HEADLINE>
<TEXT>

     Birleşmiş Milletler BM Genel Sekreteri Kofi Annan, BM'nin Irak'a ''Petrol Karşılığı Gıda'' programındaki yolsuzlukları araştıran soruşturma komisyonunun kendisini aklamasıyla büyük bir rahatlama yaşadığını bildirdi. 
     Annan, oğlu Kojo Annan'a, soruşturma komisyonu ile tam bir işbirliği yapması çağrısında bulunurken, Genel Sekreterlik'ten istifa etmeyeceğini açıkladı. 
     BM Genel Sekreteri Annan, BM Genel Merkezi'nde düzenlediği basın toplantısında, ABD eski Hazine Bakanı Paul Volcker başkanlığındaki Bağımsız Soruşturma Komisyonu'nun ikinci ara raporuyla ilgili değerlendirmelerde bulunarak, gazetecilerin sorularını cevapladı. 
     Volcker başkanlığındaki komisyonu tam 1 yıl önce kendisinin atadığını ifade eden Annan, Gıda Karşılığı Petrol Programı kapsamında oğlunun çalıştığı Cotecna şirketi lehine nüfuz kullandığı yönünde iddialar ileri sürüldüğünü, ancak bunların hepsinin gerçek dışı olduğunu bildiği için kendisine olan güvenini hiçbir zaman kaybetmediğini söyledi. Annan, soruşturma komisyonunun, 12 ay süren incelemeler sonucunda bu iddiaların gerçek olmadığı sonucuna vardığını kaydetti. 
     Komisyonun raporunda açıkça ''1998 yılında Cotecna'nın seçiminde Genel Sekreter'in ihale konusunda ve seçim sürecinde kolaylaştırıcı ya da uygun olmayan bir nüfuz kullandığına dair herhangi bir delil bulunmamaktadır'' denildiğini belirten Annan, üzerinde büyük strese yol açan, hakkındaki 'gerçek dışı iddialar'dan sonra bağımsız bir soruşturma tarafından aklanmasının kendisinde büyük bir rahatlama yarattığını söyledi. 
     
     OĞLUMU SEVİYORUM'' 
     Komisyonun raporunda yer alan, ''İsviçre merkezli Cotecna şirketine ihale verildiğini öğrendiği 1999 yılında neden daha kapsamlı bir soruşturma başlatmadığı''na dair eleştirileri kabul ettiğini belirten Annan, buna rağmen bu konuda izlediği sürecin tamamen BM kurallarına uygun olduğunu söyledi. 
     Annan, son 1 yıl içinde bir baba olarak kendisi için en zor olan şeyin ise oğlu Kojo'nun uygun olmayan şekilde hareket etmesi ve hareketleri hakkında kendisine tam olarak bilgi vermemesi olduğunu söyledi. Oğlunu sevdiğini belirten Annan, kendisinden daima en yüksek bir karakter bütünlüğü beklediğini ifade etti. 
     Oğlunun soruşturma sürecinde komisyonla tam bir işbirliğinde bulunmakta başarısız olmasının da kendisini üzdüğünü kaydeden Annan, ''Oğlumu soruşturma komisyonu ile işbirliği yapmaya ve bu konudaki tavrını yeniden gözden geçirmeye çağırıyorum'' dedi. 
     BM üyesi devletlerin, BM Genel Sekreterliği'nin çok daha şeffaf bir yönetime sahip olmasını beklemeye hakkı olduğunu vurgulayan Annan, bu konuda geçen hafta yayınladığı BM reformunu öngören raporundaki önerilerine dikkati çekti. 
     ''Bunca yaşanan skandallardan sonra, hala BM'yi yönetecek doğru kişi olup olmadığı ya da istifa etmeyi düşünüp düşünmediği'' sorulan Annan, yapması gereken daha çok iş bulunduğunu ve gündeminin dolu olduğunu belirterek, esprili bir şekilde, istifayı düşünmediğini söyledi. 
     
</TEXT>
</DOC>
