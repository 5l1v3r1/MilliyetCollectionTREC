<DOC>
<DOCNO> 304732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur29.html </URL>
<DATE> 2005/01/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sayısal Loto'ya zam ilgiyi azalttı 
</HEADLINE>
<TEXT>

     Sayısal Lotocular, zamdan sonra oynadıkları kupon sayısını azalttı Şans oyunları vergilerine yüzde 50 zam yapılmasının ardından, kupon ücretlerinin de artması, Sayısal Loto'yu olumsuz etkiledi. 
     Sayısal Loto oynayanların sayısı bu hafta yüzde 15-20 oranında azaldı. 
     Sayısal Loto, Şans Topu ve On Numara'da kolon bedeli geçtiğimiz hafta 500 bin liraya yükseltildi. 
     
     Sayısal Loto kuponu 4 milyon lira oldu 

     Böylece önceden 2 milyon 800 bin lira olan Sayısal Loto kuponu yüzde 42,8'lik artışla, 4 milyon liraya çıktı. 
     Bayiler, Sayısal Loto oynayanların sayısında yüzde 15-20 dolayında bir azalma olduğunu belirtti. Bayiler, "önceden beş kupon oynayanlar, şimdi üç kupon oynamaya başladı" diyor. 
     Bu arada, kupon ücretlerindeki yüzde 42,8'lik artışa rağmen, Sayısal Loto'da büyük ikramiyeye düşen pay saat 12.45 itibariyle 558 milyar 468 milyon lira düzeyinde kaldı. Bu oran, geçtiğimiz haftalarda aynı saatlerde 700 milyar lira civarında gerçekleşiyordu. 
     Bayiler, Sayısal Loto'da büyük ikramiyeye düşen payın genelde 1 trilyon lirayı geçtiğini vurgulayarak, yapılan zamma rağmen bu akşamki çekilişte bu rakama ulaşılmasının zor olduğunu ifade etti. 
     
</TEXT>
</DOC>
