<DOC>
<DOCNO> 339755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo04.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper değil ayıplı lig ' 
</HEADLINE>
<TEXT>


Trabzon milletvekilleri esti, gürledi. Eski başkan Faruk Özak, "Süper Lig, ayıplı lig olarak tarihe geçecek durumda" dedi 


Fenerbahçe - Trabzonspor maçının yankıları sürü- yor. Karşılaşmayla ilgili tartışmalara Trabzonlu milletvekilleri de katıldı. TBMM'de dün ortak bir basın açıklaması yapan vekiller, maçtaki hakem hatalarını, "futbol cinayeti" olarak değerlendirdi. 
AKP'li Asım Aykan, Mustafa Umur, Cevdet Erdöl, Kemalettin Göktaş, Faruk Özak ile CHP'li Şevket Ars, Akif Hamzaçebi şampiyonluğu belirleme özelliğine sahip olan maçın orta hakem ve yardımcıları tarafından birilerine hediye edildiğini ileri sürdü. 
Milletvekilleri adına açıklama yapan Trabzonspor eski başkanı Faruk Özak, "Trabzonspor'un şampiyonluk şansı elinden alındı. Kulübün itirazı, isyanı kaybetmeye değil, haksızlığa, çifte standartadır. Her alanda olduğu gibi futbolda da güçlünün haklı olduğu değil, haklının güçlü olduğu bir ortam yaratılması dileğimiz. Sistemdeki yanlışlar ve kirlenme ortadan kaldırılmalı" dedi. 
Özak şöyle devam etti "Ligin adı Süper ama kendisi ayıplı lig olarak tarihe geçecek duruma düştü. Yıllardır onurlu şekilde mücadelesini sürdüren Trabzonspor bu sezon şampiyon olamasa bile gönüllerin şampiyonu olacaktır." 

Fatih tesellisi 

ADNAN SUNGUR DHA 

Fenerbahçe yenilgisinin şokunu yaşayan Trabzonspor'da bu maçta sakatlanan Fatih Tekke'nin takımla çalışmalara başlaması sevinç yarattı. Milli forvetin hafta sonu oynanacak Konyaspor maçında forma giyebileceği belirtildi. Kulüp doktorları sakatlıkları devam eden Gökdeniz ve Mehmet Yılmaz'ı Konya maçına yetiştirmek için yoğun çaba harcıyor. Bu arada Teknik Direktör Şenol Güneş, morallerini yükseltmek için futbolculara terapi uyguluyor. Oyuncularından Fenerbahçe maçını unutmalarını isteyen Güneş'in, "Kalan 4 maçı da kazanarak ligi en iyi yerde bitirmeliyiz" dediği bildirildi. Öte yandan yönetim, Konya maçı biletlerinde indirim yaptı. Bordo - Mavililer, açık tribün biletlerini 2, kapalı tribün biletlerini 5, numaralı tribün biletlerini 10 milyon liraya indirdi. 

Kına gönderiliyor 

Trabzonsporlu taraftarlar, Levent Bıçakcı'yı istifaya davet etti. Trabzon Merkez Postanesi önünde Bıçakcı aleyhine tezahürat yapıldı. Bir grup taraftar da bugün Futbol Federasyonu'nun Levent'teki binasına içinde kına olan bir paket gönderecek. 

Soruşturma başvurusu 

Trabzonspor, Fenerbahçe maçıyla ilgili olarak soruşturma açılması için Futbol Federasyonu'na başvurma kararı aldı. Basın Sözcüsü İbrahim Şahin, yönetim olarak federasyona karşılaşmayla ilgili soruşturma başlatılması için resmi yazı gönderdiklerini söyledi. Şahin yazılı başvuruda Bordo - Mavili kulübün maddi ve manevi kayba uğratılarak mağdur edildiğini belirttiklerini ve konunun incelenmesini istediklerini vurguladı. 

Altın adam Szymkowiak 

Trabzonspor'un Polonyalı futbolcusu Miroslaw Szymkowiak, Işık Sigorta tarafından düzenlenen, "11 Altın Adam" yarışmasında zirveye çıktı. Kalyon Oteli'de yapılan toplantıda jüriden 131 puan toplayan başarılı futbolcu Nisan ayının altın adamı seçildi. İkinci sırayı 109 puanla Ankarasporlu Wederson alırken, Sakaryasporlu Emre Toraman 68 puanla üçüncü oldu. 


</TEXT>
</DOC>
