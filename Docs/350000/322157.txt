<DOC>
<DOCNO> 322157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko10.html </URL>
<DATE> 2005/03/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Petrol fiyatları rekora gidiyor 
</HEADLINE>
<TEXT>

     Petrolde bir süreden bu yana devam eden yükseliş eğilimi bugün de devam ediyor. 
     Dünyanın en büyük enerji tüketicisi ABD'de yeniden bir soğuk hava dalgasının etkili olmasının talebi canlandırması ve dolardaki zayıflığın da daha fazla spekülatörün yeniden enerji piyasalarına girmesine yol açması, petrol fiyatlarını rekor seviyelere yaklaştırdı. 
     Nisan vadeli ABD hafif ham petrolü varil başına 31 sent artışla 54.90 dolara çıkarak, ekim ayında gördüğü 55.67 dolarlık rekor seviyeye yaklaşmış oldu. Mayıs ve haziran vadeli kontratlar ise dün bu düzeyin üzerine çıkarak tüm zamanların en yüksek düzeyine ulaştılar. 
     
     Stok rakamları bekleniyor 
     Londra'nın Brent ham petrolü ise 4 sent düşüşle 52.80 dolardan işlem görürken, dün .30 dolar ile rekor kırdı. 
     Piyasadaki analistler yükselişi ağırlıklı olarak soğuk havaların talebi artırmasına ve dolardaki zayıf seyre bağlıyorlar. Fiyatların yükselmesinde spekülasyonların da etkili olduğu belirtilirken, petrolün kısa vadeli hareketinde bugün açıklanacak olan ABD rafine ürün stoklarının belirleyici olacağı tahmin ediliyor. 
     
</TEXT>
</DOC>
