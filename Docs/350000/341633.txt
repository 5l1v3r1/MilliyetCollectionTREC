<DOC>
<DOCNO> 341633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur25.html </URL>
<DATE> 2005/05/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Aksoy çiftinin yurtdışına çıkış yasağının iptal istemine ret 
</HEADLINE>
<TEXT>

     Danıştay, İktisat Bankası’nın Tasarruf Mevduatı Sigorta Fonu’na TMSF borcundan dolayı bankanın eski sahibi Erol Aksoy ile eşi İnci Aksoy hakkında yurtdışına çıkış yasağı konulmasına ilişkin işlemin iptal istemini reddetti. 
     A.A muhabirinin aldığı bilgiye göre, Aksoy çifti, yurtdışına çıkış yasağı konulmasına ilişkin işlemin iptali istemiyle Danıştay’da dava açtı. 
     Danıştay 13. Daire, istemleri oybirliğiyle reddetti. Kararda, Bankalar Kanunu’nun 15. maddesinin 3 numaralı fıkrasında, Pasaport Kanunu’nun "pasaport veya vesika verilmesi yasak olan haller" başlıklı 22. maddesinin TMSF’nin talebi üzerine Fon’a borcu olanlar hakkında da uygulanacağının belirtildiği kaydedildi. 
     Pasaport Kanunu’nun 22. maddesinde, vergiden borçlu olduğu pasaport vermeye yetkili makamlara bildirilenlere pasaport veya seyahat vesikası verilmeyeceği, bu durumda olanların açık kimliklerinin ve yasak nedeninin ilgili daireler tarafından mahallin polis makamlarına bildirileceğinin kurala bağlandığı ifade edilen kararda, şunlar kaydedildi 
     "Dosyanın incelenmesinden, 6183 Sayılı Amme Alacaklarının Tahsil Usulü Hakkında Kanun’un 37. maddesi uyarınca Fon’a olan 726 trilyon 122 milyar lira borcunu bir ay içerisinde ödemesi istenen ve verilen 
     süre içerisinde borcunu ödememesi üzerine, adına ödeme emri düzenlenen davacı hakkında söz konusu borcundan dolayı hakkında yurtdışına çıkış yasağı konulduğu anlaşıldığından, Bankalar Kanunu’nun 15. maddesinin 3 numaralı fıkrası uyarınca tesis edilen işlemde hukuka ve mevzuata aykırılık bulunmadığı sonucuna varılmıştır." Danıştay İdari Dava Daireleri Kurulu, Bankacılık Denetleme ve Düzenleme Kurulu’nun BDDK , İktisat Bankası’nın TMSF’ye devrine ilişkin kararını usul ve yasaya uygun bulmuştu. 
     
</TEXT>
</DOC>
