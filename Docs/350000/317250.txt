<DOC>
<DOCNO> 317250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy14.html </URL>
<DATE> 2005/02/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
NATO Zirvesi... Erdoğan ve Gül'ün ikili temaslarda bulunması bekleniyor 
</HEADLINE>
<TEXT>

     Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül, yarın Brüksel'de düzenlenecek NATO Devlet ve Hükümet Başkanları Olağanüstü Zirve Toplantısı'na katılacak. 
     Dışişleri Bakanlığı'ndan yapılan açıklamaya göre, Erdoğan ile zirve kapsamında düzenlenecek Kuzey Atlantik Konseyi ve NATO-Ukrayna Komisyonu Zirve Toplantısı'na katılacak olan Gül, ayrıca NATO Dışişleri Bakanları Çalışma Yemeği'ne iştirak edecek. 
     Zirve çerçevesinde Erdoğan ve Gül'ün, müttefik ülkelerden muhataplarıyla ikili görüşmelerde bulunmasının da söz konusu olabileceği belirtildi. 
     Olağanüstü NATO Zirvesi çerçevesinde, transatlantik ilişkiler bağlamında NATO-AB ilişkileri, Afganistan'da NATO önderliğinde sürdürülen ISAF harekatı, Irak'ta seçim sonrası durum ve NATO tarafından Irak Silahlı Kuvvetleri'ne verilen eğitim desteği, İttifak'ın Emanet Fonu projeleri, Ortadoğu Barış Süreci'nde ortaya çıkan gelişmeler, NATO'nun Akdeniz Diyaloğu'nun geliştirilmesi ve İstanbul İşbirliği Girişimi konusunda İstanbul Zirvesi'nde alınan kararların hayata geçirilmesi yönünde yürütülen çalışmalar ele alınacak. 
     Ukrayna Cumhurbaşkanı Viktor Yuşçenko'nun NATO liderleriyle toplu halde biraraya geleceği ilk toplantı niteliğini taşıyacak NATO-Ukrayna Komisyonu Zirvesi'nde ise NATO ve Ukrayna arasındaki mevcut stratejik ilişkilerin daha da geliştirilmesi konusu görüşülecek. 
     
</TEXT>
</DOC>
