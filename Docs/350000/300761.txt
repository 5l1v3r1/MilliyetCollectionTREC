<DOC>
<DOCNO> 300761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/axgun02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ evinden tekne çıktı 
</HEADLINE>
<TEXT>


TMSF, Uzanlar'ın sürat teknesi 'Zeytin'i Dalaman'da bir bağ evinin bahçesinde buldu. Bu, ailenin bulunan 8. teknesi 

MUSTAFA SARIİPEK, YAŞAR ANTER Muğla DHA 

Tasarruf Mevduatı Sigorta Fonu TMSF tarafından mallarına el konulan Uzan ailesinin bir sürat teknesi daha bulundu. Dalaman'da bir bağ evinde saklanan tekneye el konuldu. Böylece TMSF'nin el koyduğu Uzanlar'a ait olan tekne sayısı 8'i buldu. 
Uzanlar'a ait "Zeytin" adlı sürat teknesi, 3 yıl önce Uzan ailesinin yanında çalışan ve kendisini seyahat acentesi sahibi olarak tanıtan Oktay Alper tarafından İbrahim Urkun'un 49 Göcek'teki oto yıkama yağlama servisine getirildi. 

Adını sildiler 
Burada 1 yıl ücret karşılığı bakımı yapılan tekne, daha sonra Dalaman'ın Şerefler köyü Tersakan mevkiinde Urkun'a ait bağ evinin bahçesinde yapılan özel bölmeye çekildi. "Zeytin" adı da silindi. 
TMSF'nin Muğla bölgesi sorumluları, 3 aydır sürdürdükleri takip sonucu piyasa değeri 250 bin dolar 350 milyar lira olan 225 beygir gücünde ve 7.55 metre uzunluğundaki tekneye ulaştı. Yetkililer, önceki sabah Marmaris Liman Başkanlığı'nı arayarak Göcek Limanı'na kayıtlı teknenin Marmaris'e getirilmesi için girişimlerde bulundu. Dalaman Savcılığı da jandarmaya teknenin TMSF yetkilisine teslimi talimatını verdi. 

Bakımı yapılıyordu 
Köyden alınan tekne, bir hafta önce bulunan Marmaris Netsel Marina'daki "Sude" adlı sürat motorunun yanına çekildi. 
Teknenin haftada 15 milyon lira karşılığı bakımını yapan Urkun, teknenin Uzanlar'a ait olduğunu bilmediğini savundu. Urkun, "Alper, teknenin yıkama yerimde durup duramayacağını sordu. Ben de 'bakarım' dedim" dedi. 
TMSF yetkilileri de teknenin Cem Uzan'a ait Prime Medya ve Filmcilik A.Ş. şirketine kayıtlı olduğunu belirterek, "Tekne Göcek Limanı'na 'ticari yat' olarak kayıtlı. Daha sonra adı ve motor numaraları sökülmüş. Uzanlar'ın işlerini yapan Alper tekneyi saklamış" bilgisini verdi. 

Uzanlar'a 'yeraltı' araması 

Tasarruf Mevduatı Sigorta Fonu'nca TMSF el konulan Uzan ailesinin Pamukova'daki çiftliğinde bir haftadır süren aramada bir bulguya ulaşılamadı. 
Arama çalışmalarını yürüten Yeraltı Aramacılık Bilimsel Araştırmalar Merkezi firmasının sahibi Prof. Dr. Ahmet Ercan, helikopter pisti ve iki villa arasındaki bahçedeki aramaların sona erdiğini söyledi. Bölgede herhangi bir bulguya ulaşılamadığını ifade eden Ercan, "Bugün dün , havuzun içinde ve misafirlerin kaldığı VİP konutlarında arama yapacağız" dedi. Çalışmaların 10 gün olarak planlandığını, ancak sürenin 20 güne uzayabileceğini kaydeden Ercan, "5 bin metrekarelik alanı tamamıyla tarayacağız. Çalışma bittiğinde insanların kafasındaki soru işaretleri de ortadan kalkacak" diye konuştu. 


</TEXT>
</DOC>
