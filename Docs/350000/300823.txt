<DOC>
<DOCNO> 300823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/asik.html </URL>
<DATE> 2004/12/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
"Küçük Şeyler" 
</HEADLINE>
<TEXT>


Prof. Üstün Dökmen, piyasaya yeni çıkan "Küçük Şeyler" adlı kitabında, hayatımızı etkileyen insani davranışları ele alıyor... 
Her sorunu "ceza" ile çözümlemek ya da insanları "ceza" ile eğitme eğilimindeki toplumumuz için bir küçük ders çıkaralım kitaptan... 
- Ceza ve eleştiri, bir davranışı öğretebilir, ancak karmaşık bir davranış, hele hele bir bakış tarzını ceza ile öğretmek mümkün değildir, diyor Profesör Dökmen... Örnek veriyor... 
- Labirente koyduğumuz bir fareye, elektrik şoku vererek bir pedala dokunmamayı öğretebilirsiniz. Pedala dokunduğunda birkaç defa şok verirsiniz, kısa sürede dokunmamayı örenir. Ancak aynı fareye, labirentten çıkış yolunu şok vererek öğretmek son derece zordur. Fareye çıkışı öğretmek istiyorsak, hedefe yönelik doğru davranışlarını ödüllendirmek pekiştirmek bu amaçla daha çok şekerli su verilir , bir anlamda fareye iltifat etmek gerekir. 
Bir başka örnek Bir insana ufak şoklar vererek, bağırıp çağırarak, belirli bir araca dokunmamayı öğretebilirsiniz. Ama aynı insana şok vererek veya bağırarak, matematiği, dürüst olmayı veya mutlu olmayı öğretemezsiniz. Bunları öğretebilmek için o kişiye geri bildirimler vermelisiniz, iltifat etmelisiniz, gerektiğinde davranışlarınızla model olmalısınız. 

Britanyalılar, Kuzey İrlanda'daki 30 milyon sterlinlik banka soygununa, "asrın soygunu" diyorlarmış. Bizdeki 40 milyar dolarlık banka hortumundan haberleri yok anlaşılan... 
Haldun Ertem 

Sarıgül Brüksel'de... Menemen'de devrim şehidi Kubilay'ı anma törenlerinde, CHP'li milletvekilleri Mustafa Sarıgül'ün kortejin önüne geçmesine izin vermiyor. Çünkü Sarıgül'ün CHP'yi temsil eder görünmesinden müthiş tedirgin oluyorlar... Peki şuna ne diyecekler 
Mustafa Sarıgül, önümüzdeki ayın ikinci yarısında Brüksel'e gidiyor. Orada bir resepsiyon düzenliyor. Ve resepsiyonda, Avrupalı Sosyal Demokratların, Türkiye'ye verdiği desteğe, Türkiyeli Sosyal Demokratlar adına teşekkür etmeyi planlıyor. CHP'liler şimdiden hop oturup hop kalkabilir... 

En iyisi hiçbir yere girmemek. 
NATO'ya, CENTO'ya, Gümrük Birliği'ne, 2005 yılına, AB'ye girdikçe sorunlar azalmıyor, çoğalıyor .. 
Akif Kökçe 

Üskül kazandı... Prof. Zafer Üskül, 1999 yılında Mersin Üniversitesi'nden emekli olduktan sonra, 1997 ve 1998 yılı sicillerinin olumsuz verildiğini öğrenmişti. Dava açtı. Olumsuz siciller, 2001'de idari yargıda iptal edildi. Bunun üzerine, Prof Üskül, eski YÖK Başkanı Kemal Gürüz ile eski MÜ Rektörü Vural Ülkü aleyhine tazminat davası açtı. 
Dava sonuçlandı, Vural Ülkü ve Kemal Gürüz, Prof. Üskül'e 6 milyar TL ile faizini ödemeye mahk m edildiler. "Adalet ağır işliyor ama işliyor", dedi Üskül telefonda... 

Tanrım, güçlü ve cesur olmak istiyorum, aşmam için karşıma zorluklar çıkar. 
Bilgelik istiyorum. 
Çözmem için başıma dertler aç. 
Urdu Tapınağından 

Suriye'den... Dünkü gazetelerde haber... Tayyip Erdoğan, Şam'da Emevi Camii'ni gezerken mihraba bağlanmış iki bez parçası görmüş. Bu nedir diye sormuş. Adak için bağlamışlar, yanıtını alınca birden hiddetlenmiş 
-Bu şirk Allah'a eş koşmak , demiş ve derhal bir makas isteyerek çaputları orada kesip mihraptan almış. 
Suriyeliler içlerinden 
- Türkiye'yi düzeltti, sıra bize geldi... 
- Ne de olsa model ülkenin başbakanı... diye mi düşündüler yoksa, "Ne karışıyorsun birader bizim halkın geleneklerine" diye mi söylendiler, bilmiyoruz. 
Ama basınımızın bu haberi takdim şekliyle verdiği mesaj açık 
- Başbakanımız ne kadar çağdaş ve örnek bir Müslüman 
Gazetelerde başka haberler ve resimler de var... 
Tayyip Bey ile Suriye Devlet Başkanı'nı ailece bir arada gösteren fotoğraflar örneğin... Sıkı sıkıya kapanmış başlar, yerlere kadar uzanan mantolar... Suriye Devlet Başkanı Başar Esad' ın eşi Esma Esad Avrupa modasını izliyor. Bizim "Yılın Avrupalısı" unvanını elinde bulunduran Başbakan'ın ailesi ise Ortadoğu geleneklerine göre giyinmiş. 
Başbakan'ın verdiği din dersini yücelten bizim cumhuriyet basını, aradaki giyim kuşam farkında bir anormallik görmemiş olacak ki, o konuda hiç haber göremedik gazetelerde... 



</TEXT>
</DOC>
