<DOC>
<DOCNO> 313327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/magazin/mag01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Janet yerine McCartney 
</HEADLINE>
<TEXT>


Geçen yıl düzenlenen, Super Bowl Janet Jackson'ın 'göğüs şovu'yla anılınca, bu yıl 'Sir' unvanlı Paul McCartney tercih edildi 

DIŞ HABERLER SERVİSİ 

Amerikan futbolu final karşılaşması Super Bowl'da, geçtiğimiz yıl Janet Jackson'ın beklenmedik göğüs şovuyla başı ağrıyan Ulusal Futbol Ligi NFL organizatörleri, bu yıl işi sağlama aldı. Organizatörler, final gösterisi için 62 yaşındaki eski Beatles üyesi Paul McCartney'le anlaştı. 
Karşılaşma öncesinde, şampiyonun kim olacağından çok, Paul McCartney'in 'aseksüelliği' garanti olan devrearası şovu konuşuldu. 



12 dakikalık konser 
Geçtiğimiz yılki final şovunda, Justin Timberlake, birlikte düet yaptığı Janet Jackson'ın göğüslerinden birini açmıştı. Şovu canlı yayınlayan CBS televizyonu bu nedenle 550 bin dolar para cezasına çarptırılmıştı. Bu kez NFL organizatörleri işi şansa bırakmayıp, şova Paul McCartney'i davet etti. Cartney'in 12 dakikalık mini konserinde üzerinden çıkarttığı tek şey ceketi oldu. Konserine 'Drive My Car' ile başlayan eski Beatles üyesi, kapanışı bir klasik olan 'Hey Jude' ile yaptı. 
Bu arada Florida'nın Jacksonville kentinde düzenlenen NFL finalinin galibi, Philadelphia'yı 24 - 21 yenen New England Patriots oldu. Böylece New England Patriots, 4 yılda 3. şampiyonluğuna ulaşmış oldu. 


</TEXT>
</DOC>
