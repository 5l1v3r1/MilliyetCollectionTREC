<DOC>
<DOCNO> 312959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur31.html </URL>
<DATE> 2005/02/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bolu Dağı'nda kar yağışı ulaşımı durma noktasına getirdi... 
</HEADLINE>
<TEXT>

     Bolu Dağı'nda aniden başlayan kar yağışı, ulaşımı olumsuz etkilemeye başladı. Araçlarına zincir takmak isteyen sürücüler, yol kenarında kuyruk oluşturdu. 
     Aniden başlayan ve etkisini sürdüren kar yağışı Bolu Dağı'ndan geçiş yapan sürücülere zor anlar yaşatıyor. Ulaşımın güçlükle sağlandığı Bolu Dağı'nın Karanlıkdere, Kaynaşlı ve Seymenler kesiminde, zincir takmak için park eden araçlar, uzun kuyruklar oluşmasına yol açtı. 
     Trafik ekipleri, ulaşımın aksamaması için araçlarını yol kenarına park ederek zincir takan sürücüleri, dinlenme tesislerine kadar gitmeleri konusunda uyarıyor. 
     Bolu Dağı'nın ulaşıma kapanmasından çekinen trafik ekipleri zincirsiz TIR'ların geçişine izin vermiyor. Trafik ekipleri, araçlara eskortluk yaparak yol güvenliğini sağlıyorlar. 

     
</TEXT>
</DOC>
