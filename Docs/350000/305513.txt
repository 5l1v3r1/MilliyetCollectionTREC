<DOC>
<DOCNO> 305513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo36.html </URL>
<DATE> 2005/01/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İbrahim Toraman İkinci yarıda gerçek performansımı göstereceğim 
</HEADLINE>
<TEXT>

     Beşiktaş'ın büyük umutlarla sezon öncesinde Gaziantepspor'dan transfer ettiği İbrahim Toraman, Antalya'da çok iyi bir ortamda çalıştıklarını belirterek, ''Kendime güvenim tam. İkinci yarıya iyi bir başlangıç yaparak gerçek performansımı ortaya koyacağım'' dedi. 
     Beşiktaş'ın resmi internet sitesine açıklamalarda bulunan İbrahim Toraman, hem takım, hem de birey olarak çok iyi bir çalışma döneminden geçtiklerini ifade ederek, ''Özellikle bu tür hazırlık kamplarında her oyuncu bireysel olarak kendine bir şeyler katmak ister. Hazırlık kamplarının önemini biliyoruz ve bu düşünce ile çalışmalarımızı sürdürüyoruz. İnşallah bunların semeresini takım olarak ikinci yarıda alır ve taraftarlarımızı sevindiririz'' dedi. 
     İbrahim Toraman, takım olarak sorunları aştıklarını vurgulayarak, hedefinin takıma faydalı olmak olduğunu söyledi. Toraman, ''Şu an kendimi çok hazır hissediyorum. Hocam bana şans verdiği sürece bunu en iyi şekilde değerlendireceğimi düşünüyorum'' diye konuştu. 
     Futbol Takımı'nın ligdeki gidişatı ile ilgili de değerlendirme yapan İbrahim, şunları söyledi 
     ''Herkesin bildiği gibi lige kötü bir başlangıç yaptık. Bunun en önemli nedeni de ilk maçlarımızı dış sahalarda oynamamızdı. Şimdi ikinci yarıya kendi evimizde yapacağımız karşılaşmalarla başlayacağız. Bence bu çok büyük bir avantaj ve bu avantajı kullanarak ligde kendimize yakışan konuma geleceğimize inanıyorum.'' 
     
     ''KENDİMİ BORÇLU HİSSEDİYORUM'' 
     Ligin ilk yarısında çok büyük şanssızlıklar yaşadığını ifade eden genç oyuncu, sözlerini şöyle tamamladı 
     ''Dönem dönem hem kartlar, hem de sakatlıklar nedeniyle takımdan bir hayli ayrı kaldım. Bu konuda kendimi kulübüme karşı borçlu hissediyorum. Şimdi çok iyi çalışıyorum ve kendime güvenim de tam. İkinci yarıya iyi bir başlangıç yaparak gerçek performansımı ortaya koyacağım.'' 
     
     MURAT ŞAHİN ''BİRBİRİMİZE DESTEK OLUYORUZ'' 
     Beşiktaş'ın 3 kalecisinden biri olan Murat Şahin ise Cordoba ve Ramazan ile birlikte uyum içinde takımın başarısı için çaba harcadıklarını söyledi. 
     Kalecimiz Murat Şahin, kulübün internet sitesine yaptığı açıklamada, Beşiktaş'ın kendisiyle birlikte 3 iyi kaleciye sahip olduğunu belirterek, ''Hepimiz tek bir hedef için çalışıyoruz. O da Beşiktaş'a en iyi şekilde hizmettir'' dedi. 
     Ligin ilk yarısında inişli-çıkışlı grafiğin en büyük nedeninin büyük camia olmanın getirdiği zorluklar olduğunu söyleyen Murat Şahin, şöyle konuştu 
     ''Büyük bir kulüp ve camia olduğumuz için hep başarılı olmamız gerekiyor ve kazanmak dışında başka bir seçeneğimiz de yok. Ama bazen her şey istediğiniz gibi gitmeyebiliyor ve kazanmaya alışık olan ekiplerde de çok çabuk demoralize olabiliyorsunuz. Biz de ilk yarıda en çok bu sıkıntıyı yaşadık. Buna rağmen ilk yarının ikinci bölümünde iyi bir grafik yakaladık. Şimdi Antalya'da çok güzel bir ortamda hazırlık kampı geçiriyoruz. Umarım bu çalışmalarımızın neticesinde ikinci yarıya iyi bir giriş yapar ve son 9 lig maçında yakaladığımız istikrarı devam ettiririz.'' Kaleciler olarak ilk yarıda değişik dönemlerde forma şansı bulup kaleyi koruduklarını hatırlatan Murat, sözlerini şöyle tamamladı 
     ''Yine bu kaleyi koruyacak kapasiteye sahibiz. Bugüne kadar aramızda hiçbir problem olmadı, olması da zaten mümkün değil. Hepimiz tek bir hedef için çalışıyoruz. O da Beşiktaş'a en iyi şekilde hizmet etmek. Hocamızın bizim aramızda tercih hakkını kullanırken dikkate aldığı tek kriter, o an için en iyi olan kaleciyi tercih etmesidir. Biz de bunun bilincindeyiz ve çalışmalarımızı birbirimize destek olarak sürdürüyoruz.'' 
     
</TEXT>
</DOC>
