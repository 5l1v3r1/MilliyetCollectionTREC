<DOC>
<DOCNO> 310379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas01.html </URL>
<DATE> 2005/01/28/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Tecavüzdeki spermi, idrar yok eder mi 
</HEADLINE>
<TEXT>

     Neşet KARADAĞ DHA 

      ADANA'da 3 kişinin tecavüzüne uğrayıp, cep telefonu, kredi kartları gasp edildikten sonra çırılçıplak ortada bırakıldığı iddia edilen üniversite öğrencisi 29 yaşındaki F.N.A.'nın karakola götürürken altına idrarını yapmasının tecavüzü gizleyip gizlemeyeceği tartışmaya yol açtı. 
     Çukurova Üniversitesi İktisadi ve İdari Bilimler Fakültesi İktisat Bölümü 4'üncü sınıf öğrencisi F.N.A.'ya 13 Eylül 2004'de Baraj Çamlığı'nda tecavüz ve gasp edilmesi olayı ile ilgili açılan davaya Adana 5'inci Ağır Ceza Mahkemesi'nde devam edildi. 37'şer yıl hapis cezası istemiyle yargılanan tutuklu sanıklar 28 yaşındaki Tolga Aktaş, kardeşi 23 yaşındaki Hüseyin Aktaş ve arkadaşları 20 yaşındaki Erhan Günsel'in katıldığı duruşmaya üniversiteli kız gelmedi. 
     Önceki duruşmada, Adli Tıp Kurumu'ndan gönderilen rapor okunmuş, F.N.A.'nın cinsel organında sperme rastlanmadığı ve bakire olmadığı belirtilmişti. Üniversite öğrencisi F.N.A. ise karakola götürülürken idrarını yapması nedeniyle spermin yok olduğunu öne sürmüştü. 
     Sanıklardan Erhan Günsel'in avukatı Sezayi Biçen, tecavüze uğradığını iddia eden üniversiteli kızın yalan söylediğini öne sürerek, "Adli Tıp raporunda her şey açık. Spermin olmadığı açıkça belirtiliyor. Ancak müşteki tecavüze uğradığını ısrarla söylüyor. Spermin olmayışını da karakola götürülürken hem kakamı hem idrarımı kaçırdım. Bu yüzden yok olmuştur' diyerek açıklamaya çalışıyor. Böyle bir şey olsa polisler tutanağa geçerdi. Biz doktorlara sorduk. İdrar kaçırsa dahi vajinal kanal ile idrar torbası farklı yerlerde olduğundan böyle bir olayda spermin kaybolmayacağını beyan ettiler. Olayda tecavüz yoktur. Konunun araştırılmasını istiyoruz'' dedi. 
     Sanıklar da, tecavüz ve gasp suçlamasını kabul etmeyip, "Bizimle gezmek için arabaya bindi. Asıl kendisi bize cinsel tacizde bulundu'' dedi. Sanıklardan Tolga Aktaş da, söz alıp, "Benim eşim müştekiden daha güzel. Tecavüze yeltenmem mantık dışı'' diye konuştu. 
     F.N.A. ise poliste ve gizli olarak yapılan duruşmalarda, kaçırılıp, zorla rakı içirilerek dövüldükten sonra tecavüze uğradığını, kredi kartları ile cep telefonunun da gasp edildiğini iddia etmişti. 
     Mahkeme heyeti, idrarın spermi yok edip etmeyeceği konusunda karar vermeyip, duruşmayı eksik belgelerin tamamlanması için erteledi. 
     
     
İdrar spermi yok etmez ÇUKUROVA Üniversitesi Tıp Fakültesi Balcalı Hastanesi Kadın Hastalıkları ve Doğum Anabilim Dalı Başkanı Prof. Dr. Oktay Kadayıfçı, "Kadın gerçekten tecavüze uğramış ancak tecavüz eden kişi boşalmamış olabilir. Ancak boşalmışsa kadının idrar yapması veya büyük abdestini gerçekleştirmesi spermi yok etmez. Çünkü cinsel ilişki ile idrar olayı ayrı yerlerden gerçekleşmektedir. Ayrıca idrar spermin üzerine gelse bile yok etmez, öldürür ama yine de kalıntısı bulunur'' dedi. 
     
</TEXT>
</DOC>
