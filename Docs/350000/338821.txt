<DOC>
<DOCNO> 338821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun22.html </URL>
<DATE> 2005/05/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Rekor kulenin adresi Dubai Yükseklik sır gibi saklanıyor 
</HEADLINE>
<TEXT>

     Körfez’deki küçük Dubai Emirliği’nde, hayal gücünün sınırları zorlayacak bir bina yapılıyor. Yüksekliği sır gibi saklanan "Dubai Burcu" adlı kulenin yüksekliğinin 700 metreyi geçeceği söyleniyor. 
     Burcun temelleri önceki ay atıldı. En az 50 metre derinliğe çakılan 192 ayak, kalın bir beton kuşakla birbirine tutturuldu. 
     Haftada bir kat hızıyla yükselen kule, toplam maliyeti 20 milyar dolar tutan geniş çaplı bir kent kalkındırma planı çerçevesinde inşa ediliyor. 
     Dubai yetkilileri, bir milyon nüfuslu kenti, bu kapsamlı projeyle dünyanın sayılı turistik beldeleri arasına sokmayı tasarlıyor. 
     Kule, çeşitli amaçlarla kullanılacak. Projeden sorumlu Emaar Properties adlı şirketin yöneticisi Robert Booth, kulede mağazalar, eğlence yerleri, otel ve konutlardan müteşekkil yaklaşık 345 bin metrekare kapalı alan olacağını belirtti. 
     2008 yılının sonunda hizmete sokulması planlanan kulede inşa 
     edilecek panoramik manzaralı yaklaşık 700 dairenin hemen hepsi daha şimdiden satılmış bulunuyor. Şirket yetkilisi Booth, kulenin yüksekliğini sadece iki kişinin bildiğini belirterek, "Kule öyle tasarlandı ki, yüksekliği inşaat sırasında değiştirilebilir" dedi. Uzmanlar, Burc’un yüksekliğinin en az 705 metre olacağını söylüyorlar. Dünyanın en yüksek "oturulabilir" kulesi, Tayvan’daki 508 metrelik "Taipei 101" kulesi. Toronto’daki Kanada "CN Tower"ın yüksekliği ise anteniyle birlikte 5 metreyi buluyor. Booth, "Bu binanın en büyük özelliği bence yüksekliği değil. Bu yapı, dünya çapında mimari simge olacak" diye konuştu. "Dubai Burcu", çok büyük bir turistik cazibe merkezi haline gelecek. Proje sorumlularının öngörülerine bakılırsa, kuleyi yılda 3 milyon turist ziyaret edecek. 
     
</TEXT>
</DOC>
