<DOC>
<DOCNO> 311809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur50.html </URL>
<DATE> 2005/02/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İncirlik Hava Üssü'nde bomba paniği 
</HEADLINE>
<TEXT>

     Fatih Karaçalı DHA Adana 

İncirlik Hava Üssü'nün hemen yanındaki bir barın girişindeki bahçede, patlamaya hazır dört kilogram ağırlığında TNT ve toz potasyumla hazırlanan el yapımı bomba bulundu. Çelik çivilerle etkisi artırılan bombanın patlamadan bulunması sayesinde bir facia önlendi. 
     Polis ve jandarmanın ortaklaşa çalışması ile etkisiz hale getirilen bomba, hava üssü ile aralarında bir caddede bulunan ve ismi açıklanmayan bir barda gece yarısı fark edildi. 
     Bar görevlilerinin durumu bildirmesi üzerine jandarma alarma geçti. İçeride eğlenenler ve görevliler tahliye edildikten sonra bomba uzmanlarının yaptığı ilk incelemede, pakette bomba olduğu anlaşıldı. 
     Bunun üzerine önlemleri arttıran jandarmaya, Adana Emniyet Müdürlüğü bomba uzmanları da takviye olarak geldi. Jandarma ve polis uzmanlarının uzun uğraşlarından sonra bomba etkisiz hale getirildi. 
     TNT ve toz potasyumla hazırlanan, tahrip gücü yüksek dört kilo ağırlığındaki el yapımı bomba, Adana Emniyet Müdürlüğü Bölge Kriminal Laboratuarı'na gönderildi. 
     Ancak bombanın uzaktan kumandalı veya zaman ayarlı olup olmadığı açıklanmadı. 
     
     Patlasaydı facia olurdu 

     Tahrip gücü yüksek bomba patlasaydı, onlarca insanın eğlendiği ve çevresinde birçok işyeri ve eğlence merkezi ile evlerin bulunduğu bölgede büyük zarara ve can kaybına yol açabilirdi. 
     Barın bulunduğu cadde ile aralarında tel örgü bulunan ve üssün caddeye en yakın bölgesinde bulunan lojmanlarda da patlamanın etki yaratabileceği belirlendi. 
     
     PKK'lı militan hazırlık aşamasında yakalanmıştı 

     Adana kent merkezinde geçtiğimiz 28 mayısta eylem hazırlığı sırasında polisin elinden kaçmak üzereyken öldürülen PKK'lı Şiar Perinçek'in de bir süre İncirlik Beldesi'nde bir evde saklandığı anlaşılmış, bu operasyon çerçevesinde bir evde TNT ve C-4 patlayıcılar ele geçirilmiş, dört kişi tutuklanmıştı. 

     
</TEXT>
</DOC>
