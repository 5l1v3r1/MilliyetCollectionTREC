<DOC>
<DOCNO> 327524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/guclu.html </URL>
<DATE> 2005/03/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Zorlu çok değişmiş 
</HEADLINE>
<TEXT>


Para, güç, iktidar insanları bu kadar değiştirir mi Demek ki değiştiriyormuş. Öylesine uç örnekler görüyoruz ki, şaşıp kalıyoruz... 
Kanal D'de çarşamba geceleri yayımlanan Genç Bakış'a, birkaç kişi dışında, Türkiye'ye yön verenlerden konuk olmayan kalmadı. Üniversite gençliğinden korkmayan, söyleyecek lafı olan, yaptıklarıyla gurur duyan hemen herkes seve seve geliyor... 
Başbakanlık koltuğuna oturmadan önceki Erdoğan'la şimdiki Erdoğan arasında bazen öylesine farklılıklar oluyor ki, şaşıp kalıyorsunuz. Öğrenciler karşısında sonsuz hoşgörü sergileyen Erdoğan, karikatürcülere karşı şimdi nasıl bu kadar katı, anlamak mümkün değil. 
Çok yoğun bir iş trafiği var. Herhalde ondandır. Ama beni asıl şaşırtan isim Vestel'in, Zorlu Holding'in patronu Ahmet Zorlu oldu. 108 ülkeye mal satan Zorlu Holding, şu an için Türkiye'nin en hızla büyüyen şirketlerinden biri. 50 yıllık birikimi, Ahmet Zorlu'nun çalışma disiplini ve azmi, Türkiye adına hepimizin gurur duyacağı bir şirket yarattı. Milyarlarca dolarlık ihracatı, 30 bini aşkın çalışanı ve dünyanın dört bir yanındaki fabrikalarıyla bir dünya devi olmaya aday. Ne güzel. Keşke daha da büyüse, keşke benzeri holdinglerimizin sayısı daha da artsa... 
Zorlu, geçen hafta Çalışma ve Sosyal Güvenlik Bakanı Murat Başesgioğlu ile birlikte İTÜ'de konuğumuzdu. Bir yıl kadar önce de Marmara Üniversitesi'nde konuğumuz olmuştu. 
İnsan, bir yılda bu kadar mı değişir Görmesem inanmazdım. Zorlu, geçen yıl ne kadar mütevazı, babacan ve pozitif enerji yayan biriyse, bu yıl tam tersi olmuş. 
Hiçbir şeyi beğenmeyen, kendini herkesin üzerinde gören, her şeyin en doğrusunu kendisinin bildiğini sanan, parayla her şeyi satın alabileceğine inanan biri olmuş çıkmış. 
Programa Koç'tan Sabancı'ya, Erdoğan'dan Demirel'e kadar Türkiye'nin en zenginlerini ve en etkin isimlerini konuk ettik. Ama geçen haftaki Zorlu kadar hemen her şeye hiç bu kadar tepeden bakanını görmedik. Yanında devleti temsilen bir bakan varken devlete, karşısında rektör ve dekanlar varken üniversitelere, pırıl pırıl mühendis adayları varken de teknik adamlarımıza verdi veriştirdi. 
Bir ara ipler iyice koptu. İstanbul Üniversitesi'nden bir öğrenci, olanaklarının yetersizliğini anlatıp taşın altına onun da elini koymasını istedi. O da İÜ'ye değil de, İTÜ'ye sponsor olabileceğini söyledi. Ama bir de şartı vardı. İsmi İstanbul Zorlu Teknik Üniversitesi olacaktı. 
Para, bazen her şeye kadirdir. Ama öyle durumlar var ki, artık orada para geçmez. Paranız çoksa, dünyanın en iyi kampusünü kurup en iyi hocalarını transfer ederek iddialı bir üniversite kurabilirsiniz. Ama tarihi satın alamazsınız. Eğitim kurumlarını eğitim kurumu yapan da tarihleridir... İTÜ, 3 başbakan, 2 cumhurbaşkanı çıkaran bir kurum. Sadece Türkiye'nin değil, dünyanın en iyi uygulamacı mühendis yetiştiren üniversitelerinden birisi. Mezunlarının da katkısıyla daha da ileri gitme heyecanı içerisinde... 
Hızla yükselmenin, hızla büyümenin, hızla öğrenmenin hazım dönemi kısa oluyor. Bu yüzden, bazen verilmek istenenin tam aksi görüntüler ortaya çıkabiliyor. İşte bu çok riskli 
Zorlu, sıfırdan başlayıp yılda 20 milyonu aşkın televizyon üreten bir elektronik devi oldu. Tıpkı Turkcell gibi. Çeşitli sektörlere yayılarak daha da büyüme peşinde. Eminim bunu da başaracak. Ahmet Zorlu, yüzde beş yüz haklı olduğu söylemlerini farklı bir şekilde seslendirip agresif görüntüsünü sempatiye dönüştürdüğünde, rahmetli Sabancı'nın boşluğunu doldurabilir. Ortak noktaları o kadar çok ki 
Özetin özeti Zorlu ve onun gibi yürekli ve çalışkan girişimcilere her zamankinden çok ihtiyaç var. Bu yüzden kalıcı olmaları gerekiyor. Bu da onların elinde. Boşuna imaj her şey demiyorlar .. 



</TEXT>
</DOC>
