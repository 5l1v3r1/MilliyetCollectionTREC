<DOC>
<DOCNO> 339180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko05.html </URL>
<DATE> 2005/05/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kara liste hızla büyüyor... 
</HEADLINE>
<TEXT>

     Bankaların "kara listesi" hızla büyüyor. Yılın ilk üç ayında söz konusu listeye, büyük bölümü kredi kartı borçluları olmak üzere 65.3 bin kişi alındı. Listedekilerin toplam sayısı mart ayı sonunda 2.9 bine kadar yükseldi. 
     ANKA’nın Merkez Bankası’ndan edindiği verilere göre, negatif nitelikli ferdi kredi ve kredi kartı adetlerine ilişkin liste büyüyor. Ocak-mart döneminde tüketici kredisi ve kredi kartı borcunu ödemedikleri ya da geç ödedikleri için sözkonusu listeye 65 bin 267 kişi alındı. Ocak ayında 17 bin 617, şubat ayında 21 bin 966 olan listeye giren kişi 
     sayısı, mart ayında 25 bin 684’e çıktı. 
     
     BÜYÜK BÖLÜMÜ KREDİ KARTI BORÇLULARI 
     İlk üç ayda "kara liste"ye alınanların 60 bin 493’le büyük bölümünü kredi kartı borçluları oluşturdu. Kredi kartı borcunu ödemeyenlerin sayısı 57 bin 643, gecikmeli olarak ödeyenlerin sayısı 2 bin 850 oldu. Kredi kartı borçlularının sayısının fazla olmasında, kullanımı gelire orantısız biçimde yaygınlaşan kredi kartlarının hala yüksek düzeylerde bulunması önemli bir rol oynadı. 
     Üç ayda 4 bin 388’i bireysel kredi borcunu ödemeyen, 386’sı gecikmeli olarak ödeyen olmak üzere toplam 4 bin 774 
     kişi alındı. 
     
     LİSTEDEKİLERİN TOPLAM SAYISI 
     Bankaların "kara listesi"ne girenlerin toplam sayısı, mart ayı sonu itibariyle 2 bin 887’ye yükseldi. Bunların 449 bin 2’sinin borcunu ödemediği, 83 bin 355’inin 
     gecikmeli olarak ödediği belirlendi. 
     Mart ayı sonunda söz konusu listedekilerin 448 bin 97’sini kredi kartı borçluları oluşturdu. Kredi kartı 
     borcunu ödemeyenlerin sayısı 377 bin 190, gecikmeli olarak ödeyenlerin sayısı 70 bin 907 oldu. Tüketici kredisi borçlularının toplam sayısı ise 84 bin 790 olarak gerçekleşti. Bunların 72 bin 342’sinin borcunu ödemediği, 12 bin 448’inin ise gecikmeli olarak ödediği belirlendi. 
     
     LİSTEDEKİLERİN BÜYÜK BÖLÜMÜ 2001’DEN KALDI 
     "Kara liste"dekilerin büyük bölümünü 2001 yılından kalanlar oluşturuyor. Söz konusu listede 2000 yılından kalan 42 bin 111, kriz yılı olan 2001 yılından kalan 157 bin 568, 
     2002’den kalan 55 bin 951, 2003 yılından kalan 69 bin 156, 
     2004 yılından kalan ise 142 bin 834 kişi bulunuyor. 
     
</TEXT>
</DOC>
