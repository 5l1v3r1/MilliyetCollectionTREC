<DOC>
<DOCNO> 347800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko03.html </URL>
<DATE> 2005/06/01/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa yükselişi sürdürmeye çalışacak 
</HEADLINE>
<TEXT>

     Fransa'da yapılan referandumun ardından yükselişe geçen borsa, dün 25 bin 200 seviyesinin üzerinden günü tamamladı. 
     Bugün için endeksin önündeki ilk hedefin 25 bin 300 olduğunu belirten uzmanlar, bu seviyenin geçilmesi halinde 26 binli rakamların görülebileceğine işaret ediyorlar. 
     Fransa'dan gelen 'hayır' sonucunun fiyatların içinde yer alması ve uzmanlardan bu sonucun Türkiye'nin AB üyeliğini etkilemeyeceğine yönelik gelen açıklamalar borsada yükseliş getirdi. 
     
     En çok hizmet sektörü kazandırdı 
     Borsa dün yüzde 1 artarak 25 bin 236 punana çıkarken, 177 hisse değer kazandı, 75'i değer kaybetti, 62 hissenin fiyatı ise değişmedi. 
     Gün sonunda Mali Endeks yüzde 0.67 artışla 37 bin 248, Sanayi Endeksi yüzde 1.20 artarak 20 bin 41, Hizmet Endeksi de yüzde 1.9 artışla 14 bin 71 puana yükseldi. 
     Borsada bugün için yükseliş çabalarının devam ettirileceğini belirten uzmanlar, 25 bin 300-500 direncinin aşılması durumunda yükselişin hız kazanabileceğini belirtiyorlar. Dünkü yükselişte işlem hacmindeki artışa da dikkat çekilirken, piyasaya ilginin arttığı kaydediliyor. 
     
     Hollanda'daki referandum izlenecek 
     Borsa son üç gündür yaşanan çıkışın ardından kar satışlarının da gelebileceği ve bu durumda 24 bin 600-700 aralığının destek görevi göreceği ifade ediliyor. 
     Bugün için borsada Hollanda'da yapılacak referandum izlenecek. Uzmanlar, Hollanda'dan gelecek 'hayır' sonucunun fiyatlara yansıtılmış olmasına karşın yüksek bir oran çıkmasının piyasayı tedirgin edebileceğine işaret ediyorlar. 
     Borsada Hollanda'daki referandum yanında cuma günü açıklanacak enflasyon rakamlarına ve sonrasındaki Para Politikası Kurulu'na yönelik beklentilerin de etkili olması bekleniyor. 
     
</TEXT>
</DOC>
