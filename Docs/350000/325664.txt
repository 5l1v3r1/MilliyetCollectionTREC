<DOC>
<DOCNO> 325664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur36.html </URL>
<DATE> 2005/03/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Bayrağı kurtaran polise ödül 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Nevruz gösterileri sırasında Mersin'de bir göstericinin Türk Bayrağına yönelik hareketlerine karşı müdahalede bulunan polisin İçişleri Bakanlığı'nca ödüllendirildiğini açıkladı. 
     Mersin'de Nevruz Bayramı kutlamalarında çıkan olaylarda, eylemcilerin Türk bayrağını yakmasını engelleyen güvenlik görevlisi, 24 çıplak maaş ikramiye ile ödüllendirildi. 
     Emniyet Teşkilatı Kanunu'nun 86. maddesine göre, ''üstün görev anlayışı'' dolayısıyla İçişleri Bakanlığı'nca ödüllendirilen güvenlik görevlisine, toplam 1 milyar 563 milyon lira ödül verileceği öğrenildi. 
     
     YANLIŞA CEZA İYİYE ÖDÜL 

     Çiçek, 8 Mart gösterisi nedeniyle açığa alınan polislere gönderme yaparak, "Eğer yanlış yapıyorsa cezalandıralım ama iyi işler yapıyorsa da ödüllendirmemiz gerekir" dedi. 
     Çiçek, Bakanlar Kurulu'nun Başbakan Recep Tayyip Erdoğan başkanlığındaki toplantısından sonra gazetecilerin soruları üzerine Mersin'de göstericilerin bayrak eylemine müdahale eden polisin ödüllendirildiğini bildirdi. 
     Çiçek, Mersin'de bir güvenlik görevlisinin tüm olumsuz koşullara karşın üzerine düşeni yaptığını belirterek, "İçişleri Bakanlığı da görevini büyük bir vatanseverlik ve sorumluluk duygusu içinde yapan bu arkadaşımızı ödüllendirmiştir. İçişleri Bakanımızın bana bugün bana söylediği budur" dedi. Çiçek, 8 Mart gösterilerine sert müdahaleleri nedeniyle açığa alınan polisleri kastederek de "Eğer yanlış yapıyorsa cezalandıralım ama iyi işler yaptığı takdirde de ödüllendirmemiz gerekir. Bu neviden vatansever kamu görevlilerine karşı en büyük ödülü vatadaşımız verir. 
     Ben de buradan teşekkür ediyorum" diye konuştu. 
     Çiçek, Nevruz eylemlerindeki Öcalan yanlısı gösterileri değerlendirirken de Türkiye'nin sorununun dışarıdan hücumlardan kaynaklanmadığını belirtirken, "İçimizde en hafif deyimle sorumsuz diyebileceğimiz, nasıl bir toprakta, nasıl bir vatanda yaşadığının farkında olmayan, nelerin pahasına elde edilmiş bir devletin vatandaşı olduğunu, bunun gururunu, sevincini yüreğinde paylaşamayan bir kısım bizi sıkıntıya sokan, bizi üzen görüntüler, bu neviden insanlar, onların görüntüleri, tavırları, beyanları ve sorumsuz davranışlarıdır" dedi. Bunlara karşı vatandaşların her zaman sağduyuyla gerekli tepkisini koyduğunu ve bu insanları hiçbir zaman hoşgörüyle karşılamadığını belirten Çiçek, "Biz de devlet ve hükümet olarak bunları anlayışla karşılayamayız. Zaten bu neviden tavırları koyanlara karşı da güvenlik güçlerimiz büyük bir vatanseverlikle üzerlerine düşen görevi yapmışlardır. Sonrasında bağımsız yargı görevini yapacaktır" diye konuştu. 
     Çiçek, bu tür davranışlarla ilk kez karşılaşılmadığını, daha sonra da yaşanabileceğini belirtirken, bu olayların insanları vatansever duygularla yetiştirmekteki eksiklikten kaynaklandığını da ifade etti. 
     
     ÖCALAN YENİDEN YARGILAMAZ 

     Çiçek, bir soru üzerine Abdullah Öcalan'ın şu an yürürlükteki mevzuat ve 1 Nisan'da yürürlüğe girecek olan yasalar açısından yeniden yargılanmasına imkan verecek bir hüküm bulunmadığını söyledi. Çiçek, "2002'deki düzenlemeler ve ondan sonraki düzenlemelerde buna imkan yoktur" dedi. 
     Konunun şu an AİHM'in önünde olduğunu, ilgili dairenin kararını hem Türkiye'nin hem de Öcalan tarafının temyiz ettiğini kaydeden Çiçek, buna karşı çıkacak kararın görülmesi gerektiğini belirterek, "Ama bugünkü mevzuat açısından buna imkan gözükmemektedir" dedi. Çiçek, yeniden yargılama için önerge verileceği yorumlarının sorulması üzerine de, "Hayır. Çarşamba günü tasarı Meclis'te görüşülecek. Bir gün sabredin olup olmadığını göreceksiniz" karşılığını verdi. 

     
</TEXT>
</DOC>
