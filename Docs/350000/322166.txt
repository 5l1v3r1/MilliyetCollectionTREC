<DOC>
<DOCNO> 322166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko19.html </URL>
<DATE> 2005/03/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Sorunlu kredi kartlarının, toplam kredi kartlarına oranı yükseldi'' 
</HEADLINE>
<TEXT>

     Türkiye'de sorunlu kredi kartı sayısında artış yaşanırken, sorunlu kredi kartı alacağının toplam alacaklara oranının gerilediği bildirildi. 
     Türkiye Bankalar Birliği Başkanı TBB Ersin Özince'nin TBB Yönetim Kurulu üyeleriyle birlikte düzenlediği basın sohbet toplantısında, Bankalararası Kart Merkezi'nin BKM kredi kartları hakkındaki genel değerlendirmelerini içeren bilgiler de basın mensuplarına verildi. 
     BKM, Türkiye'de banka ve kredi kartları ile yapılan harcamaların arttığını, ancak gelişmiş ülkelerle kıyaslandığında düşük olduğunu bildirdi. 
     BKM'ye göre, banka ve kredi kartları kullanımının nihai tüketici harcamaları içindeki oranı yüzde 19.7 düzeyinde bulunuyor. Bu oran, İngiltere'de yüzde 40, Fransa'da yüzde 28 olarak belirlendi. 
     Türkiye'de 23 milyon ücretli çalışana karşılık 27 milyon kredi kartı bulunuyor. Kullanıcı başına düşen kart adedi 1.9 olurken, ek kartlar da dahil olmak üzere yaklaşık 14 milyon adet kart kullanıcısı mevcut. 
     Ülkedeki nüfusa göre kart sahibi kişi oranı yüzde 21, kart adedi oranı yüzde 37 oldu. 
     
     KART SOKAKTA MI DAĞITILIYOR 

     BKM değerlendirmesinde, bir eleştiri konusu olan kredi kartlarının sokakta mı dağıtıldığı sorusuna da yanıt veriliyor. 
     ''İşyerlerinde ya da çeşitli noktalarda dağıtılan kredi kartı değil, başvuru formudur'' diyen BKM, başvuru değerlendirilirken verilen kişisel bilgiler, kişinin maddi durumu bilgileri ve Kredi Kayıt Bürosu kontrollerinin yapıldığını bildirdi. 
     BKM'ye göre, kartların limit tutarları dünya çapında kabul görmüş bilimsel metotlarla çalışan sistemler aracılığıyla belirleniyor. Limitler, aylık gelir, ek gelirler, taşınmaz mal varlıkları, diğer aile üyelerinin gelirleri gibi kriterlerle saptanıyor. 
     Bankaların başvuru kabul oranı yüzde 40-50 arasında değişiyor. Her başvuruya kart verilmiyor. 
     Kredi kartlarındaki kredilendirme oranı son 5 yıllık verilere bakıldığında yüzde 40-50 olduğu ve değişiklik göstermediği belirtildi. 
     
     13.9 MİLYAR YTL ALACAĞIN 608 MİLYON YTL'Sİ SORUNLU 

     Merkez Bankası verilerine göre, sorunlu kredi kartlarının toplam kredi kartlarına oranı son 3 yılda yüzde 1.38'den yüzde 1.51'e yükseldi. 2002 yılında 15 milyon 705 bin 370 kredi kartından 217 bin 149'u sorunlu kredi kartını oluşturdu. Yüzdesi ise 1.38 oldu. 
     2003 yılında 19 milyon 868 bin 167 kredi kartının yüzde 1.41'ini oluşturan 279 bin 836 kredi kartı sorunlu olarak belirlendi. 
     Geçen yıl toplam kredi kartı sayısı 26 milyon 681 bin 128'e, sorunlu kredi kartı sayısı 402 bin 175'e, oranı da yüzde 1.51'e çıktı. 
     Merkez Bankası verilerine göre sorunlu kredi kartı borçlarının toplam kredi kartı borçlarına oranı yüzde olarak gerilerken, meblağ olarak son 2 yılda katlandı. 
     Toplam kredi kartı alacağı 2002 yılında 4 milyar 98 milyon 933 bin, sorunlu kredi kartı alacağı 268 milyon 799 bin YTL, sorunlu kredi kartı alacağının toplama oranı yüzde 6.56 olarak gerçekleşti. 
     Toplam kredi kartı alacağı 2003 yılında 6 milyar 577 milyon 774 bin, sorunlu kredi kartı alacağı 302 milyon 82 bin YTL, sorunlu kredi kartı alacağının toplama oranı yüzde 4.59 oldu. 
     Toplam kredi kartı alacağı 2004 yılında 13 milyar 924 milyon 789 bin, sorunlu kredi kartı alacağı 608 milyon 358 bin YTL, sorunlu kredi kartı alacağının toplama oranı yüzde 4.37 olarak belirlendi. 
     BKM değerlendirmesinde, bu oranın AB ortalamalarının gerisinde olduğu, örneğin İngiltere'de yüzde 5.7 düzeyinde bulunduğu vurgulandı. 
     Sahtekarlık kaynaklı işlemlerin ciroya ortalamaların da Avrupa ülkelerine ait ortalamaların altında kaldığı bildirildi. 
     Visa ve MasterCard verilerine göre, her 10 bin dolar için ortalama sahte kullanım tutarı, kartlarda oluşan zarar bakımından Türkiye'de 2.15 dolar, Avrupa'da 6.55 dolar, işyerlerinde oluşan zarar bakımından Türkiye'de 6.84 dolar, Avrupa'da 9.10 dolar oldu. 
     Kartlarda çip ve şifreye geçişle birlikte kart sahteciliği ve dolandırıcılığın büyük ölçüde önüne geçileceğine işaret eden BKM, Türkiye'nin çipli kartlara geçiş konusunda öncü konumda bulunduğunu, bu yılın sonunda sektördeki çipli kart oranın yüzde 50'nin üzerinde olmasının öngörüldüğünü, gelecek yıldan itibaren çipli kartlarda yapılan işlemlerde şifre istenmeye başlanacağını duyurdu. 
     
     KART FAİZLERİ YÜKSEK Mİ 

     BKM değerlendirmesinde, kredi kartı faizlerinin yüksek olup olmadığı da sorgulanıyor. 
     Yıllık enflasyonun yüzde 1-2'lerde seyrettiği İngiltere'de kredi kartı faizinin yıllık yüzde 10-18, ABD'de yıllık yüzde 12-18 olduğuna dikkat çeken BKM, yıllık enflasyonun yüzde 10'larda seyrettiği Türkiye'de ortalama kredi kartı faizinin yüzde 6, yıllık yaklaşık yüzde 72 olduğunu bildirdi. BKM değerlendirmesinde şu görüşlere yer verildi 
     ''Para maliyeti ile kıyaslandığı zaman İngiltere ve ABD'den daha düşük kredi kartı faizleri uygulanmaktadır. İngiltere'de bu oran para maliyetinin 6-7 katı kadarken Türkiye'de yaklaşık 3 katıdır. 
     Yurtdışında faiz hesaplanırken borcu oluşturan alışveriş işleminin tarihi baz alınırken ülkemizdeki mevcut uygulamalarda müşteri lehine olarak hesap kesim tarihi baz alınmaktadır. 
     Diğer kredi türleri ile karşılaştırıldığında operasyonel maliyetler ve verilen hizmet maliyetlerinin çok fazla olduğu da göz ardı edilmemelidir.'' 

     
</TEXT>
</DOC>
