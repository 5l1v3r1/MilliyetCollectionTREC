<DOC>
<DOCNO> 345539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy08.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan TMSF'nin peşinde 
</HEADLINE>
<TEXT>


Erdoğan, el konulan Star'dan tazminatını alamıyor. Çünkü öncelik kamu alacaklarında 

GÖKÇER TAHİNCİOĞLU Ankara 


Başbakan Recep Tayyip Erdoğan'ın, Tasarruf Mevduatı Sigorta Fonu'nun TMSF Uzan Ailesi'nin İmar Bankası'ndan kaynaklanan borçları nedeniyle el koyduğu Star gazetesinden kazandığı 5 bin YTL'lik tazminatı tahsil edemediği ortaya çıktı. 
Çoğunluğu basına karşı açtığı 57 ayrı tazminat davasının 31'inden toplam 111 bin 500 YTL kazandığı açıklanan Erdoğan, Star gazetesinin Uzan Ailesi'ne ait olduğu dönemde "Kişilik hakları ihlal edildiği" gerekçesiyle açtığı davadan da 5 bin YTL kazandı. Ancak bir süre sonra TMSF, Uzan Ailesi'nin İmar Bankası'ndan kaynaklanan borçları nedeniyle gazeteye el koydu. Bankacılık Yasası'nda yapılan değişiklikle de kamu alacakları tahsil edilmeden, el konulan kurumlardan kişisel alacakların tahsil edilemeyeceği düzenlemesi getirildi. Erdoğan da bu değişiklikten dolayı alacağını tahsil edemedi. 
Prosedüre göre Erdoğan, diğer tüm alacaklılar gibi kamu alacaklarının tahsilinden sonra sıraya girecek, alacağın büyüklüğüne ve başvuru sırasına göre tazminat alabilecek. 




</TEXT>
</DOC>
