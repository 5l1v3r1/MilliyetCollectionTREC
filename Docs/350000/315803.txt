<DOC>
<DOCNO> 315803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy44.html </URL>
<DATE> 2005/02/16/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Cumhurbaşkanının geri gönderdiği özel idare tasarısı kabul edildi 
</HEADLINE>
<TEXT>

     Cumhurbaşkanı Ahmet Necdet Sezer tarafından 14 maddesi Anayasa'ya aykırı olduğu gerekçesiyle TBMM'ye geri gönderilen İl Özel İdareleri Yasası'nın 2 maddesi TBMM Genel Kurulu'nda kabul edildi. 
     Yasanın iade edilen 3. ve 6. maddesi üzerindeki görüşmeler sırasında söz alan CHP milletvekilleri ve DYP Denizli Milletvekili Ümmet Kandoğan, yapılan değişikliklere rağmen yasanın birçok maddesinin hala Anayasa'ya aykırı olduğunu savundu. 
     Eleştirileri yanıtlayan Devlet Bakanı ve Başbakan Yardımcısı Mehmet Ali Şahin, görüşülen yasanın yürürlükteki yasadan çok farklı olmadığını söyledi. ''Bu şartlarda ancak bu kadar değişiklik yapıldı'' diyen Şahin, sözlerini şöyle sürdürdü 
     ''Sayın Cumhurbaşkanı yasanın 14 maddesinin iade gerekçesinde de Anayasaya aykırılık belirliyor ve devletin tekliğini bozacağını iddia ediyor. Muhalefet sözcüleri de kürsüden bunları söylüyor. 
     1997 yılında Yargıtay Cumhuriyet Başsavcısı, Demokrat Kitle Partisi'ne kapatma davası açtı. Kapatma gerekçesinde partinin programında ''Devletin tekliğini bozmaya yönelik'' unsurlar bulunduğu ileri sürülüyordu. 
     Anayasa Mahkemesi, merkezi idarenin küçültülmesi, yerel idarelerin güçlenmesi, vali, emniyet müdürü ve kaymakamların da seçimle işbaşına gelebileceği gibi değerlendirmelerin bulunduğu bu programın devletin tekliği ilkesine aykırı olmadığına karar verdi. Peki bu kararın altında kimin imzası vardı... Anayasa Mahkemesi Başkanı Ahmet Necdet Sezer ve mahkeme üyelerinin... 
     Şimdi soruyorum Bu yasanın hangi maddesinde bu tür şeyler var Biz Ahmet Necdet Sezer'in Anayasa Mahkemesi Başkanı olduğu dönemdeki hukukçu görüşüne itibar ediyoruz. O yüzden söylenenleri ciddiye almıyoruz ve hükümet olarak ne yaptığımızı biliyoruz.'' 
     
     ''HIRS VE İNAT BİZDE VAR" 
     Devlet Bakanı ve Başbakan Yardımcısı Mehmet Ali Şahin, CHP Grup Başkanvekili Haluk Koç'un ''İnatla bir yere varamazsınız, vazgeçin bu inattan. Bu yasa Anayasa Mahkemesi'nden dönecek'' sözlerine karşılık da statükoya karşı direnmek gerektiğini belirterek, Türkiye'nin başka türlü çağı yakalayamayacağını söyledi. 
     Şahin, ''Türkiye mutlaka bu hantal yapıyı değiştirecek ve çağdaş ülkelerdeki kamu yönetimine kavuşacaktır. Bunu yapmak için hırs ve inat gerekir. Bu hırs ve inat da bizde var'' dedi. 
     Yasanın 2 maddesinin kabul edilmesinin ardından çalışmalara 1 saat ara verildi. 
     
</TEXT>
</DOC>
