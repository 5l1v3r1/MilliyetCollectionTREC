<DOC>
<DOCNO> 345541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy10.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'DEHAP kapatılmasın' 
</HEADLINE>
<TEXT>


Raportör Can, DEHAP'ın kapatılmasının 'özgürlüğün ihlali' anlamına geleceğini söyledi 

GÖKÇER TAHİNCİOĞLU 


Anayasa Mahkemesi raportörü, DEHAP'ın 'sahtecilik yaptığı ve bölücü faaliyetlerin odağı olduğu' gerekçesiyle kapatılması istemiyle Yargıtay Başsavcılığı'nın açtığı davada Anayasa ve yasalara göre daha önce kapatılan HEP, DEP ve HADEP'in aksine DEHAP'ın kapatılmaması gerektiğini savundu. 
Heyetin görevlendirdiği raportör Osman Can, tamamladığı raporu Anayasa Mahkemesi'ne sundu, raporda DEHAP'ın kapatılmaması gerektiğini savundu. Bu görüşünü AİHS ve AİHM kararlarına dayandırmayan Can, yasalara göre, DEHAP'ın kapatılmasının "örgütlenme özgürlüğünün ihlali" anlamına geleceğini ifade etti. Yüksek Mahkeme heyetine gönderilen raporda, DEHAP'ın kapatılmaması gerektiğinin savunulmasında, Anayasa ve Siyasi Partiler Yasası'nda SPY yapılan parti kapatmayı zorlaştırmaya yönelik değişiklikler etkili oldu. Anayasa ve SPY'deki değişikliklerle partilerin yasadışı eylemlerin odağı haline gelmesi halinin sınırları daralmış, bir partinin kapatılması için 11 üyeli heyetten en az 7'sinin oyunun gerektiği düzenlenmişti. 
Mahkeme, bağlayıcılığı bulunmayan rapora göre karar alırsa, DEHAP, aynı çizgideki partiler arasında, kapatılması istenen ancak kapatılmamasına karar verilen ilk parti olacak. 


</TEXT>
</DOC>
