<DOC>
<DOCNO> 323663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko20.html </URL>
<DATE> 2005/03/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Otomotivde üretim artışı ihracatla sürdü... 
</HEADLINE>
<TEXT>

     Türk otomotiv sanayiindeki ilk 2 aylık üretim, iç pazardaki daralmaya karşın, ihracattaki artış ile büyümesini sürdürdü. 
     Otomotiv Sanayii Derneği OSD verilerine göre, Ocak-Şubat dönemindeki motorlu araç ihracatı, geçen yılın aynı dönemine oranla yüzde 35 artarak, 86 bin 38 adede yükseldi. Geçen yıl ilk 2 aylık ihracat 63 bin 568 adet olarak belirlenmişti. 
     Bu yıl Ocak-Şubat döneminde otomobil ihracatı yüzde 11 artışla 45 bin 127 adede, ticari araç ihracatı yüzde 86 artışla 39 bin 184 adede ulaştı, traktör ihracatı ise yüzde 3 azalışla bin 727 adede geriledi. 
     Ford Otosan 26 bin 425 adet hafif ticari araç ihracatıyla adet bazında ilk sırada yer aldı. Toyota 20 bin 586 adet otomobil, Tofaş 7 bin 181 adet otomobil, 8 bin 460 adet hafif ticari araç olmak üzere toplam 15 bin 641 adet araç, Oyak Renault 14 bin 708 adet otomobil ihraç etti. 
     Bu yılın ilk 2 aylık bölümünde sektörün ihracat tutarı, geçen yılın aynı dönemine göre yüzde 49 artışla 1 milyar 808 milyon 745 bin 499 dolara çıktı. Sektörün ana sanayi ihracatı 1 milyar 256 milyon 990 bin 946 dolar, yan sanayi ihracatı ise 551 milyon 754 bin 5 dolar olarak belirlendi. 
     
     PAZARDA GERİLEME BEKLENTİSİ 
     OSD'den yapılan açıklamada, Ocak ayına göre Şubat ayında talepte bir hareketlilik gözlenmesine rağmen, yıl sonu tahminlerinin pazarda gerileme olacağını gösterdiği kaydedildi. 
     Üretimin pazardaki daralmaya karşılık, ihracatın desteği ile artışını sürdürdüğü belirtilen açıklamada, ihracatın ise geçen yıl başlayan projelerle artarak devam ettiği vurgulandı. 
     Türkiye'deki toplam motorlu araç üretimi Ocak-Şubat aylarında, geçen yılın aynı dönemine oranla yüzde 15 artarak 126 bin adet, otomobil üretimi yüzde 1 artışla 61 bin adet oldu. 
     Bu dönemde üretim, kamyonette yüzde 47, büyük kamyonda yüzde 41 ve minibüste yüzde 16 artarken, midibüste yüzde 44, otobüste yüzde 18 oranında azaldı. Küçük kamyon üretimi ise geçen yılı aynı dönemine göre değişmedi. Traktör üretiminde ise yüzde 17'lik kayıp yaşandı. 
     
     İÇ PAZARDA SATIŞLAR GERİLEDİ 
     İhracattaki artış sürerken, iç pazar satışlarındaki gerileme dikkat çekti. 
     Otomobil satışları, Ocak-Şubat döneminde, geçen yılın aynı dönemine oranla yüzde 34 gerileyerek, 32 bin 607 adet olarak gerçekleşti. Otomobil satışlarında ithal modellerin payı da yüzde 70 oldu. 
     Geçen yılın ilk 2 aylık bölümünde 49 bin 320 adet otomobil satılmıştı. 
     Toplam araç satışları da bu dönemde yüzde 21 kayıpla, 63 bin olarak belirlendi. 
     
</TEXT>
</DOC>
