<DOC>
<DOCNO> 346817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/axgun02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın 'eskileri' kapışıldı 
</HEADLINE>
<TEXT>


Üsküdar Belediyesi'nin yaptırdığı Toplumsal Gelişim Merkezi'nin açılışında düzenlenen kermeste, Başbakan Erdoğan'ın kullandığı kişisel eşyaları açık artırmaya çıkarıldı 

GÖKHAN KARAKAŞ 

Üsküdar Belediyesi'nin yaptırdığı Toplumsal Gelişim Merkezi'nin açılışında düzenlenen kermeste Başbakan Recep Tayyip Erdoğan'ın 'eskileri' kapışıldı. Kermeste Başbakan Recep Tayyip Erdoğan'ın kullandığı ayakkabıdan pantolona, ceketten dolmakaleme kişisel eşyaları açık artırmaya çıkarıldı. Toplam 150 bin YTL 150 milyar lira gelir elde edilen satışta işadamları birbirleriyle yarıştı. 

Eşyalar satışta 
Açık artırmaya Emine Erdoğan da katılarak eşinin eşyalarının satılmasına yardımcı oldu. Başbakan'ın portreleri, kalemi, ayakkabıları, montu, pardösüsü, hesap makinesi ve imzasını taşıyan tabloların bulunduğu eşyalar açık artırımda adeta kapışıldı. 
Açık artırmada satılan ilk ürün Erdoğan'ın dolmakalemi oldu. 15 bin YTL'den satışa sunulan kalem, kısa sürede 30 bin YTL'yi buldu. Kalemi, işadamı Aydın Süzer aldı. Açık artırmanın en cömert alıcısı ise ithalatçı Hüseyin Akar oldu. 1000 YTL 500 Ykr vererek Başbakan'ın deri ayakkabılarını alan Akar, daha sonra da 3 bin YTL 500 Ykr'ye kadife pantolonu aldı. Akar, son olarak 16 bin YTL'ye aldığı Başbakan'ın yağlıboya tablosunu ise AKP Üsküdar İlçe Teşkilatı'na hediye etti. 
Başbakan'ın hesap makinesini ise 10 bin YTL veren Murat Aydın aldı. Başbakan'ın kabanını 15 bin YTL'ye Aysel Toprak, karakalem portre tablosunu ise 6 bin YTL'ye İlknur Demir aldı. 

Toplam gelir 150 bin YTL 

AKP İstanbul Milletvekili Gülseren Topuz, 15 bin YTL'ye Başbakan'ın portresini alırken, tüm ürünlerin satışına katılıp fiyatların artırılmasını sağlayan Üsküdar Belediye Başkanı Mehmet Çakır, 10 bin YTL'ye Başbakan'ın bir başka tablosunu satın aldı. Kermeste Başbakan'ın ikinci el eşyalarının satışından toplam 150 bin YTL gelir elde edildi. 

Kimler katıldı 

Kermese Emine Erdoğan ve Devlet Bakanı Güldal Akşit, İstanbul Milletvekili Gülseren Topuz, Ukrayna Cumhurbaşkanı Yardımcısı'nın eşi Larissa Evseeva, Ukrayna Devlet Bakanı'nın eşi Julia Pavlenko, Ukrayna Devlet Bakanı Yardımcısı'nın eşi Natalia İvanovna, Kiev Belediye Başkan Yardımcısı'nın eşi Yona Nikolaevna, Belediye Başkanı Mehmet Çakır, Kaymakam Saffet Karahisarlı, Türkan Sabancı katıldı. 


</TEXT>
</DOC>
