<DOC>
<DOCNO> 335053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yazar/asik.html </URL>
<DATE> 2005/04/20/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Küçük'e 40 milyar 
</HEADLINE>
<TEXT>


Başbakan Tayyip Erdoğan, Yalçın Küçük'ün "İsyan" isimli kitabıyla ilgili olarak, yazara ve İthaki Yayınevi'ne 40 milyar liralık tazminat davası açtı. Ayrıca kitabın toplatılması istendi... 
Dava konusu bölümlere gelince... Bunlar daha önce gazete ve dergilerde yayımlanmış kimi röportajlardan alınmış parçalardı... Mesela 
"...Sorunuzun diğer kısmına gelince, bu başbakanlığa oturtulmuş kişi, İslam tarihinde yazılı Cahiliye Devri'nden kalma bir kişidir. Bu, İslamı ve dinleri bilmeyen bilgi özürlüsü kişinin, bizim Aleviliğimizin Hazreti Ali ile doğrudan ilgisi olmadığını bilmesi de imk nsızdır." 
"... Öyle sanıyorum, İrecep İrdoğan'ı derhal Haberal'a götürmek gerekiyor. Ecevit misali hastaneden kaçmaması için de, Aytaç Paşa'nın jandarmalarından ikisini, kapıya dikmek yerindedir. Bilmem, iş doktorluktur ve İrdoğan için "çalışmazlık" raporu almak mümkündür." 
"...biraz tarih biliyorum, bana göre Deli İbrahim'den sonra Türkiye'de hükümet etmeye gelmiş en bilgisiz kimsedir. Sabri Ülker'in bisküvi kutularını saymayı bilebiliyor." 

Musa Kart, Penguen, Bekir Coşkun, Yalçın Küçük derken, Başbakan'ın açtığı davaların toplamı 150 milyar liraya ulaştı. Başbakan Erdoğan, şimdiden gazeteci ve yazarlara en çok dava açan Başbakan unvanına erişti... 

MGK'da "İstanbul'a vize" konuşulmuş. 
Vatandaşı doğduğu yerde doyurmaya çalışalım, vizeye gerek kalmaz... 
Haldun Ertem 

Kelepir daire var Eskişehir'de yerel gazetede bir ilan Kent merkezinde satılık 3 1 sıfır kelepir daire 25 milyar lira. Altında da irtibat için bir cep telefonu. 
Arayan arayana elbette. Ancak satıcı çelişkili şeyler söylüyor. Taliplerden biri adresi almış, gidip bakmış, o adreste konut yok. 
Yapılan tahmin... GSM şirketlerinden birisi "Arandığınız kadar kontör kazanın" diye bir kampanya başlatmıştı... Bu kampanya çerçevesinde kontör kazanmak için bir numara olduğu sanılıyor ilanın. 

Dershane soygunu Geçen yıl üniversite sınavlarına 1 milyon 786 bin kişi girmiş. Açıköğretim, 2 yıllık okullar ve eski öğrenciler çıkarılırsa, üniversiteye giren öğrenci sayısı 86 bin kişi... 
Ve üniversite mezunu her 3 kişiden biri işsiz... 
Bu başarısızlığın bedeli mi Geçtiğimiz 15 yılda ÖSS'ye hazırlık için 34.5 milyar dolar harcanmış. Gelecek 15 yılda 81 milyar dolar harcanacak. 
Türk Eğitim Derneği, eğitimdeki soyguna karşı bir kampanya başlattı. 444 0 883 ve 0312 425 87 58 numaralı telefonları arayarak destek olabilirsiniz... 

Değişim öncüsü Dünkü sütunumuzda, "Uyarı Bildirisi" girişimcilerinden Oya Baydar'ın, "Toplumu bir cendere gibi sıkan eski ideolojik bakış açısından kurtulmaya doğru adımlar atılıyor. AKP bu değişimin öncüsü olarak gözüküyor" sözüne karşı Dr. Seda Türköz'ün "İslami bir partinin yapacağı değişim demokrasiden İslami totaliter bir rejime geçiştir... Bir aydın bunu nasıl demokrasiye geçiş olarak görebilir " sözlerine yer vermiştik. Sayın Oya Baydar, bu konuda açıklayıcı bilgi gönderdi. Diyor ki 
... Ben, "Değişimin öncüsü AKP'dir" demiyorum. "Bu değişimin öncüsü AKP olarak gözüküyor" diyorum. Biraz daha açmak isterseniz, ne yazık ki AKP...." derdim. Çünkü, AB'ye tam üyelik sürecinin gerektirdiği ve dayattığı, on yıllardır hepimiz -sizin de- savunduğumuz, ama geçmiş iktidarlar döneminde bir türlü gerçekleştirilemeyen kimi önemli demokratik açılımların altına imza atmak, ne yazık ki bir "sol" iktidara değil, hangi amaç ve nedenle olursa olsun AKP iktidarına nasip oldu. Röportajın bir cümlesini alıntılamak yerine bütününe bakılsaydı, AKP'nin vizyon eksikliğinden, yani attığı bu adımları içselleştirememiş olmasından söz edildiği de görülürdü. AKP, AB hedefine varmak için, kendi tabanıyla, kendi birikimi ve ideolojisiyle de çelişen adımları pragmatist biçimde, günübirlik kasaba politikaları çerçevesinde atıyor. Ama bu adımların bir bölümü, Sayın Sazak'la konuşmamda ifade ettiğim gibi, "demokratikleşme açısından olumlu." Bunu AKP yaptı diye, on yıllardır özlediğimiz demokratikleşme adımlarını ret mi edeceğiz. Burada acı olan, kendini sol olarak niteleyen siyasal parti ve kesimlerin bu adımları atamamış olmaları, "taviz", hatta "vatan hainliği" saymalarıdır. 

Sevgili Oya Baydar "Değişimin öncüsü AKP olarak gözüküyor" diyor, biz de "AKP'nin değişim öncülüğü görüntüde" diyoruz. Aramızda fark azaldı sanırız 

Başbakan Erdoğan, "Ekonomideki iyileşmeyi görmeyenler, vatansever değildir" demiş. 
Gördük diyenler de yalancı... 



</TEXT>
</DOC>
