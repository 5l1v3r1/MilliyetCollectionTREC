<DOC>
<DOCNO> 318362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas25.html </URL>
<DATE> 2005/02/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
"Aile içi şiddet uygulayan kişi af dilerse inanmayın" 
</HEADLINE>
<TEXT>

     Şiddet uygulayan kişilerin, psikolojik tedavi görmedikleri sürece düzelemeyecekleri öne sürüldü. 
     Kırıkkale'de Sosyal Hizmetler İl Müdürlüğü tarafından düzenlenen ''Aile İçi Şiddetin Önlenmesi'' konulu konferansta konuşan Kırıkkale Üniversitesi Tıp Fakültesi Öğretim Üyesi Yrd. Doç. Dr. Cumhur Boratav, aile içi şiddetin yol açtığı psikolojik sorunlar üzerinde durdu. 
     Aile içi şiddetin büyük oranda kadına ve çocuklara yönelik olduğunu ve bu şiddeti yaratan kişilerin erkekler olduğunu ifade eden Boratav, şunları söyledi 
     ''Ne yazık ki aile ortamı, Türkiye'de çoğu kez her çeşit şiddetin beslendiği ve uygulandığı tek ortamdır. Aile içi şiddet içinde, cinsel şiddet, fiziksel şiddet, duygusallığı kötüye kullanma, ihmal ve ekonomiyi kötüye kullanma da vardır. Şiddet uygulayan kişi af dilerse inanmayın, bu kişiler psikolojik tedavi görmedikleri sürece düzelemezler.'' Kırıkkale Üniversitesi Hukuk Fakültesi Öğretim Üyesi Doç. Dr. Kürşat Nuri Turanbay da aile içi şiddete ilişkin özel hukuk tedbirleri hakkında dinleyicilere bilgi verdi. 
     Konferansa, Kırıkkale Valisi Mustafa Bahrettin Demirer, Emniyet Müdürü Murat Aykaç, şube müdürleri, komiser ve komiser yardımcıları, polisler ve İl Jandarma Komutanlığı görevlileri katıldı. 
     
</TEXT>
</DOC>
