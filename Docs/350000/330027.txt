<DOC>
<DOCNO> 330027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yasam/yas05.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alıcı' otomobil hırsızı çıkabilir 
</HEADLINE>
<TEXT>


Gazetelere satılık araç ilanı verenleri müşteri gibi arayan Sadettin Kara, 3 otomobil çaldı 

GÖKHAN KARAKAŞ İstanbul 

İstanbul'un Anadolu yakasında oturanları hedef seçen sabıkalı Sadettin Kara 42 , şimdiye kadar 3 kişinin otomobilini çaldı. Kara, geçen ocak ayında Vural Gündoğdu'nun 2004 model Renault Megan marka otomobilini satmak için gazeteye verdiği ilanı gördü. Otomobili almak istediğini söyleyen Kara, Gündoğdu ile buluştu. Kara, birlikte Küçükyalı'daki banka şubesine giderlerken otomobili kendisinin kullanmak istediğini söyledi. Gündoğdu da anahtarı verdi. Bankaya geldiklerinde de Gündoğdu'ya, "Sen sıra numarası al. Küçük bir açığım var, arkadaşımdan alıp geliyorum" diyen Kara otomobille kaçtı. Kara, daha sonra Hüseyin Akkuşve Salih Arslan'ın araçlarını aynı yöntemle çaldı. İzmir'de ise Cenk Şamlı, 'aynı yöntemle' Peugeot 307'sini çaldırmıştı. 




</TEXT>
</DOC>
