<DOC>
<DOCNO> 341536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy02.html </URL>
<DATE> 2005/05/11/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Ankara, 1 ay içinde Washington'a taşınacak... 
</HEADLINE>
<TEXT>

     Ankara’dan Washington’a ziyaret trafiği mayıs sonunda TBMM Başkanı Bülent Arınç’ın ziyaretiyle başlarken, Başbakan Recep Tayyip Erdoğan’ın Beyaz Saray’da ABD Başkanı George Bush ile 8 Haziran’da biraraya geleceği öğrenildi. 
     Edinilen bilgiye göre, Dışişleri Bakanı Abdullah Gül de, yine 8 haziranda ABD Dışişleri Bakanı Condoleezza Rice ile görüşecek. 
     TBMM Başkanı Bülent Arınç’ın, ABD Temsilciler Meclisi Başkanı Dennis Hastert’ın davetlisi olarak 24-27 Mayıs tarihleri arasında Washington’da temaslarda bulunması öngörülüyor. 
     Arınç’ın, ikili görüşmede bulunacağı Hastert’ın Amerikan kongresinde onuruna düzenleyeceği bir resepsiyona katılacağı belirtiliyor. 
     Arınç’ın ayrıca, ABD’deki düşünce kuruluşlarından Stratejik ve Uluslararası Etüdler Merkezi’nde CSIS bir konuşma yapması öngörülüyor. Arınç, Washington’daki Musevi kuruluş temsilcileriyle de biraraya gelecek. 
     Washington temaslarını tamamlamasının ardından Arınç’ın, bir düşünce kuruluşunda konuşma yapmak ve Türk toplumu temsilcileriyle biraraya gelmek üzere Chicago’ya geçmesi öngörülüyor. 
     Arınç’ın ardından Dışişleri Bakanı Abdullah Gül, 5-8 Haziran tarihleri arasında Florida eyaletindeki Fort Lauderdale’de düzenlenecek olan Amerika Devletleri Teşkilatı OAS toplantısına katılacak ve Türkiye’nin BM Güvenlik Konseyi üyeliği yönünde temaslarda bulunacak. 
     Gül, daha sonra Başbakan Recep Tayyip Erdoğan’ın Washington ziyaretine eşlik edecek. 
     Başbakan Erdoğan’ın, 8 Haziran’da Beyaz Saray’da Başkan Bush ile biraraya gelmesi bekleniyor. Gül de, aynı gün Rice ile biraraya gelecek. 
     Erdoğan’ın ABD temaslarının 12 Haziran’da tamamlanması planlanıyor. 
     
</TEXT>
</DOC>
