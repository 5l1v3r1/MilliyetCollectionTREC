<DOC>
<DOCNO> 321558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo29.html </URL>
<DATE> 2005/03/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Oktay Derelioğlu Türkiye'de şike de var, teşvik primi de... 
</HEADLINE>
<TEXT>

     Tecrübeli futbolcu Oktay, DHA Spor Müdür Yardımcısı Uğur Demirkırdı'nın sorularını yanıtladı. 
     Azerbeycan'ın Hazar Lenkeran takımını çalıştıran Rasim Kara'nın isteği üzerine futbol yaşamlarını Türkiye'den uzakta sürdüren futbolculardan Oktay Derelioğlu ve Deniz Kolgu'dan şike ile ilgili şok sözler ''Şike de var, teşvik primi de... Kimse inkar etmesin.'' Azerbeycan'da 2004 yılında kurulan ve ilk sezonu olmasına rağmen şampiyonluğa oynayan, şu anda iki maç eksiği ile liderin 7 puan gerisinde beşinci sırada bulunan Hazar Lenkeran'ın golcüsü Türk futbolcu Oktay Derelioğlu ile ön liberoda başarıyla oynayan Deniz Kolgu, Süper Lig'de yaşanan şike, teşvik primi, hatır şikeleri, taraftar-yönetim ilişkileri, Türkiye'deki düzensizlikler ve yaşadıkları ilginç olayları anlattılar. 
     "Kesinlikle şike var ve en karakterli oyuncu bile karşılaşmıştır" diyen Oktay, Türkiye'de hatır şikesinin de yaygın olduğunu söyledi. 
     
     "Bursaspor nasıl düştü " 

     Konuşmasında geçen sene Bursaspor'un ligden düşüşüne de dikkat çeken Oktay, şu ifadeleri kullandı 
     "Akçaabat Sebat ile geçen sezon 42 puanla ligde kaldık. 40 puanla Bursaspor düştü. Herşey es geçildi. Orada neler döndü, anlatmaya kalksam, aleyhimize-lehimize, aklınıza ne gelirse, neler duyduk neler yaşadık. Bunları anlatmaya kalksak yer yerinde oynar, ama bir sonuç alınamaz. Sadece vakit çalınır... Bir belge olması lazım, delil olması lazım..." 
     
     "Teşviği kimse inkar etmesin" 

     Tecrübeli oyuncu Deniz Kolgu da Türkiye'de teşvik priminin kesinlikle olduğunu savunarak, bunu kimsenin inkar edemeyeceğini söyledi. 
     "Türkiye'de bunu kimse yalanlayamaz. En iyisi hiç konuşmayacaksın" ifadelerini kullanan Deniz, şikenin nedeninin üç büyükler ile diğer takımlar arasındaki maddi farklılıklar olduğuna dikkat çekti. Deniz, şunları söyledi 
     "Üç büyük kavramı yıkılmadan düzen olmaz. Anelka'yı alan, Alex'i alan büyüklerimiz tabii ki bu girişimin geri dönüşünü bekliyorlar, yaptıkları yatırımların meyvesini almak istiyorlar ama, biraz dengelenmeli, Anadolu kulüplerine olan gelir dağılımları iyileştirilmeli. Üç büyüklere yaklaştırılmalı." 
     
     "Diyarbakırspor'un ligde kalması araştırılsın" 

     Diyarbakırspor'da oynadığı dönemlere dikkat çeken Deniz, mucize bir şekilde ligde kaldıklarını ve bunun araştırılması gerektiğini söyledi. 
     "Altı ay para almadıktan sonra enteresan bir para kaynağı çıkacak. Nasıl oynamazsın " diyen Deniz, şöyle devam etti 
     "Bizim ülkemizde herkes karnından konuşuyor. Resmi bir şey yok, konuşan hemen susturuluyor. Hep iş işten geçtikten sonra konuşuyor. Bana sor 'aldın mı' diye, yok söyleyemem, kimse söyleyemez" 

     
</TEXT>
</DOC>
