<DOC>
<DOCNO> 346882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yasam/ayas.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayadan kaçtı Aras'a uçtu 
</HEADLINE>
<TEXT>


Sarıkamış'ta, yola düşen kayaya çarpmamak için sürücüsünün direksiyonu kırdığı yolcu otobüsü, Aras Nehri'ne uçtu. 7 ölü, 4 kayıp, 38 de yaralı var 

KARS DHA 

İstanbul'dan Iğdır bağlantılı Azerbaycan'ın Nahçivan kentine giden yolcu otobüsünün şoförü, Sarıkamış yakınlarında yola düşen kayaya çarpmamak için direksiyon kırınca, otobüs Aras Nehri'ne uçtu. 
Kazada 49 yolcudan 7'si yaşamını yitirdi, 38 kişi ise yaralandı. Kaybolan 4 kişiden ise haber alınamıyor. Iğdırlı Tur şirketine ait otobüsün sürücüsü Musa Telek, dün sabah 06.45 sıralarında Sarıkamış'ın Karakurt bucağı yakınlarına geldiğinde, heyelan nedeniyle yola düşen kayaya çarpmamak için direksiyon kırdı. 
Aşırı hız nedeniyle sürücünün kontrolünden çıkan otobüs, Aras Nehri'ne uçtu. Azerilerden oluşan yolculardan birçoğu kıyıya çıkmayı başarırken, bazıları nehrin sularında sürüklenip kayboldu. Olay yerine jandarma, Acil Servis görevlileri ve ambulanslarla Erzurum Sivil Savunma'dan 5'i dalgıç 14 personel sevk edildi. 

Kaybolan 4 kişi aranıyor 
Yaralılar ambulanslarla çevre illerdeki hastanelere nakledildi. Kars Valisi Nevzat Turhan, kesin olmamakla birlikte araçta 49 kişinin bulunduğunu açıkladı. Kazadan yara almadan kurtulan sürücü Telek, ikinci şoför ve muavin gözaltına alındı. Kaybolan 4 yolcuya ulaşmak için arama çalışmaları başlatıldı. 

Turist otobüsü devrildi 
Burdur'un Çavdır ilçesinde de Rus turistleri taşıyan bir otobüs devrildi. Kazada ilk belirlemelere göre 1 kişi öldü, 32 kişi yaralandı. 



</TEXT>
</DOC>
