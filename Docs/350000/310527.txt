<DOC>
<DOCNO> 310527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy03.html </URL>
<DATE> 2005/01/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Org. Büyükanıt Rumlar'ı önemsemedi 
</HEADLINE>
<TEXT>

     SEFA KARAHASAN Lefkoşa 

Kara Kuvvetleri Komutanı Orgeneral Yaşar Büyükanıt, "Kıbrıs'ta kalıcı anlaşma olmadan asker çekmeyiz" açıklamasına Rum tarafından gelen eleştirileri önemsemediğini söyledi. 
     KKTC'deki temaslarını dün tamamlayan Büyükanıt, Ada'dan ayrılmadan önce Ercan Havaalanı'nda bir basın toplantısı düzenledi. Yaptığı açıklamalara Rum Kesimi'nde yapılan tenkitleri doğal bir refleks olarak gördüğünü kaydeden Büyükanıt, "Rumlar referanduma sunulan Annan Planı'nı onaylasalardı Türk askeri varlığı yıllara bağlı olarak 600'e kadar düşecekti" diye konuştu. 
     Kıbrıs'ta istikrarlı, adil ve kalıcı bir barışın tesisinin güvenlik mülahazalarıyla doğrudan ilişkili olduğuna dikkati çeken Büyükanıt, "Adil ve kalıcı özelliklere sahip olmayan bir barışın güvenlik boyutunun hassas ve kırılgan olacağını da ifade edebilirim" dedi. 
     
</TEXT>
</DOC>
