<DOC>
<DOCNO> 310264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy03.html </URL>
<DATE> 2005/01/28/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Elekdağ Türkiye insani durumlarda Irak'ta kuvvet kullanabilir 
</HEADLINE>
<TEXT>

     TBMM Dışişleri Komisyonu Üyesi ve CHP İstanbul Milletvekili Şükrü Elekdağ, ''Türkiye, insani durumlarda Irak'ta kuvvet kullanabilir'' dedi. 
     Millet ve Vekili İletişim Platformu'nca Taksim Eresin Otel'de düzenlenen panelde, ''Kuzey Irak, Irak'taki Seçimler ve Türkiye'ye Etkileri'' konusu tartışıldı. 
     Panelde konuşan Elekdağ, Irak seçimlerinin nüfus sayımına dayanmadığını, seçmen kayıtlarının ''uyduruk'' olduğunu, ölenlere ait kimliklerin Şii ve Kürtlere dağıtıldığını, güvenlik nedeniyle aday listelerinin ilan edilemediğini, nüfusun yüzde 5-6'sının adayları bilmediğini, oy sandıklarının konulacağı yerlerin belli olmadığını ve sandıkların güvenliğinin de bulunmadığını söyledi. 
     Bu şartlarda yapılacak seçimlerde Sünnilerin önemli bir kısmının seçimlere katılmayacağını ve dengeli bir parlamento oluşmayacağını ifade eden Elekdağ, Iraklı İstihbarat Bakanı'nın da ''Seçimler iç savaşın kuvvetlenmesine zemin hazırlayacaktır. İç savaş nedeniyle Irak'ın dağılması olasılığı güçlenecektir. Şiddet ve terör bölgede yaygınlaşacak, ABD ve dostu olan ülkelere eylemde bulunacak terör ajanlarının yetişmesine uygun tarlalar haline gelecek'' dediğini hatırlatarak, ''ABD'nin politikası, ne kendisine ne de dostlarına yarıyor'' dedi. 
     
     ''GİRİŞİMLER YETERLİ DEĞİL'' 

     Elekdağ, ''Kerkük'te nüfus yapısının ABD'nin izniyle Kürtler tarafından kendi lehlerine değiştirildiğini, Talabani ve Barzani'nin 350 bin Kürdü Kerkük'e yerleştirerek, burada seçimi ezici bir şekilde kazanıp, kenti gelecekte bağımsız Kürdistan devletinin başkenti yapmayı amaçladıklarını'' söyledi. 
     ''Türkiye'nin tüm uyarılarına rağmen ABD'nin Kürtlerin yanında yer aldığını'' ifade eden Elekdağ, Hükümetin bu konudaki girişimlerinin yeterli olmadığı görüşünü dile getirdi. 
     Elekdağ, Uluslararası Kriz Grubu'nun bugün açıkladığı raporda, ''Kerkük her an patlamaya hazır barut fıçısı. Eğer Kürtler seçim sonrasında Kerkük bölgesini kendi hakimiyetleri altına almaya çalışırlarsa ciddi etnik çatışmalar çıkabilir ve bölgenin geleceğini tehdit edebilir. Böyle bir durumda Türkiye müdahale edebilir'' görüşüne yer verildiğini, Genelkurmay 2. Başkanı Orgeneral İlker Başbuğ'un da Kerkük'teki gelişmelerin Türkiye'nin güvenliğini yakından ilgilendirdiğini ve yaşamsal olduğunu vurguladığını bildirdi. 
     
     TÜRKİYE NELER YAPMALI 

     ''Hükümetin bu durumda hemen toplanması ve bir karar alması gerekirken bunu yapmadığını, Dışişleri Bakanı ve Başbakan Yardımcısı Abdullah Gül'ün, BM Genel Sekreteri'ne bir mektup yazarak sadece durumun tehlikeli yönlerine işaret ettiğini'' dile getiren Elekdağ, şunları kaydetti 
     ''Bu kafi midir Türkiye'nin ne yapması lazım Türkiye, insani durumlarda kuvvet kullanabilir. Kerkük'te Türkmenler sürülüyorsa, hayatlarını korumak için Irak topraklarına girip bir yerde onları korumaya çalışabiliriz. Bunlar insani durumlar. Bunun dışında Türkiye'nin yapacağı diplomatik çok şey var. Bunlar neden yapılmıyor. Dışişleri Bakanı'nın BM Genel Sekreteri'nden derhal buraya bir heyet göndermesini istemesi lazım. Sadece seçimleri izlemek için değil, aynı zamanda kayıtları incelemek için de. Acaba Barzani ve Talabani, hakları olduğu kadar mı, yoksa bunun 3-4 misli Kürt göçmeni mi Kerkük'e yığıyor. Bunun tespitini isteyebilirdik, istemedik. İş olup bittikten sonra bir şeyler yapmak son derce zor. İşler olup bitmeden, durum görülmez bir noktaya gelmeden, kan dökülmeden hareket etmek lazım.'' Elekdağ, Türkiye'nin ABD'ye sesini duyurmasının zor olduğunu belirterek, şunları kaydetti 
     ''O zaman Habur sınır kapısını kapatacaksınız. Buradan ABD'nin bütün lojistik desteği geçiyor. Silahı, yiyeceği içeceği her şeyi buradan geçiyor. Bunu durduracaksın. Biz, uluslararası terörizmle ABD ile birlikte savaş halindeyiz. Afganistan'a o nedenle 1600 asker gönderdik. Türkiye, 'asker göndermiyorum, askıya alıyorum' desin. Tutumunu belli etsin. Başka bir şekilde sesinizi duyuramazsınız.'' 
     
     TURHAN ÇÖMEZ 

     AK Parti Balıkesir Milletvekili Turhan Çömez de Kerkük'te Kürtler lehine yapılan demografik değişimin yanı sıra Türkmenlerin seçimlere 2 parti ile girmelerinin dezavantaj olduğunu söyledi. 
     Türkiye'nin 1991'den beri uygulanan politikalarla bölgede refleks ve tepkilerinin kısıtlandığını dile getiren Çömez, ''Irak'ta Şiilerin yönetime gelmesinin İsrail ve ABD'nin çıkarlarına uygun olduğunu'' söyledi. 
     

     
</TEXT>
</DOC>
