<DOC>
<DOCNO> 335680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas09.html </URL>
<DATE> 2005/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Evlilik terapisi alanların yüzde 38'i boşanıyor 
</HEADLINE>
<TEXT>

     NEW YORK 

      Her yıl yüzbinlerce çift çıkmazdaki ilişkilerini kurtarmak için danışmanların kapısını çalıyor. Ancak danışmana gitmek her zaman fayda etmiyor. 
     ABD'de yapılan araştırmalara göre danışmanla görüşmelerin bitmesinden iki yıl sonra çiftlerin yüzde 25'i için durum başlangıçtakinden daha da kötüye gidiyor. Dört yıl sonra ise çiftlerin yüzde 38'i boşanıyor. 
     Farklı tedavilerin etkisini araştıran sosyal bilim uzmanlarının görüşü, birbirini dinlemeyi öğrenmek, daha iyi iletişim kurmak ve daha olumlu yaklaşımlar benimsemek gibi bugün sıklıkla kullanılan danışmanlık stratejilerinin çiftler üzerindeki etkisinin bir yıl kadar sürdüğü. Bu yöntemler çiftleri, kaçınılmaz çatışmalardan uzun vadede kurtaramıyor. Ayrıca pek çok uzmana göre evlilik danışmanlarının büyük çoğunluğu, ciddi sorunlarla gelen çiftlere yeterli olacak kapasitede değil. 
     Terapistlerin kullandığı iki yol var Her hafta dönüşümlü olarak kadın ya da erkeği görüşmeye çağırıp konuşmak, ki bu yöntemin sonu olmadığı belirtiliyor. Ya da görüşmelere bir süre sonra son vermek. Bu yöntemin de boşanmayla sonuçlanma ihtimali büyük. 
     
     Terapist kötüyse, uzak dur 
     ABD'deki Ottowa Üniversitesi Çift ve Aile Enstitüsü Başkanı Dr. Susan M. Johnson, terapistin yetersiz olduğu durumlarda danışmanlık hizmeti almanın hiç almamaktan daha kötü olduğunu söylüyor. 
     Buna karşılık son zamanlarda uygulanmaya başlanan 'bütünleyici davranışsal çift terapisi'nin uygulanan çiftlerin yüzde 67'sinde başarı sağladığı belirtiliyor. Davranışsal Terapide Gelişim Derneği'nin hazırladığı bir araştırma raporuna göre bu yöntemin etkisi en az iki yıl sürüyor. Bütünleyici terapide çiftlere alışılagelenin aksine kavga etmekten kaçınmaları değil, daha az kırıcı bir şekilde kavga etmeleri öğretiliyor. Çünkü son araştırmalara göre çiftler arasında kavgalar olması değil, kavgaların niteliği ilişkiyi zedeliyor. 
     
</TEXT>
</DOC>
