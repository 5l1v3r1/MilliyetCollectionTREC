<DOC>
<DOCNO> 329696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo17.html </URL>
<DATE> 2005/04/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Zidane Fransa Milli Takımı'na dönmüyorum... 
</HEADLINE>
<TEXT>

     İspanya Birinci Ligi takımlarından Real Madrid'de forma giyen dünyaca ünlü futbolcu Zinedine Zidane, Fransa Milli Takımı'na döneceği yolundaki iddiaları yalanladı. 
     Dünya Kupası Avrupa Elemeleri 4. Grup'ta yer alan Fransa Milli Takımı'na yardım etmek için takıma döneceği yolundaki iddiaların, gerçeği yansıtmadığını belirten Zidane, ''Milli takımı bıraktığımı açıklamıştım. Biliyorsunuz ki ben bir karar verdiğim zaman olay bitmiştir, kararım kesindir'' diye konuştu. 
     Zidane, dünkü baskısında, bir-iki maç ve özellikle de İrlanda maçı için milli takımda yer alabileceği şeklinde bir habere yer veren Fransız spor gazetesi L'Equipe'e açıklamada bulunarak, şunları söyledi 
     ''Bu haberleri televizyonda izledim. Böyle bir şey yok ve bence bu acınacak bir durum. Milli takımın kurtarcısı olduğum fikrini kabul etmiyorum. Eminim ki Fransa, eleme maçlarını geçecektir. İnsanların, benim, milli takımın kurtarıcısı olduğumu düşünmesini istemiyorum. Bu, son derece kibirli bir davranış olurdu ve ben asla böyle davranmam.'' Dünya Kupası Avrupa Elemeleri 4. Grup'ta son olarak İsrail ile 1-1 berabere kalan Fransa, grubunda 10 puanla lider olmasına karşın, Kıbrıs Rum Kesimi ve Faroe Adaları dışında galibiyet alamadı. İsrail ise bu beraberlikle 10 puana çıkarak averajla 2. sırada yer aldı. 
     
</TEXT>
</DOC>
