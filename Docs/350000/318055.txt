<DOC>
<DOCNO> 318055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/dunya/adun.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Avrupa'da 
</HEADLINE>
<TEXT>


Londra'da düzenlenen bir panelde, önce yüzlerce davetli 'Türkiye'nin AB üyeliği'ni oyladı. Az farkla 'evet' çıktı. Panelden sonra yapılan ikinci oylamada ise 'evet'ler patlama yaptı 

Nevsal Elevli 


İngiltere'de, "The Royal Geographical Society"de, "Evening Standard" gazetesi ile bir düşünce kuruluşu olan "Intelligence 2" tarafından düzenlenen ve Türkiye'nin Avrupa Birliği'ne AB üyeliğinin tartışıldığı panelden Türkiye'nin Avrupa'ya ait olduğu görüşü çıktı. 
Panelin başında herhangi bir tartışma olmadan yapılan oylamada, üye ve konuklar, Türkiye'nin üyeliği konusunda hemen hemen eşit sayıda ikiye bölünürken, lehte ve aleyhteki konuşmalardan sonra Türkiye taraftarları ezici bir çoğunluğa ulaştı. 
Başta, Türkiye'nin üyeliğine karşı 197 oy kullanıldı. Buna karşılık 205 kişi Türkiye'nin AB üyeliğine "evet" dedi. 203 kişi çekimser kaldı. Konuşmaların ardından oylama tekrarlandı. Bu kez 379 izleyici Türkiye'nin AB üyeliğini destekledi. 220 kişi karşı olduğunu bildirirken, 45 kişi çekimser kaldı. 
Panelde, Cambridge Üniversitesi öğretim görevlilerinden Dr. John Casey, Alman "Die Welt" gazetesi yazarlarından Dr. Michael Stuermer ve "Sunday Telegraph" gazetesi yazarlarından Kevin Myers, "Türkiye, AB dışında tutulmalı" fikrini ileri süren konuşmalar yaptı. 
Bilkent Üniversitesi öğretim üyelerinden Prof. Norman Stone, "French Institute for International Relations"ın başdanışmanlarından Dominique Moisi ve Avrupa Reform Merkezi'nin CER Dış Politika Direktörü Mark Leonard da, Türkiye'nin AB üyeliğini savundu. 

Türkiye yandaşları 

Dominique Moisi 
Türk sergisi beni çok etkiledi ve Türkiye'nin Avrupalı olduğuna inandım. Türkiye, Avrupa'nın etkili bir aktör olmasını sağlar. 

Mark Leonard 
Türkiye, Ortadoğu'da barış ve istikrar için önemli roller oynayabilir. Umut verip caymak olmaz. 

Prof. Norman Stone 
Türkiye, Avrupa'ya çok şey kazandırır. Türkiye'de İspanya'dan daha çok gazete okunuyor. 

Türkiye karşıtları 

Dr. Michael Stuermer 
İslam ülkesi Türkiye, AB'yi zora sokar. Başbakan Erbakan'ın Erdoğan demek istiyor. eşi bile başörtülü. 

Dr. John Casey 
Türkiye'ye düşman değilim ama kesinlikle AB'de istemiyorum. Girmesi halinde, AB iktidarsız bir dev olur. 

Kevin Myers 
Siyasette ordunun rolü endişe yaratıyor. Türkiye İstanbul'dan ibaret değil. 



</TEXT>
</DOC>
