<DOC>
<DOCNO> 329465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur57.html </URL>
<DATE> 2005/04/01/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Van'da gaz lambalı eylem... 
</HEADLINE>
<TEXT>

     Van'daki sivil toplum örgütü temsilcileri, kentteki elektrik kesintilerini protesto amacıyla gaz lambalarıyla yürüdü. 
     Cumhuriyet Caddesi'nde biraraya gelen sivil toplum örgütlerinin temsilcileri adına açıklama yapan Dönem Başkanı Özkan Ünal, son günlerde kentte sık sık yaşanan elektrik kesintilerinin işlerini aksattığını ve maddi zarara yol açtığını söyledi. 
     Kentteki alt yapı problemi ve kaçak elektrik kullanımı nedeniyle elektrik kesintilerinin ileriki günlerde de yaşanmaya devam edeceğine değinen Ünal, sorunların çözülmesi için ihale aşamasındaki Master Plan çalışmalarının kısa süre içerisinde gerçekleşmesini umut ettiklerini vurguladı. 
     Van'daki kaçak elektrik kullanımının yüzde 48-92 arasında tespit edildiğine dikkati çeken Ünal, kaçak elektrik kullananları duyarlı olmaya davet etti. 
     Basın açıklamasının ardından gaz lambalarıyla Cumhuriyet Caddesi'nden TEDAŞ Elektrik Arıza Şefliği'ne yürüyen grup, burada kendilerini karşılayan TEDAŞ Müessese Bölge Müdürü Muammer Yavuz'a gül verdi. 
     Duyarlılıklarından dolayı gruba teşekkür eden Yavuz, 440 personel ile yürüttükleri çalışmalarda iklim şartlarından kaynaklanan sıkıntılarla karşılaştıklarını ifade ederek, şöyle konuştu 
     ''Van'da geçen günlerde bu mevsimde yaşanmayan kar yağışı oldu. Bu nedenle de ilçelerden kente enerji nakli sağlayan 70 direk yıkıldı. Hazırlıksız yakalandığımız böyle bir durumda sınıfta kaldığımızı belirtmek istiyorum. Vatandaşların ve personelimizin özverili çalışmasıyla geç de olsa enerji veremediğimiz köylerimize ulaştık. Van merkezde trafo gücümüz yeterli, ancak şebeklerimiz eski. Bu sorunun çözümü için çalışmalarımız devam ediyor.'' Sivil toplum örgütleri temsilcileri, TEDAŞ Müessese Müdürü Yavuz'la görüştükten sonra dağıldı. 
     
</TEXT>
</DOC>
