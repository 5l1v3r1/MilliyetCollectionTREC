<DOC>
<DOCNO> 302714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/bbas.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek adamlığa son 
</HEADLINE>
<TEXT>


Lütfi Arıboğan, başkanlık seçimlerini kazanması halinde basketboldaki bölünmüşlüğün ve çekişmelerin biteceğini söyledi, "Tepeden değil, tabandan yönetim şekli gelecek. Herkes söz sahibi olacak. Kısacası felsefe değişecek" dedi 


ÖZEL RÖPORTAJ GÖKHAN TÜRE 


İddialı sözler 
BASKETBOL Federasyonu Başkan adaylarından Lütfi Arıboğan, 5 Ocak'taki seçime kısa bir süre kala sorunların çözümü için ortaya koyduğu "değişim" hedefinin seçimde zaferi kendisine getireceğini iddia etti. Arıboğan, aday olmadan önce, seçim sürecinde yaşanan çirkin ayak oyunlarının hiçbirini tahmin etmediğini belirtti, "Bölünmüşlüğe ve çekişmelere son vermeyi, iyi insan ilişkilerini yeniden canlandırmayı hedefliyoruz" dedi. Arıboğan basketbol camiasınının içinde bulunduğu durumu şöyle aktardı 

'Tabandan yönetim' 
"BEN değişim hedefiyle yola çıktım. Hem başkan, hem de felsefe değişimi. Artık basketbol tepeden değil, tabandan yönetilecek. Zaten bu nedenle delegeler arkamdalar. Çünkü biliyorlar ki, bundan sonra basketbolda gizli saklı bir şey kalmayacak. Kulüplerin masrafları azaltılacak. Zaten kısıtlı imkanları olan Türk basketbolunun gelirleri çarçur edilmeyecek, açıklanamayacak hesabımız olmayacak. Bu nedenle kulüplerimiz bizi destekliyorlar. Bundan sonra öncelik kulüplerde olacak. 

'Bizans oyunları' 
SEÇİM 5 Ocak'ta da olmasaydı neredeyse son gün olan 13 Ocak'ta yapılacaktı. Açıkçası önce şunu düşündüm. Herhalde '2010 Dünya Şampiyonası'nın ev sahipliği seçimini bekliyorlar' dedim. Sonuçta da beklenen oldu, bunu seçim malzemesi yaptılar. Hafta ortasında, maçların oynandığı dönemde bir seçim olacak. Genelde seçimler hafta sonu yapılır. Bir tek oy için bile Bizans oyunlarının oynandığı bir seçim yaşayacağız. Ben yine de sağduyunun kazanacağına inanıyorum. 

'Eski tarz yönetici' 
KOLTUĞA sımsıkı sarılmak, eski tarz yönetici tipine giriyor. Artık çağdaş yönetici tipleri böyle değil. Genellikle belli dönemlerde kamu hizmeti yapılır ve başkalarına devredilir. Başkanlık görev süresini mutlaka iki dönemle sınırlandırmamız gerektiğini düşünüyorum. Türk basketboluna genel kurul düzeyinde iki önemli görev düşüyor. Birincisi genel kurulda daha çok basketbol adamının katılımını sağlamak. İkincisi de görev süresini iki dönemde sınırlandırmak." 

'Medyasız olmaz' 

"Anlayamadığım bir çok şey var. Medya ile ilişkilerin kötü olması da bunlardan bir tanesi. Spor sektörü, doğru ilişkilerle güçlendirilebilecek bir sektör. Medya ile iyi geçinmediğiniz taktirde geniş kitlelere ulaşmanız mümkün olamaz. Ama sanırım bu kişilikten kaynaklanan bir şey. Ben medyanın Türk Basketbolu için ne kadar önemli bir unsur olduğunun bilincindeyim. Tüm hedefim her gazetemizde her gün bir basketbol sayfasının olması." 

Lige yeni model 

"İlk el atacağımız şey ligin organize edilmesi olacak. Bunu sağlarken de kulüplerimizin masraflarını azaltacak bir sistem kullanacağız. Lig Birliği ile kulüpleri aktif hale getireceğiz. Ancak bu sayede kulüplerin motivasyonunu artırıp, onların kaynaklarını büyütebiliriz. Benim yönetimimde yıpranmış isimler olmayacak. Seçimden sonra da basketbol camiasını bir araya toplamayı, eski basketbol ailesini oluşturmayı amaçlıyorum." 

Yeni yılın ilk derbisi 

Atv'den naklen 
BASKETBOL Ligi'nin on birinci haftası müthiş bir derbiye sahne olacak. İki ezeli rakip Fenerbahçe ve Galatasaray, Abdi İpekçi Spor Salonu'nda bugün kozlarını paylaşacak. Aydın Örs yönetiminde kurduğu güçlü kadro ile iddiasını ortaya koyan Sarı - Lacivertliler ile, hafta içi yaptığı iki transfer ile güçlenen Cim - Bom'un mücadelesi saat 15.00'te başlayacak. Taraftarların büyük ilgi göstermesi beklenen derbi maçını atv naklen yayınlayacak. 

'Önce centilmenlik' 
FENERBAHÇE Coachu Aydın Örs, derbiden galibiyetle ayrılmak istediklerini belirterek, "Galatasaray çok iyi mücadele eden bir takım. Onları küçümsemiyor ve çok tehlikeli bir rakip olarak değerlendiriyoruz. Son kaybettiğimiz iki maçtan sonra puan yitirmeye tahammülümüz kalmadı" diye konuştu. Sarı-Kırmızılı ekibin antrenörü Halil Üner ise Fenerbahçe'yi yenmek için sonuna kadar savaşacaklarını ifade etti, "Ama önce centilmenlik" dedi. 


</TEXT>
</DOC>
