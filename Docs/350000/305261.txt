<DOC>
<DOCNO> 305261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonyas03.html </URL>
<DATE> 2005/01/10/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
Guinnes'e aday Bir günde 41 bin 171 balık temizledi 
</HEADLINE>
<TEXT>

     Erhan GÖGEM DHA 

      KIRIKKALELİ balıkçı Bektaş Özdemir, 24 saatte 41 bin 171 balığı temizledi. Özdemir, şimdi Guinnes Rekorlar kitabı'na gireceği günü bekliyor. Noter Yahya Çelebi, "Bektaş Özdemir'in tutanağımızı tuttuk. Guinnes Rekorlar Kitabı'na girmeyi hak etmiştir'' dedi. 
     Guinnes Rekorlar Kitabı'na girmek için Bektaş Özdemir'in Noter huzurunda 8 Ocak'ta saat 10.15'te başladığı balık temizleme rekor girişimine vatandaşlar da büyük ilgi gösterdi. Balık halinde, daha önceki rekor olan 35 bin balık temizleme rekorunu geçmeyi hedefleyen Özdemir, 24 saat sonunda hiç uyumadan ve durmaksızın 9 Ocak Pazar günü saat 10.15'de tam 41 bin 171 hamsi balığı temizlemeyi başardı. Özdemir'e balık temizlerken yakınları ve vatandaşlar sevgi gösterisinde bulunurken, mahalli sanatçı Kürşat İlhan ise sazı ve sözü ile moral verdi. 
     24 saatte yaklaşık 500 kilo olan tam 41 bin 171 balık temizleyen Bektaş Özdemir, "Verdiğim sözü yerine getirmekten çok mutluyum. 41 bin 171 balık temizledim. Bunun için de mutlu ve gururluyum. Ülkemin, Kırıkkale'nin ve kasabam Hasandede'nin sesini duyurduğum için mutluyum'' dedi. Rekor denemesini başarıyla tamamlayan balıkçı Özdemir, Noter tutanağını imzaladıktan sonra kendisini izleyen ve destek veren vatandaşlar tarafından omuzlara alındı. 
     Guinnes Rekorlar Kitabı'na girmeyi bekleyen Bektaş Özdemir'i Kırıkkale Belediye Başkanı Veli Korkmaz, Hasandede Belediye Başkanı Malik Ejder Çoşkun, Ticaret ve Sanayi Odası Müdürü Vural Örsdemir, Kırıkkale'nin eski Belediye Başkanı Mustafa Pekdoğan, Esnaf Odaları Birliği Başkanı Süleyman Köstekli, Babası Haydar Özdemir, MEYOŞ hali esnafı da kutladı. 
     24 saat boyunca ara vermeden balıkları tek tek sayan Kırıkkale 3'üncü Noter Başkatibi Yahya Çelebi, "Bektaş Özdemir 41 bin 171 balık temizledi ve biz de Noter olarak tutanağımızı tuttuk. Guinnes Rekorlar Kitabı'na girmeyi hak etmiştir'' dedi. 
     
</TEXT>
</DOC>
