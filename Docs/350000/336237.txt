<DOC>
<DOCNO> 336237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo27.html </URL>
<DATE> 2005/04/23/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Giray Bulak'a Daum ve Ümit tarafından yapılanları kınıyoruz" 
</HEADLINE>
<TEXT>

     Türkiye Futbol Antrenörleri Derneği TÜFAD Trabzon Şubesi Başkanı Nurettin Balaban, Türkiye Kupası yarı finalindeki Fenerbahçe-Denizlispor maçında Denizlispor Teknik Direktörü Giray Bulak'a, Fenerbahçe Teknik Direktörü Christoph Daum ile kaptan Ümit Özat tarafından yapılan davranışları kınadıklarını bildirdi. 
     Nurettin Balaban, yaptığı yazılı açıklamada, milli takım ve Fenerbahçe kaptanlığı onuruna erişmiş bir futbolcunun saldırgan tavırları ve bir futbolcuya yakışmayacak söylemlerinin düşündürücü olduğunu savunarak, şunları kaydetti 
     ''TÜFAD bir ailedir. Bu ailenin bir parçası olan antrenörlerimize yapılan ve yapılacak bu tür davranışlar karşısında hiçbir zaman sessiz kalmayacağımızı belirtmek isteriz. Ayrıca antrenörümüze seni yok ederim sözlerini sarfedenlerin tüm antrenör ailesini yok etmesi gerektiğini de hatırlatmak isteriz. Böylesine gergin bir ortama rağmen sağduyulu yaklaşımı için derneğimiz üyesi Giray Bulak'ı kutluyoruz. Türk futbol antrenörlerinin gerçek değeri bu ve bundan önceki Rıza Çalımbay olayında olduğu gibi daha güzel ve net anlaşılmıştır.'' 
     
</TEXT>
</DOC>
