<DOC>
<DOCNO> 301341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo19.html </URL>
<DATE> 2004/12/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
69. Büyük Atatürk Koşusu yapıldı... 
</HEADLINE>
<TEXT>

     Atatürk'ün Ankara'ya gelişi nedeniyle geleneksel olarak yapılan 69. Büyük Atatürk Koşusu Ankara'da yapıldı. 
     Atatürk'ün Ankara'yı ilk gördüğü yer olan Dikmen Keklik Pınarı'ndan başlayıp Ulus'taki Ankara Valiliği binası önünde sona eren 11 bin 500 metrelik yarışı, erkeklerde ENKA Kulübü'nden Halil Akkaş, 30.26, bayanlarda da yine aynı kulüpten Tezeta Desalgn Dengersa, 30.54'lük dereceleriyle kazandı. 
     119 erkek ve 23 bayan sporcunun katıldığı koşuda erkeklerde ikinciliği 30.54 ile Abdülkadir Türk Etimesgut Belediyesi , üçüncü sırayı da 31.12 ile Abdurrahman Kara İstanbul Büyükşehir Belediyesi elde etti. Türk ve Kara, geçen sene yapılan koşuda da ikinci ve üçüncü sırayı almışlardı. 
     Bayanlarda ise ikinciliği Beşiktaş Kulübü'nden Türkan Erişmiş, 36.26, üçüncülüğü de Yenimahalle Belediyesi'nden Damla Yenigelen 36.48'lik dereceleriyle elde etti. 
     Yarışta dereceye giren sporculara ise çeşitli kurum ve kuruluşlarca hediyeler verilecek. 
     Atletizm Federasyonu başkanlığına seçilen Mehmet Terzi de yarıştan sonra yaptığı açıklamada, Büyük Atatürk Koşusu'nun düşündükleri gibi geçtiğini ifade ederek, ''Bu yarışı uluslararası arenaya taşımak istiyoruz. Bunun için yarışı Uluslararası Atletizm Federasyonu'nun takvimine aldırmak için çalışmalarımız sürüyor'' diye konuştu. 
     Öte yandan 69. Büyük Atatürk Koşusu'nda yer alan ve yarışı tamamlayan 72 yaşındaki Altan Türkeri, yarışa 52. kez katıldığını ve bu nedenle kendisine 52 nolu göğüs numarasının verildiğini belirterek, ''Ayda 100 kilometre koşuyorum. Bu koşuda Atatürk için yer aldım'' dedi. 
     Öte yandan bu yılki yarışta ilk kez 18 yaşın altındaki sporculara katılma izni verilmezken, yabancı sporcular da Atatürk Koşusu'nda yer almadı. 
     
</TEXT>
</DOC>
