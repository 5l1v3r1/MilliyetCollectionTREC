<DOC>
<DOCNO> 303447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur03.html </URL>
<DATE> 2005/01/04/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Kızılay felaket bölgesine hareket etti... 
</HEADLINE>
<TEXT>

     Türk Kızılayı'nın 11 uzman ve 2 gönüllüden oluşan afet ekibi, Güneydoğu Asya'da deprem ve tsunami felaketi yaşanan bölgeye hareket etti. 
     Afet ekibini uğurlamak için Atatürk Havalimanı'na gelen Kızılay Genel Başkanı Talat Yılmaz, ekibin THY'nin tarifeli uçağıyla saat 23.05'te Bangkok'a hareketinden önce basın mensuplarına açıklamada bulundu. 
     Ekibin bölgede durum tespiti yapacağını belirten Yılmaz, şunları kaydetti 
     ''Felaket bölgesindeki merkezlerde ofisler açacağız. Buralarda insanlara eğitim, sağlık, psikolojik terapi gibi her türlü hizmeti vereceğiz. Bölgedeki insanların hayatlarına devam edebilmeleri için her türlü hizmet sunulacak. Kızılay'ın bu gidişi kısa vadeli değildir. Belki de yıllara yayacağız bu çalışmayı.'' Ekibin, yanında ilaç, suları dezenfekte etmek için klor ve bölgede barınmalarını sağlayacak araç ve gereç de götürdüğünü dile getiren Yılmaz, ekip üyelerinin çok deneyimli ve bir şehri yönetebilecek kapasitede kişiler olduğunu vurguladı. 
     Bangkok'tan Endonezya, Sri Lanka ve Tayland'a hareket edecek Kızılay ekibi, her ülkede bir kasabanın sorumluluğunu üstlenerek 500 aile ve 2 bin 500 kişiye beslenme ve sağlık hizmeti sunacak. 
     İlk 2 ay acil müdahale, daha sonraki 3 ayda ise rehabilitasyon hizmeti verecek ekip, bölgedekilerin acılarını dindirmek için çalışacak. 
     Bölgeye ulaştığı andan itibaren ulusal Kızılay, Kızılhaç dernekleri ve uluslararası kuruluşlar ile temasa geçecek Türk ekibi, acil durum müdahalesi yapan kuruluşlara destek sağlayacak. 
     
</TEXT>
</DOC>
