<DOC>
<DOCNO> 340625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/yercan.html </URL>
<DATE> 2005/05/08/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hükümet düşer 
</HEADLINE>
<TEXT>



Yaratıcılıkta sınır tanımayan, espri deryası, güzel yurdumun espri küpü Sakaryaspor taraftarı takımlarına olan inancını dört kelimelik bir cümlede özetleyiverdi "Hükümet düşer, Sakarya düşmez." 
Tribünde yankılanan bu inançlı tezahürata Sakaryasporlu futbolcular kulaklarını tıkamış gibiydi. Mutlak kazanmak zorunda oldukları bir maçta, belki de sezonun en ruhsuz ve isteksiz futbolunu oynadılar. Oysa geçen hafta evinde aldığı Gaziantep mağlubiyetiyle ligde kalma umutlarını iyice yitiren İstanbulspor sahaya sadece onur mücadelesi vermek için çıkmıştı. 
Seyirci desteği ve saha avantajıyla oyuna hakim bir görüntü ortaya koyan Yeşil - Siyahlı ekip, henüz 12. dakikada Fatih'in kafasından kazandığı golle avantajlı duruma geçince umutlandı. 
M'Bayo ve Fatih Ceylan'dan oluşan iki kanat, etkili ataklarla oyunu İstanbulspor ceza alanına yakarken, peşpeşe gelişen karamboller, Sakaryaspor'a beklediği ikinci golü getirmedi. 
Sağanak yağmur altında oynanan karşılaşmanın ikinci yarısında sahadaki görüntü ve roller ilk devrenin aksine bir anda değişti. Ev sahibi Sakarya, oyunun kontrolünü orta sahadan başlayarak tamamen İstanbulspor'a kaptırdı. Konuk ekibin Bulgar futbolcusu Yordanov, etkili ve yıpratıcı futbolunu eşitliği getiren güzel bir golle süslerken, Sakaryaspor'da dağılma süreci başladı. Galibiyet için kontrolsüz ve şuursuz ataklarla rakibin üstüne gitmeye başlayan ev sahibi, defansında boşluklar bırakınca, İstanbulspor kontrataklarında Bülent ve Musasa'nın gollerine engel olamadı ve hayati önem taşıyan maçtan yenik ayrılarak ayağına gelen kısmeti tepti, ligdeki kaderini son üç haftaya bıraktı. 



</TEXT>
</DOC>
