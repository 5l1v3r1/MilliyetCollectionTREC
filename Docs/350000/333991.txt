<DOC>
<DOCNO> 333991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy02.html </URL>
<DATE> 2005/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çelik, 7 kez görevden aldığı bürokratına tazminat ödeyecek 
</HEADLINE>
<TEXT>

     Milli Eğitim Bakanı Hüseyin Çelik, 7 kez görevinden aldığı Erzurum İl Milli Eğitim Müdürü Fevzi Budak'a 5 milyar liralık manevi tazminat ödemeye mahkum oldu. 
     Milli Eğitim Bakanı Çelik, bir yandan üst düzey bürokratlarının hapis cezasıyla uğraşırken, diğer yandan da mahkeme kararıyla bürokratına tazminat ödeyecek. Çelik, 7 kez görevinden aldığı ve her seferinde yargı tarafından görevine iade edilen Erzurum İl Milli Eğitim Müdürü Fevzi Budak'ın açtığı tazminat davasında mahkum edildi. Budak'ın, Ankara 10'ncu Asliye Hukuk Mahkemesi'nde açtığı tazminat davası 
     sonuçlandı. Mahkeme, Budak'ı haklı bularak Bakan Çelik'in 5 milyar liralık tazminat ödemesini kararlaştırdı. 7 KEZ "SÜRÜLMÜŞ", 7 KEZ MAHKEME KARARIYLA DÖNMÜŞTÜ Erzurum İl Milli Eğitim Müdürlüğü görevini yürüten Fevzi Budak, AKP'nin iktidara gelmesinin ardından 2003 yılının başında görevinden alınarak Bakanlık merkez teşkilatı personel genel müdürlüğünde görevlendirildi. Budak'ın, 2003 yılında görevinden alınmasıyla başlayan süreç rekora sayıya ulaşan görevlendirmeler ve yargı kararlarının da başlangıcı oldu. İki yıl önce personel genel müdürlüğüne çekilen Budak yer değişiklikliği işlemiyle toplam 7 kez karşı karşıya kaldı. Her seferinde mahkeme kararlarıyla yeniden Erzurum Milli Eğitim Müdürlüğü'ne dönen Budak, Çelik tarafından görevine başlatılmayıp başka bir göreve verildi. Yedi kez görevinden alınan, her seferinde de mahkeme kararıyla dönen, ancak Erzurum İl Milli Eğitim Müdürlüğü koltuğuna oturamayarak aynı gün başka bir göreve verilen Budak'ın iki yılda görevlendirildiği yerler şöyle "-Erzurum İl Milli Eğitim Müdürlüğü'nden görevlendirme yoluyla Personel Genel Müdürlüğü'ne -Erzurum İl Milli Eğitim Müdürlüğü'nden alınarak Yaygın Eğitim Enstitüsü öğretmenliğine -Erzurum İl Milli Eğitim Müdürlüğü'nden görevlendirme yoluyla Bakanlık merkez teşkilata -Erzurum İl Milli Eğitim Müdürlüğü'nden görevlendirme yoluyla Şırnak İl Milli Eğitim Müdürlüğü'ne -Erzurum İl Milli Eğitim Müdürlüğü'nden, görevlendirme yoluyla Bakanlık merkez teşkilatına -Erzurum İl Milli Eğitim Müdürlüğü'nden, önce geçici görevlendirle ardından da asaleten Muş İl Milli Eğitim Müdürlüğü'ne -Erzurum İl Milli Eğitim Müdürlüğü'nden, görevlendirme yoluyla Bakanlık Araştırma Planlama ve Koordinasyon Kurulu APK'ya " 
     
     7'NCİ MAHKEME KARARININ ARDINDAN ERZURUM 
     Budak, Bakanlığın kendisine ilişkin yaptığı her yeni işleme açtığı davayı kazanmasına rağmen başlayamadığı asıl görevine 7'nci mahkeme kararının ardından kavuştu. Bakanlık, Araştırma Planlama ve Koordinasyon Kurulu'ndaki APK 
     görevlendirmeye ilişkin davada da haklı bulunan Budak'ı iki yılın ardından Erzurum İl Milli Eğitim Müdürlüğü görevine başlattı. Erzurum İl Milli Eğitim Müdürülüğü'ne dönüş yazısı, mahkeme kararının son uygulama tarihinden bir hafta sonra kendisine tebliğ edilen Budak, 21 Şubat 2005 tarihi itibariyle koltuğuna oturabildi. 
     
</TEXT>
</DOC>
