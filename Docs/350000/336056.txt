<DOC>
<DOCNO> 336056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/ekonomi/aeko.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros, Gima için pazarlık yapıyor 
</HEADLINE>
<TEXT>


Migros, Gima ve Endi mağazalarını satın almak için görüşmelere başladı. Migros'un yurtiçinde toplam 182 mağazası, Gima'nın 81, Endi'nin ise 45 mağazası bulunuyor 

EKONOMİ SERVİSİ 

Koç Grubu'na bağlı perakende zinciri Migros, Fiba Grup bünyesinde yer alan Gima ve Endi marketlerini almak için görüşmelere başladı. 182 mağaza ile Türkiye'nin en büyük perakende zinciri durumunda olan Migros, kendisi ile aynı gruptaki Gima'nın 81 mağazası ile birlikte perakende sektöründeki liderliğini pekiştirmiş olacak. Yine, Koç Grubu'nun 288 marketi bulunan 'discount tipi' Şok da 45 Endi marketi ile pazar payını büyütecek. 
Migros ve Gima'dan İMKB'ye yapılan ortak açıklamaya göre, satış anlaşması için görüşmeler sürüyor. Migros'un satın almak için pazarlık yaptığı Gima'nın yüzde 29.72'si halka açık. Kalan kısmı ise Fiba Holding ve diğer grup şirketlerine ait. Endi zinciri ise halka açık değil ve sahipliği tamamen Fiba Grubu'na ait. İki şirketin pazarlık yaptığına ilişkin söylentiler daha önce çıkmış, ancak şirketler tarafından doğrulanmamıştı. 
Geçtiğimiz günlerde Swissotel'i alan Fiba Holding, Gima ve Endi zincirini Koç Grubu'na satması halinde perakendeden tamamen çekilmiş olacak. 

55 mağaza açacak 
Bu yıl için de 25'i Şok olmak üzere toplam 55 mağaza açmayı hedefleyen Migros'un 288'i Şok, 182'si Migros olmak üzere yurtiçinde 470, yurtdışında da 50 mağazası bulunuyor. Migros organik büyümeyle bu yıl için 200 milyon dolarlık yatırım hedefliyordu. Gima ve Endi'nin satın alınması ile ilgili yatırım, planlanan 200 milyon dolarlık yatırımın dışında gerçekleştirilecek. 
Geçen yıl 50. kuruluş yıldönümünü kutlayan Migros, 2004'ün sonunda 2.2 milyar YTL ciro ve 74.4 milyon YTL'lik net k r etmişti. Migros Genel Müdürü Aziz Bulgu, bir süre önce yaptığı açıklamada, 630 milyon doları yurtdışında olmak üzere, Migros'un 2005 kombine ciro hedefinin 2 milyar doların üzerinde olduğunu bildirmişti. 2004'te 702.5 milyon YTL ciro yapan Gima ise geçen yılı 23.7 milyon YTL zararla kapatmıştı. 

Fiyat açıklanmadı 
Pazarlıkla ilgili açıklamada fiyat konusuna değinilmedi. Ayrıca, Koç Grubu'nun Gima ve Endi'yi aldıktan sonra, bu marketleri Migors ve Şok marketler olarak değiştirip değiştirmeyeceği veya mevcut marka adlarını koruyup korumayacağı konusunda da bir açıklama yapılmadı. 
Bir süre önce 'Wal-Mart ile görüştüğü' haberlerinin ardından Migros, yaptığı açıklamada, "Türkiye organize perekende sektörünün lideri olan ve çevre ülkelerde etkin iştirakleri bulunan şirketimizin bu konumunun gereği olarak uluslararası perakende piyasanının önde gelen kuruluşlarıyla muhtelif görüşmeleri olması doğaldır" demişti. 
Migros ile Wal-Mart arasındaki görüşmenin, iki şirketin Rusya pazarına yönelik yatırımlarında olabileceği belirtiliyor. Görüşme olduğunu Koç Holding Şeref Başkanı Rahmi Koç doğrulamakla birlikte, Wal-Mart'ın CEO'su Lee Scott, dün İstanbul'da yaptığı açıklamada böyle bir görüşme olmadığını söyledi. 

Hisseleri prim yaptı 
Migros'un Gima ve Endi ile görüşmelere başladığı haberlerinin ardından özellikle Gima hisselerine yoğun talep oldu. Gima hisseleri yüzde 14.5 prim yaparken, Migros hisseleri yüzde 4.66 değer kazandı. 

Wal-Mart Koç'la ilişkimiz dostane Dünyanın en büyük perakende grubu ABD'li Wal-Mart'ın CEO'su Lee Scott, geçen yıl 285 milyar dolar ciro elde eden şirketin son yıllarda en büyük fırsatı Çin'de gördüğünü belirterek, "Çin'de 45 olan mağaza sayısını artıracağız. Bu pazarla çok ilgileniyoruz, büyük imk nlar var" dedi. 
Türkiye ile ilgili planları hakkındaki bir soru üzerine Scott, "Planım şöyle bugün gideceğim bazı mağazaları gezeceğim. Yarın da biraz mağazaları gezeceğim. Sonra da Paris'e gideceğim. Türkiye ile ilgili planlarımız bu kadar" diye konuştu. 
Scott, "Koç Grubu'ndan Migros ile ilişkilerinizi geliştirecek misiniz " sorusu üzerine de şunları kaydetti "Ben buna ilişki demem, dostluk derim. Dostluk, ilişki kurmanın bir yöntemi. Vakti geldiğinde, olaylar olgunlaştığında işbirliğine girersiniz. Biz de bunu yapıyoruz. Öğrendiğimiz şeylerden biri bu. Koç Grubu'na ve yaptıklarına çok saygı duyuyorum, onlarla dostluğumuzu sürdürmek istiyorum." 
Scott, Çin'den yaptıkları ithalatın ABD'de yarattığı endişeye de değinerek, "Buradaki ürünler yüzde 30 daha ucuz olduğu sürece insanlar talep edecek ve biz de ithalata devam edeceğiz. Bu, küresel ticaretin bir sonucudur" dedi. 
Scott, Wal-Mart zincirinin başarısının, müşterilerine sağladığı tasarruf imk nı olduğunu da belirtti. 


</TEXT>
</DOC>
