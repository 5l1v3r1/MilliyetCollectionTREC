<DOC>
<DOCNO> 316781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur24.html </URL>
<DATE> 2005/02/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Finike'de "Bataklık-2" operasyonu... 
</HEADLINE>
<TEXT>

     Antalya'nın Finike İlçesi'nde çek- senet tahsilatçılığı ve kurşunlama olaylarına karıştığı, organize suç örgütü üyesi olduğu iddiasıyla 18 kişi gözaltına alındı. 
     AA muhabirinin aldığı bilgiye göre, Antalya İl Jandarma Komutanlığı Kaçakçılık ve Organize Suçlar Şube Müdürlüğü ekiplerinin, Finike İlçe Jandarma Komutanlığı ekipleriyle birlikte sürdürdüğü istihbarat çalışması sonucu, bazı turizmciler, esnaf ve çiftçilerden tehditle çek-senet tahsilatı yaptıkları ve kurşunlama olaylarına karıştıkları tespit edilen organize suç örgütü üyelerinin ilçede ve çevresinde faaliyet gösterdiği tespit edildi. 
     ''4422 Sayılı Çıkar Amaçlı Suç Örgütleriyle Mücadele Kanunu'' çerçevesinde başlatılan ve ''Bataklık-2'' adı verilen operasyonda jandarma ekipleri bu suçlara karıştıkları ve teşekkül oluşturdukları iddia edilen 18 kişiyi gözaltına aldı. 
     Operasyonlarda zanlıların üstlerinde ve evlerinde yapılan aramalarda 10 adet ruhsatsız av tüfeği, tabanca ve otomatik tüfek ele geçirildi. 
     Organize suç örgütünün ilçede uzun süredir faaliyet gösterdiği belirlenirken, bazı zanlıların yaralama ve kurşunlama suçlarından sabıkalarının bulunduğu anlaşıldı. 
     Zanlıların daha önce düzenlenen ''Bataklık-1'' adlı operasyonda yakalanan organize suç örgütü üyeleriyle bağlantısı olduğu ve bu örgütün çökertilmesiyle ilçede yeni teşekkülün faaliyet yürüttüğü saptandı. 
     Soruşturmanın sürdürüldüğü bildirildi. 
     
</TEXT>
</DOC>
