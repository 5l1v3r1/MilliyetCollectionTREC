<DOC>
<DOCNO> 348547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko13.html </URL>
<DATE> 2005/06/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
KİT'lerde ücret düzenlemesi... 
</HEADLINE>
<TEXT>

     KİT'ler ve bağlı ortaklıklarında çalışan sözleşmeli ve kapsam dışı personel ile yönetim, denetim ve tasfiye kurulu üyelerinin maaşları, yılın ikinci yarısında yüzde 4 ile yüzde 5.75 arasında zam görecek. 
     KİT'lerde çalışan sözleşmeli ve kapsam dışı personel ile yönetim, denetim ve tasfiye kurulu üyelerinin 2005 yılı ücret artışlarına ilişkin Yüksek Planlama Kurulu Kararı, bugünkü Resmi Gazete'de yayımlandı. 
     Karara göre 399 sayılı KHK kapsamında çalışanların temel ücretlerinde yılın ilk yarısında, ücret dilimleri itibarıyle yüzde 4.5 ile yüzde 5.75 arasında artış yapılıyor. 
     Düzenlemede Olağanüstü Hal Bölgesi ve mücavir alanına dahil iller ile gayri safi yurt içi hasıla miktarları bin 500 dolar ve altında bulunan, aynı şekilde DPT'nin belirlediği sosyo-ekonomik gelişmişlik düzeyi 0.5'in altında bulunan illerde görev yapanlara da buralarda fiilen çalıştıkları süre ile sınırlı tutulmak üzere 6 ile 13 YTL arasında ilave aylık ödemesi yapılması öngörülüyor. 
     Yılın ilk 6 aylık döneminde kapsam dışı statüde çalışan personel ile özelleştirme kapsamındaki personelin ücretleri de, yüzde 4 ile yüzde 5.75 arasında artırılıyor. 
     Ücret düzenlemeleri sonucunda aylık ücret, her türlü sosyal yardımlar, zam, tazminat veya diğer adlar altında yapılan ödemelerin aylık ortalamasının hiçbir şekilde 788 YTL'den düşük olmaması hükme bağlanıyor. Aylık ödemenin Türkiye Kalkınma Bankası ve Türkiye İhracat Kredi Bankası'nda Genel Müdürler için 4 bin 703 YTL, diğer personel için de 3 bin 680 YTL'den yüksek olamayacağı da belirtiliyor. 
     Ücret tavanı, TPAO, PETKİM, BOTAŞ, TÜPRAŞ, DİTAŞ VE İGSAŞ'da Genel Müdürler için 4 bin 250 YTL, diğer personel için 3 bin 228 YTL, diğer kuruluşlarda ise genel müdürler için 3 bin 829 YTL, diğer personel için de 2 bin 806 YTL olarak tespit ediliyor. 
     
     2. İKRAMİYELER 15 TEMMUZ'DA ÖDENİYOR 
     YPK Kararı ile KİT'ler ve bağlı ortaklıklarının yönetim kurulu başkan ve üyeleri ile denetçi ve tasfiye kurulu üyelerinin aylık ücretleri de yeniden düzenleniyor. 
     Buna göre, yönetim kurulu başkan ve üyelerine bin 116 YTL ücret ödenirken, tasfiye kurulu üyeleri ile bağlı ortaklık denetçilerine de bu ücretin dörtte üçü oranında net ücret verilmesi öngörülüyor. 
     Kararda yönetim, denetim ve tasfiye kurullarında görev alanlara ücret, prim, ikramiye, temettü ve diğer adlar altında yapılacak ödemelerin yıllık tutarının, yönetim kurulunda görev alanlar için belirlenen aylık ücretin 14 katını, denetim ve tasfiye kurullarında ise bunun dörtte üçünü aşamayacağı hükme bağlanıyor. 
     Özelleştirme kapsam ve programında olup hisseleri Borsada işlem gören kuruluşların kamu personeli olmayan yönetim kurulu başkanlarına ise, belirlenen aylık ücretin 3 katı net aylık ücret ödenmesi öngörülüyor. KİT ve bağlı ortaklıkların yönetim kurulu başkan ve üyeleri ile denetçilerine ve bu kuruluşlarda çalışan memurlara 2 maaş tutarında ikramiye ödenmesi de düzenlemede yer alıyor. 
     Buna göre ilki 15 Ocak'ta ödenen bu ikramiyelerin ikincisi, 15 Temmuz'da verilecek. 
     
     İKİNCİ YARI ZAMLARI 
     YPK Kararında, KİT'lerde çalışan sözleşmeliler, kapsam dışı personel, yönetim, denetim ve tasfiye kurulu üyelerinin Temmuz-Aralık dönemi zam oranları da belirlendi. 
     Buna göre, 1 Temmuz 2005 tarihinden geçerli olmak üzere, dilimler itibarıyle maaşlarda şu oranlarda artışa gidilecek 

-742 ile 872 YTL dahil arasındaki ücretler Yüzde 5.75 
-872 YTL'den 1.002 YTL'ye dahil kadar olanlar Yüzde 5.5 
-1.002 YTL'den 1.131 YTL'ye dahil kadar olanlar Yüzde 5.25 
-1.131 YTL'den 1.260 YTL'ye dahil kadar olanlar Yüzde 5 
-1.260 YTL'den 1.571 YTL'ye dahil kadar olanlar Yüzde 4.75 
-1.571 YTL'den 1.881 YTL'ye dahil kadar olanlar Yüzde 4.5 
-1.881 YTL'den 2.189 YTL'ye dahil kadar olanlar Yüzde 4.25 
-2.189 YTL'den daha fazla olan ücretler Yüzde 4 

     
     TEMEL ÜCRET GRUPLARI 
     Düzenlemede sözleşmeli personel pozisyonlarına ait temel ücret grupları da tek tek sayıldı. 
     Bu çerçevede amir, asistan, avukat, başkontrolör, baştabip, muhasebeci, sistem programcısı gibi unvanların bulunduğu 1. grupta en düşük temel ücret bin 56, en yüksek temel ücret de bin 695 YTL olarak uygulanacak. 
     Veznedar, şef, şef yardımcıları, ekonomist, diyetisyen gibi unvanların olduğu 2. grupta en düşük temel ücret 926 YTL, en yüksek temel ücret de bin 468 YTL olacak. 
     En düşük ve en yüksek temel ücretler, 3. grupta sırasıyla 861 ile bin 283 YTL, 4. grupta 801 YTL ile bin 123 YTL, 5. grupta da 768 YTL ile bin 3 YTL arasında bulunacak. 
     
</TEXT>
</DOC>
