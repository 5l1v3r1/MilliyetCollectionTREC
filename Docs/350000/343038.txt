<DOC>
<DOCNO> 343038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo37.html </URL>
<DATE> 2005/05/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Aktuğ Fener maçının önemi şimdi ortaya çıktı... 
</HEADLINE>
<TEXT>

     Trabzonspor Kulübü Başkanı Atay Aktuğ, şu anda tek düşüncelerinin önlerindeki Samsunspor maçını kazanmak olduğunu söyledi. 
     AA muhabirinin sorularını yanıtlayan Aktuğ, Avrupa Şampiyonlar Ligi’ne katılma şanslarının bulunduğunu ancak bunu dile getirmek istemediklerini belirterek, "Bizim hedefimiz Samsunspor maçını kazanmak. Ligdeki 2 maçımızı galibiyetle kapatıp, lig sonundaki durumumuzu görmek istiyoruz" dedi. 
     Galatasaray’ın ligde kalan maçlarının kendilerine oranla daha zor olmasıyla ilgili olarak da Aktuğ, "Futbolda her an herşey olabilir. 
     Biz önce kendi maçlarımızı kazanmak zorundayız. Samsunspor maçı bizim için çok önemli bir maç. Konyaspor maçında taraftarlarımız stadı doldurdu. Bu maçta da bizi desteklemelerini bekliyoruz" diye konuştu. 
     
     FENERBAHÇE MAÇI 
     Aktuğ, bu sezon sahalarında ve derbilerde kaybettikleri maçlara bakıp geriye gitmek istemediklerini ifade ederek, "Fazla geriye gitmeye gerek yok. En son Fenerbahçe ile yaptığımız maç çok önemliydi. 
     Ama normal oynanan bir maç değildi ve kaybettik. Fenerbahçe maçında galip gelebilseydik bugün ligdeki yerimiz daha farklı olurdu" dedi. 
     
     TOLGA’NIN TRANSFERİ 
     Ukrayna’nın Shaktar Donetks Kulübü’nün ısrarla istediği Tolga’yı bırakmaktan yana olmadıklarını kaydeden Aktuğ, "Görüşmeler olabilir. 
     Ama diğer futbolcularımız gibi Tolga’yı bırakmaktan yana değiliz" diye konuştu. 
     
</TEXT>
</DOC>
