<DOC>
<DOCNO> 308483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur07.html </URL>
<DATE> 2005/01/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
''Cep telefonu ve laptoplardan yayılan enerji, kısırlığa neden olabilir'' 
</HEADLINE>
<TEXT>

     Kocaeli Üniversitesi KOÜ Tıp Fakültesi Üroloji Anabilimdalı Başkanı Prof. Dr. Melih Çulha, Türkiye'de cinsel fonksiyon bozukluğu yaşayan erkeklerin yüzde 90'ının utandığı için hekime başvurmadıklarını savundu. 
     Prof. Dr. Çulha, ülkemizde cinsel sorunu olan erkeklerin sadece yüzde 10'unun hekime giderek, tedavi olduğunu söyledi. 
     Çulha, cinsel sorun yaşayan erkeklerin hekime başvurmadıkları için sorunlarını çevreden duydukları metotlarla ya da eczaneden aldıkları ilaçlarla tedavi yoluna gittiklerini kaydetti. 
     Erkeklerde cinsel sağlığın genel sağlığın parçası olduğunun çoğunlukla gözardı edildiğini ifade eden Çulha, şöyle konuştu 
     ''Cinsel fonksiyon bozukluğu yaşayan erkeklerin yüzde 90'ı utandığı için hekime gitmiyor. Sertleşme sorunu daha çok diyabet, kalp hastalığı, hipertansiyon, prostat kanseri hastalarında yoğunluk gösteriyor. Diğer taraftan uzun süredir cinsel ilişki kurmayan kişilerde hastalık, daha da ileriye gidebilir. Bu tedavi edilebilir bir hastalık. Başta ilaç tedavisi olmak üzere birçok tedavi yöntemleri var.'' 
     
     CEP TELEFONLARI 

     Prof. Dr. Melih Çulha, dünyada ve ülkemizde yaygın olarak kullanılmaya başlanılan cep telefonları ile dizüstü bilgisayarlarında kişilerde çeşitli cinsel problemlere yol açabileceğini iddia etti. 
     Erkeklerin büyük bölümünün cep telefonlarını belindeki pantolonun kemerine takıp kullandığını işaret eden Çulha, cep telefonları ile dizüstü bilgisayarların testislere yakın tutulması nedeniyle erkeklerde sertleşme ve kısırlığa neden olabileceğini, ancak bunun bilimsel olarak tespit edilmesi gerektiğini sözlerine ekledi. 

     
</TEXT>
</DOC>
