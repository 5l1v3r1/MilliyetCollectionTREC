<DOC>
<DOCNO> 314056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun17.html </URL>
<DATE> 2005/02/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Talabani Irak'ın ilk Kürt Cumhurbaşkanı olmam mümkün 
</HEADLINE>
<TEXT>

     Ferit ASLAN DİYARBAKIR, DHA 

      KUZEY Irak'taki Kürt partileri tarafından resmen Cumhurbaşkanlığı görevine aday gösterilen Kürdistan Yurtseverler Birliği KYB lideri Celal Talabani, "Kürtler, Irak Meclisi'nde en az 70 sandalye alacak. Kesin demek mümkün değil, ama Irak'ın ilk Kürt Cumhurbaşkanı olmam mümkün'' dedi. 
     Süleymaniye kentindeki bürosunda İngiliz yayın kuruluşu BBC'ye demeç veren KYB lideri Celal Talabani, yeni Irak meclisinde Kürtler'in 70 sandalye almasını beklediğini söyledi. Talabani, "Böyle bir durumda Şiilerin ardından ikinci büyük grup haline geleceğiz. Şiiler Başbakanlık'ta ısrarlı göründüklerinden, Cumhurbaşkanı'nın Kürt olması ihtimali daha büyük. Kesin demek mümkün değil ama Irak'ın ilk Kürt Cumhurbaşkanı olmam mümkün'' diye konuştu. 
     Yeni yönetim içindeki görevlerin paylaşımı ve anayasa konularında tartışma çıkmasını beklediğini de belirten Talabani şöyle devam etti 
     "Bu kavgalar en çok anayasal düzende yaşanacak. İslamın rolü konusunda tartışmalar çıkabilir. Kürtler, Hristiyanlar ve diğerleri, islamın resmi devlet dini olmasını kabul etti, ancak Şiiler'in ısrar ettiği gibi Irak yasalarının tek başvuru kaynağı islam olmamalı. İslam yasaları ancak kaynaklardan biri olabilir. İslam, anayasanın parçası olamaz.'' Talabani, Irak'ta asıl güvence verilmesi gereken grubun Kürtler olduğunu da savunarak, Saddam Hüseyin döneminde yaşananların bir daha tekrarlanmamasını beklediklerini söyledi. 
     
</TEXT>
</DOC>
