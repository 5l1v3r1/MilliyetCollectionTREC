<DOC>
<DOCNO> 321063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur02.html </URL>
<DATE> 2005/03/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bakırköy'de otomobil yangını... 
</HEADLINE>
<TEXT>

     Bakırköy'de bir galeri önünde park halinde olan 2 otomobil, çıkan yangında kısmen hasar gödü. 
     AA muhabirinin aldığı bilgiye göre, Zuhuratbaba Mahallesi Yüce Tarla Caddesi üzerindeki Cenk Çetinkaya'ya ait ''Dream Car'' adlı otomobil galerisi önünde park halinde bulunan 34 YA 4128 ve 34 VK 7803 plakalı otomobillerde, henüz belirlenemeyen bir nedenle yangın çıktı. 
     Bu sırada babası Temel Umaş ile olay yerinden geçmekte olan özel bir televizyon kanalında yayınlanan ''Gelinim Olur musun '' adlı yarışma programının gelin adayı Sinem Umaş, durumu fark ederek itfaiyeye bildirdi. 
     Olay yerine gelen itfaiye ekiplerince müdahale edilerek galeri önündeki diğer araçlara sıçramadan söndürülen yangında, her iki otomobilin ön kısımlarında maddi hasar oluştu. 
     Galeri çalışanları, araçlardan birinin kendi müşterilerine, diğerinin ise bir vatandaşa ait olduğunu söylediler. 
     Konuyla ilişkin basın mensuplarının sorularını yanıtlayan Sinem Umaş da, babasıyla evine gittiği sırada çöp yangınına benzer bir yanma gördüğünü anlatarak, ''Yanlış ihbar vermemek için olay yerine baktım. Araçların yanmaya başladığını gördüm ve durumu itfaiyeye bildirdim. Herhangi bir patlama sesi duymadım. Kaçan kimseyi görmedim'' dedi. 
     Yangının kundaklama sonucu çıktığının sanıldığını belirten emniyet yetkilileri, olay yerinden ayrılırken görülen bir otomobil ile içindeki şüphelilerin belirlenerek yakalanması için çalışmaların başlatıldığını bildirdiler. 
     
</TEXT>
</DOC>
