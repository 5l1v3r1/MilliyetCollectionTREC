<DOC>
<DOCNO> 310618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/dunya/adun.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü başkanlıkta 
</HEADLINE>
<TEXT>


Kürtler, Irak'ta ya devlet başkanının ya da başbakanın kendilerinden çıkmasını istiyor. Talabani'nin devlet başkanı olma isteğine Barzani de yeşil ışık yaktı 

DIŞ HABERLER SERVİSİ 


Irak'ta bugün yapılacak parlamento seçiminde Sünnilerin boykotu nedeniyle Şiilerin ardından mecliste ikinci büyük grubu oluşturacaklarına inanan Kürtler, seçim sonrasında yönetimin en tepe iki makamından birisine hararetle talip olduklarını açıkladılar. Kürtler, ya Irak devlet başkanının ya da başbakanın Kürt olmasını istediler ve bu iki makamdan daha alt düzeyde bir makamı kabul etmeyeceklerini bildirdiler. "Guardian", son 14 yıldır birbiriyle kanlı bıçaklı olan 2 Kürt grubun yani Mesud Barzani liderliğindeki Kürdistan Demokratik Partisi KDP ile Celal Talabani'nin Kürdistan Yurtseverler Birliği'nin KYB Bağdat'ta 2 tepe konumdan birine oturma konusunda anlaştığını belirtti. Bu iki görevde halen her ikisi de Arap, Sünni Gazi Yaver ile Şii İyad Allavi bulunuyor. Guardian'a göre gözlemciler, seçim sonrası oluşturulacak yeni yönetimde Kürt lider Talabani'nin devlet başkanlığına getirilmesinin yüksek ihtimal olduğu görüşünde. Barzani'nin de Talabani'nin devlet başkanı olmasına karşı çıkmayacağı ifade edildi. 

Türkiye'ye gözdağı 

KYB lideri Celal Talabani, Başbakan Recep Tayyip Erdoğan ve Kara Kuvvetleri Komutanı Orgeneral Yaşar Büyükanıt'ın Kerkük'ün demografik yapısının bozulmamasına yönelik açıklamalarına, "Kerkük, Irak'ın iç meselesidir" yanıtını verdi. NTVMSNBC'nin haberine göre Talabani, "Türkiye'nin, Irak halkının bir iç sorunu olan Kerkük sorununu, Irak halkının iradesine bırakmasını, müdahale etmemesini istiyoruz. Çünkü eğer buna izin verirsek, kargaşa çıkar. Yarın da fanatik Araplar İskenderun ve Antakya'yı baz alarak Türkiye'nin içişlerine karışır ya da fanatik Kürtler Diyarbakır ve Van üzerinde hak iddia etmeye kalkışır. Bu yüzden devletlerin sınırlarına saygı göstermek gerekir" dedi. 


</TEXT>
</DOC>
