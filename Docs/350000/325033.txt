<DOC>
<DOCNO> 325033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun15.html </URL>
<DATE> 2005/03/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Lübnan Devlet Başkanı Lahud, Arap Birliği zirvesine katılmayacak... 
</HEADLINE>
<TEXT>

     Lübnan Devlet Başkanı Emil Lahud'un, ülkenin içinde bulunduğu koşullar nedeniyle pazartesi günü Cezayir'de yapılacak Arap Birliği zirvesine katılamayacağı bildirildi. 
     Devlet Başkanlığı bürosu tarafından yayınlanan açıklamada, Lübnan'ın içinde bulunduğu koşulların Lahud'un ülkede kalmasını gerektirdiği kaydedildi. 
     Arap Birliği zirvesinde Lübnan'ı Dışişleri Bakanı Mahmud Hammud'un temsil edeceği belirtildi. 
     Lahud'un kararının, ülkedeki siyasi kargaşayla birlikte bugün başkent Beyrut'ta çoğunlukla Hıristiyanların oturduğu bir mahallede bombalı saldırı düzenlenmesinin ardından geldiğine dikkat çekilirken, bugünkü saldırıyla ülkede şiddetin yeniden ortaya çıkmasından endişe edildiği belirtiliyor. 
     Beyrut'ta çoğunlukla Hıristiyanların oturduğu Cideyde mahallesinde bu sabah bomba yüklü aracın infilak etmesi sonucu, bir binanın zemin katı tamamen harap olmuş, patlamada 9 kişi yaralanmıştı. 
     
</TEXT>
</DOC>
