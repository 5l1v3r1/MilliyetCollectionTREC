<DOC>
<DOCNO> 330329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun12.html </URL>
<DATE> 2005/04/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Papadopulos Baskı ve tehditle hiçbir şey imzalamam 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Yönetimi Lideri Tassos Papadopulos, hiçbir baskının ve tehdidin kendisini Rum yönetiminin etkisini azaltacak bir anlaşmayı imzalamaya zorlayamayacağını söyledi. 
     Başkanlık Sarayı'nda 108 EOKA üyesinin ailelerinin onurlandırıldığı özel törende cumartesi günü konuşan Papadopulos, "EOKA kahramanları adalet bulamadan hayata veda ettiler'' dedi. Rum resmi ajansının haberine göre, Kıbrıs'ın sadece 30 yıl önce EOKA'cıların mücadele ettikleri ve canlarını feda ettikleri bir ülke olmadığını söyleyen Papadopulos, "Biz, devam eden bir milli trajedinin, ıstıraplı bir mücadelenin acısını yaşıyoruz'' dedi. Papadopulos, "Tam olarak yarım asır sonra, biz hala temel insan haklarımız, özgürlük ve tarihimizin için atalarımızın olduğu bu adada varoluş mücadelesi veriyoruz'' diye konuştu. 
     
     'ÇÖZÜM İÇİN İSTEKSİZ DEĞİLİZ' 
     Kıbrıslı Rumların sağlam olmayan bir anlaşmayı reddettiklerini ancak çözümü reddetmediklerini savunan Papadopulos, "Halkımızın inancının test edildiği bu kritik dönemde, mantıklı tutumumuzdan ve adil taleplerimizden vazgeçilmesi için bir neden yok'' dedi. Papadopulos, Kıbrıs için doğru ve kalıcı çözümün, iki kesimli ve iki toplumlu bir federasyon çerçevesinde, tüm Kıbrıs halkının insan haklarını koruyacak bir anlaşma olduğunu söyledi. Papadopulos, "Ulusal davada çalışabilir ve yaşayabilir bir çözüm için sergilediğimiz tutum, kesinlikle çözüm için isteksizlik değildir'' diye konuştu. 
     
     'ANNAN PLANI'NI BİLİNÇLİ OLARAK REDDETTİK' 
     Annan Planı'nın doğru çözüm için gereken koşulları sağlamadığını iddia eden Papadopulos, planın bölücü eğilimleri kalıcılaştırdığını ve halkın bilinçli olarak bu planı reddettiğini öne sürdü. Papadopulos, "Mücadelemizde yaşamlarını kaybedenlere karşı tarihi bir görevimiz var, bizim neslimiz bu görevleri yerine getirecektir. Başarısız olma hakkımız yoktur'' dedi. 
     
</TEXT>
</DOC>
