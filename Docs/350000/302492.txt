<DOC>
<DOCNO> 302492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/guncel/gun03.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryakiler sigara davası açamayacak 
</HEADLINE>
<TEXT>


İngiliz Mahkemesi, sigara tiryakilerinin sağlıklarının bozulmasından kendileri dışında kimseyi sorumlu tutamayacaklarına karar verdi 

LONDRA AA 

İngiltere Yüksek Mahkemesi, sigara içenlerin sağlıklarındaki bozulmadan kendilerinin sorumlu olduğuna hükmetti. 
Tiryakilerin sağlıklarının bozulmasından hukuksal olarak kendileri dışında kimseyi sorumlu tutamayacaklarına karar veren mahkeme, "Sigara içenler, içtikleri maddenin zararlı olduğunu bildikleri halde, bu maddeyi tüketmekle kendi sağlıklarını tehlikeye atmaktadır" dedi. 
Mahkeme, tiryakilerin 1971'den itibaren sorumlu tutulması gerektiğini belirttiği kararında, "Çünkü sigaranın sağlığa zararlı olduğuna dair ilk açık ve gerçek deliller bu tarihte ortaya çıktı ve kamuoyuna duyuruldu. Buna rağmen sigara içmeyi sürdürenler, davranışlarının hukuki sorumluluğunu kendileri taşımak zorunda" ifadelerine yer verdi. 
Yüksek Mahkeme'nin görüşüne katılmayan hukuk çevreleri ise kararın sadece sigara içenlerin açtıkları tazminat davalarını değil, aynı şekilde alkol kullananlar ve obezlerin açtıkları tazminat davalarını da etkileyeceğini, bu davalar için emsal teşkil edebileceğini belirttiler. 
Hukukçular, sigara gibi alkolün ya da yanlış ve aşırı beslenmenin zararlarının kamuoyuna anlatıldığını yine de bireylerin aynı yöndeki davranışlarının devam ettiğini vurguladılar. 

Meclis'te tartışma 

ANKARA Milliyet 
TBMM'de, Tütün Mamulleri ve Alkollü İçkiler Piyasası Düzenleme Kurulu bütçeleri görüşülürken, 'sigara reklamı' tartışması yaşandı. AKP'li Ahmet İnal, tütün üretiminde kota sınırlamasının 400 kilograma çıkarılmasının tütün üreticilerini rahatlatacağını söyledi. İnal'a yanıt veren ANAP'lı Muharrem Doğan, yerli ve yabancı marka birer paket sigarayı göstererek konuşmak isteyince, TBMM Başkan Vekili İsmail Alptekin tarafından uyarıldı. 



</TEXT>
</DOC>
