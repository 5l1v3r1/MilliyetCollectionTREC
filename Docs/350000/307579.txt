<DOC>
<DOCNO> 307579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur16.html </URL>
<DATE> 2005/01/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sadıkoğlu'nun serbest bırakılan kaptanı konuşmuyor 
</HEADLINE>
<TEXT>

     Mesut IŞIK-Şenol AYDIN DHA 

      IRAK'ta ünlü armatör Kahraman Sadıkoğlu ile birlikte yaklaşık bir ay önce kaçırılan ve geçen hafta serbest bırakılan kaptan Ahmet Yurttaş, hafta sonu sessiz sedasız Türkiye'ye döndükten sonra Kocaeli'nin Gebze İlçesi Darıca Beldesi'nde yaşayan babası Mehmet Yurttaş'ı ziyaret ettikten sonra tatile çıktı. Ahmet Yurttaş, rehin durumdaki Sadıkoğlu'nun zarar görmemesi için babasına bile kaçırma olayıyla ilgili ayrıntılı bilgi vermedi. 
     Irak'ın Basra kenti yakınlarındaki Umm Kasr Limanı'nda savaş sırasında batan gemilerin çıkarılması işini yaptıkları sırada, yaklaşık bir ay önce Kahraman Sadıkoğlu ile birlikte kaçırılan 37 yaşındaki Ahmet Yurttaş geçen hafta serbest bırakılmıştı. Serbest bırakıldıktan İran'ın Başkenti Tahran'a geçen kaptan Ahmet Yurttaş, oradan da THY uçağı ile geçen Cuma günü istanbul Atatürk Havalimanı'na gelmişti. 
     Gebze'nin Darıca Beldesi'nde yaşayan Mehmet Yurttaş, oğlunun çok stresli olduğunu, kendisine bile ayrıntılı olarak olayları anlatmadığını belirtti. Oğlunun bir arkadaşıyla birlikte İzmir'e tatile gittiğini söyleyen 64 yaşındaki Mehmet Yurttaş, "Bir ay çok sıkıntılar yaşadık. Ne olacağı meçhuldu. Bir haksızlığa uğradıkları belliydi. Onlar da yanlış yaptıklarını anladılar ve serbest bıraktılar. Allah'a şükür sağ salim geri geldi. İnşallah, biran evvel Kahraman Sadıkoğlu da kurtulur gelir ve çifte bayram yaşarız'' dedi. 
     
     CEBİNE HARÇLIK KOYMUŞLAR 

     Kaçıranların, oğlu ve Sadıkoğlu'na her türlü misafirperverliği gösterdiklerini öğrendiğini söyleyen Mehmet Yurttaş, "Ahmet'in anlattığına göre, gerçekten her türlü misafirperverliği göstermişler. Yedirmiş, içirmişler. Herhangi bir darp ve hakaret yapmamışlar. Hizmette kusur yapmamışlar. Biz de zaten bunu bekliyorduk. Onlara çok teşekkür ederim. Oğlumu serbest bırakırken helalleşmişler ve cebine 400 dolar da harçlık koymuşlar. Kahraman Sadıkoğlu da inşallah en kısa zamanda burnu bile kanamadan gelir, hepimiz seviniriz'' diye konuştu. Oğlu Ahmet'in, Sadıkoğlu için İkinci babam' dediğini de söyleyen Mehmet Yurttaş, oğlu Ahmet'in sonuna kadar Sadıkoğlu ile çalışacağını söylediğini de belirtti. 
     
</TEXT>
</DOC>
