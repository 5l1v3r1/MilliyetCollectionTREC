<DOC>
<DOCNO> 324072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy34.html </URL>
<DATE> 2005/03/16/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Ersümer ve Çakan yargılanmasında tanıkların dedikleri.. 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan'ın yargılandığı davada, tanıklar dinlendi. 
     Yüce Divan'daki davanın öğleden sonraki duruşmasında, Tuncay Derman, tanık olarak dinlendi. 
     Derman, 1998 yılının Ağustos ayında Enerji ve Tabii Kaynaklar Bakanlığı Enerji İşleri Genel Müdürlüğü Termik Santraller Proje Dairesi Başkanlığı görevine başladığını, 15 Şubat 2001'de emekliye ayrıldığını söyledi. 
     Yap-işlet-devret, işletme hakkı proje devri ve otoprodüktörlerin kendisine bağlı olduğunu belirten Derman, bu konularda çok detaylı bilgi sahibi olduğunu, analizleri bulunduğunu ve bilimsel dergilerde yazılarının yayınlandığını ifade etti. 
     Derman'ın bu sözleri üzerine Yüce Divan Başkanı Mustafa Bumin, ''Burada bilirkişi olarak dinlenmiyorsunuz. Sanıkların üzerine atılı suçlarla sınırlı olarak açıklamalarda bulunun'' dedi. 
     Derman, 2000 yılında enerji krizi yaşandığını, dönemin Başbakanı Bülent Ecevit'in, ''sıkıntının giderilmesi'' istemi üzerine, 27 Mayıs 2000'de Başbakanlık'ta bir toplantı yapıldığını ve toplantı sonunda hazırlanan tutanakta, ''2000 yılında Türkiye'nin enerji açığının olacağının'' yazıldığını, bunun resmi bir belge niteliği taşıdığını kaydetti. 
     Tutanakta ayrıca, aralarında ''rüzgar, hidroelektrik ve doğalgaz santrallerinin bulunduğu 29 yap-işlet-devret projesinin devreye sokulması'' gerektiğinin belirtildiğini anlatan Derman, yılda 6 milyar kilovatsaat enerji üretecek bu santrallerin Türkiye'nin bir yıllık ihtiyacını karşılamadığını savundu. 
     Derman, ''yılda 43.5 milyar kilovat saat enerji üretecek olan 5 yap-işlet projesinin faaliyete geçirilmesinin'' de tutanakta yer aldığını bildirdi. 
     29 yap-işlet-devret projesinin birinin, yap-işlet projelerinin tamamının hayata geçirildiğini kaydeden Derman, yap-işlet projelerine bakanlığın katkısının sadece çalışma izni vermek olduğunu ifade etti. 
     
     ''ENERJİ FAZLALAĞINDAN BAHSEDİLEMEZ'' 

     Yap-işlet-devret projelerinde bakanlığın tek başına yetkili kılınmadığını belirten Derman, bu projeler dolayısıyla 2000 yılında Türkiye'de enerji fazlalığından bahsetmenin yanlış olacağını savundu. Derman, 2000 yılının kuraklığın en yoğun yaşandığı yıl olduğunu, bunun enerjide 20 milyar kilovatsaat kayba yol açtığını belirterek, ''Kuraklık olmasaydı 20 milyar kilovatsaat açık olmayacaktı ve Türkiye enerji sıkıntısına girmeyecekti. İklim şartları nedeniyle enerji krizine girildi'' dedi. 
     Türkiye'nin enerji planlamasının olmadığı iddialarına katılmadığını ifade eden tanık Tuncay Derman, ekonomik krizlerin ardından enerji krizlerinin gelmesinin doğal olduğunu ifade etti. 
     
     ''NE PLANI YAPAN NE DE UYGULAYAN HATALI'' 

     Kuraklığın tahmin edilenden daha kısa sürede bittiğini, bunun neden olduğu açığın kuraklığın sona ermesiyle kapandığını anlatan Derman, bu nedenle Türkiye'de enerji arzı fazlalığının ortayı çıktığını anlattı. Derman, ''Ne planı yapan ne de uygulayan hatalı'' dedi. 
     Türkiye gibi ülkelerde yüzde 25 enerji fazlasının büyük bir yedek olmadığını savunan Derman, ''2006-2007 yıllarında yüzde 25 fazlayı eriteceğiz. Yeni santral yapmazsak Türkiye elektriksizdir'' diye konuştu. 
     Tuncay Derman, dönemin bakanından hukuka aykırı bir talimat, tavsiye, telkin almadığını, hiyerarşik düzene, yasalara ve yönetmeliklere uygun olarak görev yaptığını kaydetti. Derman'ın bir saati aşan açıklamaları karşısında Bumin, ''Açıklamalarınız tanık ifadesini aştı, savunma niteliği aldı'' diyerek, tanığa yönelik soruları almaya başladı. 
     
     ''BASKI ALTINDA KALDIM'' 

     Sanık Cumhur Ersümer'in avukatı Bülent Acar, TBBM Soruşturma Komisyonu'nda kendisini baskı altında hissedip hissetmediğini sorması üzerine tanık Derman, komisyondaki ifadesinde ''baskı altında kaldığını ve sanık gibi sorgulandığını'' öne sürdü. 
     Tanık Nejdet Pamir de Türkiye Petrolleri A.Ş'de Genel Müdür Danışmanı olarak görev yaptığını söyledi. 
     Mavi Akım Projesi'nin Türkiye'nin çıkarlarına uygun olmadığını savunan Pamir, Türkiye'nin enerji tüketimini ithal kaynaklara bağlamasını sakıncalı bulduğunu kaydetti. Azerbaycan'dan alınan doğalgazın üçüncü ülkelere satış hakkı bulunduğunu, ancak Rusya ve İran gazında bu hakkın olmadığını kaydeden Pamir, Türkiye'nin enerji ve doğalgaz planlamasındaki en önemli zaafını ''yeraltı doğalgaz depolarının olmaması'' olarak gösterdi. 
     Yüce Divan Başkanı Bumin, bu tanığa da bilirkişi olarak bulunmadığını anımsattı ve davaya ilişkin bilgilerini söylemesi uyarısında bulundu. 
     
     ''BLÖF YAPTIK'' 

     Tanık Gökhan Bildacı da sanık Zeki Çakan döneminde BOTAŞ Genel Müdürü olarak görev yaptığını söyledi. 
     Mavi Akım Projesi'ne yönelik anlaşmanın neden fesih edilmediğini anlatan Bildacı, Mavi Akım Projesi anlaşmasının hükümetler arası bir anlaşma olduğunu, 25 yıl süreyle Türkiye'nin Rusya'dan alacağı gaz miktarlarının belirlendiğini ifade ederek, BOTAŞ'ın bu sözleşmeyi tek başına feshedemeyeceğini kaydetti. 
     O dönemde en ucuz gazın Rus gazı olduğunu belirten Bildacı, Mavi Akım Projesi'nin Türkiye'ye gerekli olduğunu savundu. 
     ''Mavi Akım olmasa evlerde sıcak su olmaz ısınamazdık. Türkiye'nin sanayisi dururdu'' diyen Bildacı, fiyatı düşürmek için sözleşmeyi feshetmeye tehdit olarak kullandıklarını, Rus tarafına bu şekilde blöf yaptıklarını ifade etti. Bildacı, böylece fiyatı düşürdüklerini ve 2.7 milyar dolar kazanç sağlandığını anlattı. 
     Mavi Akım olmasaydı İran doğalgazını kesemeyeceklerini ifade eden Bildacı, ekonomik krizlerin doğalgaz kullanıcılarının ''belini büktüğünü'' belirterek, bu nedenle 2002 yılında doğalgaz fiyatlarında yüzde 24 oranında indirime gidildiğini anlattı. 
     Bildacı, gerek Turasgaz'a ödenen K faktörünün indirilmesinde, gerek bütün indirimlerde sanık Çakan'a detay bilgi vermediğini, bunları genel olarak anlattığını söyledi. 
     
     ''İRAN VANASINI KAPATTIK'' 

     BOTAŞ Genel Müdür Yardımcısı Fuat Celebci de tanık olarak dinlendi. 
     Mavi Akım Projesi kapsamında yapılan anlaşmalar hakkında bilgi veren Celebci, ekonomik krizler nedeniyle doğalgaz kullanımının düştüğünü, ''al ya da öde'' sistemi nedeniyle alınan dogalgazın kullanılmasa da parasının ödenmesi gerektiğini belirtti. 
     Bu nedenle 2002 yılında İran'dan alınan doğalgazda indirim yapılmasını istediklerini kaydeden Celebci, İran bunu kabul etmeyince, alınmayan doğalgaza ödeme yapmamak için ''İran vanasını'' kapattıklarını söyledi. 
     İran'a da buna gerekçe olarak ''gazın kalitesi konusundaki endişelerini'' gösterdiklerini anlatan Celebci, İran'dan alınan gazın miktarı ve fiyatında revizyonunun bundan sonra başladığını kaydetti. 
     Tanık Fuat Celebci, sanıklardan kanunsuz emir, talimat ve telkin almadığını sözlerine ekledi. 
     
</TEXT>
</DOC>
