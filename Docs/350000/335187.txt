<DOC>
<DOCNO> 335187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy21.html </URL>
<DATE> 2005/04/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bakan Koç, "şiirle ilgili sözleri" nedeniyle yapılan eleştirilere kızdı 
</HEADLINE>
<TEXT>

     Kültür ve Turizm Bakanı Atilla Koç, '' Türkiye'nin hem turizmde hem kültürde çift kanat çırparak yükselmesi için acelem var'' dedi. 
     Bakan Koç, çeşitli inceleme ve ziyaretlerde bulunmak üzere geldiği Çankırı'da, Bölge Trafik İstasyonu Müdürlüğü önünde, Çankırı Valisi Ali Haydar Öner, Belediye Başkanı İrfan Dinç, Emniyet Müdürü Vadi Çiçekli ve öteki yetkililer tarafından karşılandı. 
     Bakan Koç, Bölge Trafik İstasyonu Müdürlüğü önünde bir süre önce açılışı gerçekleştirilen Mola Evi'nde, AA muhabirinin sorularını yanıtladı. 
     Bakan Koç, turizmdeki hedefleriyle ilgili olarak, bütün meselelerinin Türkiye'de, turizm açısından gidilecek yerleri çoğaltmak olduğunu söyledi. 
     Antalya'nın turizmdeki merkezi konumunu diğer merkezlerle iletişimini sağlayarak, Türkiye'nin turizm gelirini ve çeşitliliğini artıracaklarını ifade eden Bakan Koç, 2009 yılında Türkiye'de 30 milyon turist ile 30 milyar dolar gelir elde etmeyi hedeflediklerini belirtti. 
     Koç, Karadeniz'in yayla evlerini, Erzurum'da Sarıkamış'ın kış turizm potansiyelini, Güneydoğu Anadolu bölgesinin ve Kapadokya'nın turizm potansiyelini daha iyi şekilde değerlendirip, turist sayısını artırmayı amaçladıklarını kaydetti. 
     Turizmin olmazsa olmazlarından birinin konaklama ve altyapı olduğuna işaret eden Bakan Koç, bu eksikliklerin giderilmesi için çalışma yürüttüklerini ifade etti. 
     
     ROMAN VE ŞİİR TARTIŞMALARI 
     Bakan Koç, ''Az gelişmiş ülkelerde şiir, çok gelişmiş ülkelerde roman gelişmiştir'' yönündeki sözlerinin anımsatılması üzerine, ''Atilla Koç'un tespit ettiği şey, bilinen ve mantık dokusuna uygundur'' diye konuştu. 
     Koç, şunları kaydetti 
     ''Ama, sosyal ilimlerde, yüzde yüz doğru olacak diye bir şart yoktur. Yeni ilmi anlayışlarda ve fizik ilimlerinde artık kanunlardan bahsedilmiyor. Tabi, kıymetli romancılarımızın şairlerimizin hele birçokları gazetelerin manşetinde verdikleri gibi değil. Bir iki kişi hariç, akıllı uslu laflar etmişler. Benim dediğim gayet açık. Yine de söylemeye devam edeceğim. 
     Az gelişmiş ülkelerde sermayesi sadece bir tek parşömen kağıdı olan şiir, daha çok yazılır. Romanda daha fazla emek daha fazla masraf, kurgu ve tema vardır. Bunun için az gelişmiş ülkelerde şiir daha çok gelişmiştir. Şiir, az gelişmiş ülkelerin, roman çok gelişmiş ülkelerin değil. Az gelişmiş ülkelerden romancı çıkmaz diye bir şey yok, ama az gelişmiş ülkelerde daha çok şiir yazılır.'' Türkiye'de herkesin ilkokul ve lise çağlarında iki üç mısra şiir yazdığını belirten Bakan Koç, ''Anlatmak istediğim bu. Ama roman yazmakta, mekan, araştırma, diyalog ve tema vardır. Bu nedenle roman yazmak zor iştir. Türkiye'de romancılarımızın çoğu da maalesef ekonomik kaygılarından dolayı uykularından feragat ederler. Çünkü, gündüz memurdur bir yerde işçidir. Uykularından ve zamanlarından feragat ederek roman yazmışlardır'' diye konuştu. 
     
     ''TÜRKİYE'DE SON YILLARDA ROMANCILIK GELİŞTİ'' 
     Koç, son zamanlarda Türkiye'nin gelişmesiyle birlikte yepyeni romancıların ortaya çıktığını, son 5 yıl içinde kitap çıkartan yüze yakın romancı ismi sayabileceğini kaydetti. 
     ''Ben şiiri çok okunan, romanı çok okunan bir ülkenin kültür bakanı olmak istiyorum'' diyen Bakan Koç, sözlerine şöyle devam etti 
     ''Bundan da kızdılarsa kendi bilecekleri bir iş. Onun ötesinde şunu söyleyebilirim. Zaten roman bir batı ürünüdür. Hatta batı kapitalizminden sonra roman ortaya çıkmıştır. Bize de gelişi Tanzimat sonrasıdır. Roman, bir defa yeni meseledir. Onun ötesinde Türk edebiyatında, Divan edebiyatındaki bizim şiirlerimiz yani mesnevilerimizde bir nevi manzum roman söylemleridir. Teması vardır, aşk ilişkisini çoğunlukla anlatır. Zaten Osmanlı'nın büyük olduğu dönemlerde roman yoktu. Ben bunları edebiyat sosyolojisi üzerine yazılan kitaplarda okudum. Alınacak herhangi bir şey yoktu. Zaten yazarlarımıza sorular Nakledilene göre sorulmuş. Onlar da işin esasını aramadan cevap vermişlerdir. Birisi hele 'edep dışı' laf etmiş, aldırmıyorum. Diğeri de evet böyle bir görüş vardır ama ben bu görüşe katılmıyorum diyor. O da normal.'' 
     
     ''BİR YAZARA DAVA AÇACAĞIM'' 
     Bakan Koç, kendisine 'edep dışı' ifadesini kullanan yazar hakkında dava açıp açmayacağı sorusu üzerine şunları söyledi 
     ''Cezai noktada edep dışı başkadır. Edebi noktada edep dışı başkadır. Onun edep dışılığı edebi anlamdadır. Onun için diyor ki Bu Kültür Bakanı edebiyattan anlamıyor. Belki de doğru söylüyor. Ona dava açılmaz ama bir başka yazara dava açacağım. Bu yazarın ismini vermeyeceğim. Çünkü burada obje benim, ben Kültür Bakanıyım, o adam cahil. Bunu da edebi anlam olarak alırsam doğru olabilir. Hakarettir ama doğru olabilir. Hakikaten ben çok kitap okuyan biriyim. Ama okumadıklarıma nispeten cahilim. Bu arkadaşımıza cahilliğini ispat etme hakkını mahkemede tanıyacağım.'' Roman ve şiir konusunda yaşanılan tartışmalardan rahatsız olmadığına işaret eden Bakan Koç, ''Bu sayede millet belki romanı, şiiri merak eder. Millet belki söylediğim bir kelimeyi lugatlardan arar da başka bir kelimeyi öğrenir. Onun için bunlar faydalıdır. Ben bunlara devam ediyorum. Yeni kelimelerimi bekleyin...'' dedi. 
     
     ''BAŞBAKANIMIN BANA VERDİĞİ DESTEĞİ BİLİYORUM'' 
     Türkiye'nin hem turizmde hem kültürde çift kanat çırparak yükselmesi için acelesi bulunduğunu ifade eden Koç, konuşmasını şöyle tamamladı 
     ''Acelem var. Türkiye'nin insanları daha çok okusun. Acelem var benim kültür değerlerimin hiçbirisi de batının kültür değerlerinden aşağı değildir. Tek tanrılı dinlerde de ben onlara karşı büyüklükler göstermişim. Dinimin mensupları Kudüs'e girdiklerinde oradaki bulunan Hıristiyan ve Musevileri üzmemek için Kelime-i Şehadet'in ikinci cümlesi olan Resul Muhammed yerine İbrahim Halilullah demişlerdir. Çünkü böyle deyince hem diğer iki dini peygamberini hem de üçüncü dinin, Müslümanlığın peygamberi olan Hz. İbrahim'in ismini anarak girdikleri ülkenin başka dinden mensuplarına celile yapmışlardır. Ben böyle bir medeniyetin Türk temsilcisiyim. Ben kendimi biliyorum. Hükümetimi biliyorum, hükümetimin başbakanının bana verdiği desteği biliyorum ve gece gündüz çalışıyorum.'' 
     
</TEXT>
</DOC>
