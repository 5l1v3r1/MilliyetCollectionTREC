<DOC>
<DOCNO> 300923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur02.html </URL>
<DATE> 2004/12/25/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Şişli'de TIR, servis minibüsüne çarptı 3 ölü, 11 yaralı... 
</HEADLINE>
<TEXT>

     Şişli'de bir TIR'ın servis minibüsüne çarpması sonucu meydana gelen ve 3 kişinin öldüğü kazada, 1'i ağır 11 kişinin yaralandığı bildirildi. 
     Alınan bilgiye göre, Maslak yönünden gelen Adem Demirarslan yönetimindeki 14 KC 805 plakalı TIR'ın, Ayazağa Adembaba Bulvarı'nda karşı yönden gelen Ergülü Uzer'in kullandığı 34 J 7290 plakalı servis minibüsüne çarpması sonucu yaralananlar, hastanelere kaldırıldı. 
     Yaralılardan servis minibüsünün sürücüsü Ergülü Uzer ile aynı araçtaki Ramazan Bektaş ve Selami Gölve SSK Okmeydanı Eğitim ve Araştırma Hastanesi'ne, aralarında Burhan Saatçi, Muhammet Tiryaki ile Necati Yanıkova'nın da bulunduğu 8 kişi ise Şişli Etfal Eğitim ve Araştırma Hastanesi'ne götürüldü. 
     Bu kişilerden Necati Yanıkova'nın sağlık durumunun ağır olduğu, diğerlerinin ise hafif yaralandığı ve çoğunun ayakta tedavi gördüğü bildirildi. 
     Kazada ölen İsmail Uçar, Hüseyin Yanıkova ile Eyüp Gürbüz'ün cesetleri, itfaiye ekiplerince sıkıştıkları minibüsten çıkartıldıktan sonra Şişli Etfal Eğitim ve Araştırma Hastanesi morguna kaldırıldı. 
     Kaza nedeniyle aksayan trafik ise araçların yoldan çekilmesinin ardından normale döndü. 
     
     TIR ŞOFÖRÜ GÖZALTINA ALINDI 

     Kazayı yara almadan atlatan ve polislerce gözaltına alınan TIR şoförü Adem Demirarslan, AA muhabirine yaptığı açıklamada, ''Yokuş iniyordum. Yol kaygandı ve aşırı buzlanma vardı, duramadım. TIR'ın dorsesi minibüse çarptı'' diye konuştu. 
     Minibüste bulunan ve bacağından hafif yaralanan Burhan Saatçi ise ''Minibüsteki arkadaşları ile Sarıgazi'deki 'Aydın Örme' adlı tekstil firmasında çalıştıklarını ve işyerlerine gitmek üzere yola çıktıklarını'' anlattı. 
     Saatçi, kaza sırasında yokuş aşağı gelen TIR'ın içinde bulundukları minibüse çarptığı sırada aracın hasar gören tarafında olan 3 arkadaşının öldüğünü, diğer taraftakilerin ise şans eseri hafif yaralandığını bildirdi. 
     Gözaltına alınan TIR sürücüsü Demirarslan polis merkezine götürülürken, kazaya ilişkin soruşturma sürüyor. 
     Bu arada, kaza sonrası yaralılara yardım etmek için durmak isteyen bir kamyon ile otobüs, birbirlerine çarparak hasar gördü. 
     Öte yandan, kaygan ve buzlanmış olduğu görülen yolun kazanın ardından tuzlanması dikkat çekti. 

     
</TEXT>
</DOC>
