<DOC>
<DOCNO> 303792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur18.html </URL>
<DATE> 2005/01/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sevdiğine kavuşmak için naylon çadıra gelin gitti 
</HEADLINE>
<TEXT>

     Mersin'in Silifke İlçesi'ne bağlı İmamlı köyünde aşık olduğu teyzesinin oğlu ile kaçarak evlenen Ayşe Sarı 21 , sevgisi uğruna naylon çadıra gelin gitti. 
     Ayşe Sarı ile tarım işçisi Ali Gök'ün 22 , masallardaki Leyla ile Mecnun'u aratmayan aşkının, genç kızın ailesinin karşı çıkmasına rağmen mutlu sona ulaştığı belirtildi. 
     AA muhabirinin aldığı bilgiye göre, Mut'a bağlı Hisar Köyü'nde yaşayan Ali Gök ile bu köye 40 kilometre uzaklıktaki Silifke'ye bağlı İmamlı Köyü'nün güzel kızı Ayşe'nin düğün törenleri köy halkının desteğiyle yapıldı. Köy halkı, genç çifte gelinlik, battaniye, yatak, mutfak eşyası vererek yardımcı oldu. 
     Bir gece önce eline kınalar yakılan, sabahında ise köy meydanında davul-zurna ile yapılan düğün töreninde resmi nikahları kıyılan çift, törenin ardından naylon çadırdan oluşan evlerinin yolunu tuttular. 
     Çadıra girer girmez geleneklere göre eşinin ikram ettiği düğün şerbetini içen Ali Gök, ''İki gönül bir olunca naylon çadır saray olur. Bu çadır bizim için saraydan farksız'' diyerek mutluluğunu dile getirdi. 
     Sürekli bir işi olmadığını, yevmiye ile tarım işçiliği bulduğunda çalıştığını belirten Ali Gök, sevginin her türlü zorluğu yenebileceğini anlattı. 
     Ali Gök, teyzesinin kızı olan Ayşe ile birbirlerini çocukluklarından beri sevdiklerini, yaklaşık bir yıldır da evlenme planları kurduklarını ifade ederek, şunları söyledi 
     ''Annemin ve babamın ısrarıyla teyzemi ikna ettik ancak, kayınpederim ikna olmadı. Oturacak evimin olmadığını ve fakirliğimi gerekçe göstererek Ayşe'yi bana vermek istemedi. Bir değil bir çok kez Ayşe'yi istemeye gidip sonuç alamayınca kaçmaya karar verdik.'' Ali Gök, eşini kardeşi ile birlikte bir tanıdıklarından aldıkları traktörle İmamlı Köyü'ne giderek kaçırdığını anlattı. 
     Sevgisi uğruna naylon çadıra gelin gitmeye razı olan Ayşe Sarı Gök ise pişmanlık duymadığını belirterek, ''Bizim sığınabileceğimiz bir çadırımız oldu, ancak bunu bulamayanlar bile var. Ömrümün sonuna kadar çadırda yaşamak zorunda kalsam bile eşime olan sevgim azalmayacak'' dedi. 
     
</TEXT>
</DOC>
