<DOC>
<DOCNO> 342619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonyas02.html </URL>
<DATE> 2005/05/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
First Lady Laura Bush saçlarını Türklere emanet etti 
</HEADLINE>
<TEXT>

     
     Salih Zeki WASHINGTON, DHA 
     
ABD Başkanı George W. Bush’un eşi Laura Bush ve ikiz kızları Jenna ile Barbara, 5 aydır saçlarını Türk kuaförlere yaptırıyor. Washington’daki Toka isimli kuaför salonunun 5 ay boyunca gizli olarak yürüttüğü çalışmayı Washington Post gazetesi ortaya çıkardı. 
     DHA’ya yaptığı açıklamada, Laura Bush’u ’dünya tatlısı bir insan’ olarak nitelendiren Yurt, "Bizim Türk olduğumuzu da biliyor. Kendisiyle ekipçe çalışıyoruz. Saç şeklini yaratan benim, ama her gün ekip olarak arkadaşlar gidiyorlar. Kızları ise buraya geliyorlar genelde. Çok candan çok sıcaklar. Onların durumu da kolay değil dünyanın gözü onların üzerinde. Çok klas, çok değerli insanlar" dedi. 
     Laura Bush’un "Bana yakışan nedir diyerek saç modeli tercihini kendisine bıraktığını ifade eden Yurt, "Kendisi sade bir insan, profesyonelce, sade, günlük karakterine uyabilecek bir şekil yaptık. Şu anki saçı daha modern, eskisinin tasarımı biraz daha farklıydı" diye konuştu. Nuri Yurt, ’independent look’ bağımsız görünüm adını verdiği saç modelini uyguladıktan sonra Bayan Bush’un ABD ve Avrupa basınından çok ilgi gördüğünü söyledi. 
     Yurt, salondaki kuaför arkadaşları Gazi Karababa, Mahir Öztürk ve Hülya Kılınç ile birlikte Bush ailesine hizmet veriyor. First Lady’nin saçı için salondan bir kuaför Beyaz Saray’a gidiyor. İkizler ise saçlarını kestirmek için salonu tercih ediyor. First Lady’nin dış seyahatlerinde genellikle Hülya Kılınç çalışıyor. Hülya Kılınç Avrupa medyasının da büyük ilgi gösterdiği son Avrupa seyahatinde Bayan Bush ile birlikteydi. 
     Bush ailesinden başka Selma Hayek, Bo Derek gibi sanatçılar, senator, lobici, avukat, milletvekili, işkadını yüzlerce ünlüye hizmet veren Nuri Yurt’un ’özgür görünüm’ adını verdiği saç stili büyük ilgi görüyor. Yurt, Washington gibi oldukça muhafazakar bir şehirde kariyer sahibi, çalışan kadınlara böyle modern ve özgür, bir saç modelini benimsetmenin kolay olmadığını vurguluyor. 
     
     WASHINTON SOSYETESİNİN GÖZ BEBEĞİ 
     Nuri Yurt, aslen Erzincanlı. İstanbul, Nişantaşı’nda çırak olarak başladığı kuaförlük mesleğini uzun yıllar Bağdat Caddesi’nde sürdürdü. Yabancı modellerle yaptığı çalışmaların verdiği güven ve İngilizceye olan ilgisi onun yolunu 16 yıl önce ABD’ye çevirdi. Washington’daki kuaför salonlarında bir süre çalışan Yurt, Amerikalı kız arkadaşıyla evlendikten sonra ’Washington’un Beyoğlu’su George Town’da bir salon açmaya karar verdi. 
     Toka ismiyle 9 yıl önce açılan salon, kısa sürede Washington sosyetesinin tercihi oldu. Politika ve eğlence dünyasından birçok ismin saçını emanet ettiği Nuri Yurt’un ünü bundan 5 ay önce Beyaz Saray’a ulaştı. First Lady Laura Bush’un talebi üzerine Beyaz Saray yetkilileri Nuri Yurt ile temasa geçti. Yapılan inceleme ve denemelerin ardından Beyaz Saray, Toka ile çalışmaya karar verdi. 
     Nuri Yurt’un 5 aydır gizli tuttuğu çalışma, Washington Post Gazetesi’nin haberiyle ortaya çıktı. Washington Post, Style isimli ilavesinde First Lady’nin yeni saç modeline ve kuaförü Nuri Yurt’a yer verdi. Washington dergisi de Laura Bush ve kızı Jenna’nın fotoğrafıyla birlikte Toka salonunu anlattı. 
     
     MODACI DRESNER ONUNLA GURUR DUYMALISINIZ 
     Filistin asıllı Amerikalı modacı Deya Dresner, "Onun koltuğuna oturduğumda kendimi dünyanin en mutlu ve en güzel kadını hissediyorum" diyor ve şöyle devam ediyor 
     "O kadar yetenekli ve işini o kadar iyi biliyor ki Washington’daki birçok kadın gibi ben de gelip hiçbirşey söylemeden koltuğuna oturuyorum. O, içinden geldigi gibi sanatını icra ediyor. Siz Türkler,onunla gurur duymalısınız." 
     
</TEXT>
</DOC>
