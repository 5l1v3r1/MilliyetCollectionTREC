<DOC>
<DOCNO> 315800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy41.html </URL>
<DATE> 2005/02/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TBMM'de dokunulmazlık tartışıldı 
</HEADLINE>
<TEXT>

     CHP Konya Milletvekili Atilla Kart'ın dokunulmazlığına ilişkin Karma Komisyon raporunun öne çekilmesine yönelik öneri, TBMM Genel Kurulu'nda reddedildi. CHP, Danışma Kurulu'nda uzlaşma sağlanamaması üzerine, Kart'ın dokunulmazlığının kaldırılmasının dönem sonuna bırakılmasını içeren iki tezkerenin gündemin ön sıralarına çekilmesi amacıyla grup önerisini Genel Kurul'a sundu. 
     CHP Grup Başkanvekili Haluk Koç, öneri üzerinde yaptığı konuşmada, parti olarak ilk kez bu dönemde bir grup önerisini Genel Kurul'a getirdiklerini belirtti. 
     Türkiye'de siyasetin kavşak noktaya geldiğini, siyasetin yolsuzluk üzerindeki koruyucu kalkanının kaldırılması gerektiğini kaydeden Koç, ''siyasetçi-mafya-bürokrat üçgeninin siyaset ayağını hep birlikte kırmamız lazım. Siyaset yozlaşıyor. Siyasetin yolsuzluk üzerindeki bu koruyucu kalkanı devam edemez. Aksi halde hepimiz vebal altında kalırız'' dedi. 
     Milletvekillerinin vicdanlarına seslenen Koç, Kart'ın dokunulmazlığının kaldırılması yönündeki talebini yerine getirmelerini istedi. Koç, Kart'ın yargılanmak istediğini vurgulayarak, ''Ondan bu hakkı esirgemeye hakkımız var mı '' diye sordu. 
     
     YALÇINBAYIR'DAN DESTEK 
     AK Parti Bursa Milletvekili Ertuğrul Yalçınbayır, yasama dokunulmazlığının yeniden gündeme oturduğunu, bu kapsamda TBMM Başkanı Bülent Arınç'ın bir milletvekilinin soru önergesine verdiği yanıt ile CHP'li Kart'ın Avrupa İnsan Hakları Mahkemesi'ne AİHM yaptığı başvurunun iyi irdelenmesi gerektiğini kaydetti. 
     Dokunulmazlık konusundaki bireysel isteklerin yerine genel bir düzenleme yapılmasından yana olduğuna işaret eden Yalçınbayır, ''Eğer biz bir irade ortaya koyarsak, hem temiz siyasetin önünü açarız hem de TBMM'yi bu yükten kurtarırız. Biz bunu yapmazsak, yarın siyasi parti genel merkezlerinin zengin insanları zırha bürümek için buraya göndermeyeceğini kim garanti edebilir Gelin, toplumun beklentilerine yanıt verelim'' dedi. 
     Milletvekillerinden Kart'ın isteğini yerine getirmelerini ve yargılanma hakkına saygı göstermelerini isteyen Yalçınbayır, aksi takdirde sorunun gündemden kalkmayacağını vurguladı. 
     
     KART'IN ''İSYANI'' 
     CHP Konya Milletvekili Atilla Kart, yargılanma hakkının ancak otoriter keyfi yönetimlerde engellenebileceğini savunarak, hak arama ve yargılanma hakkının en temel insan hakkı olduğunu, ancak siyasi iktidarın bu hakkı engellemek istediğini ileri sürdü. 
     Siyasi iktidarın toptan bir düzenleme yaparak kendisi gibi yargılanmak isteyenleri engellediğini belirten Kart, ''Benim adıma birilerinin karar vermeye hakkı yok. İsyan ediyorum. Benim adıma kimse karar veremez'' dedi. 
     Kart'ın konuşmasının ardından yapılan oylamada, CHP'nin grup önerisi reddedildi. CHP'lilerin yanı sıra bağımsız ve DYP milletvekilleri ile AK Parti Amasya Milletvekili Hamza Albayrak da önerinin kabulü yönünde oy kulllandı. 
     AK Parti milletvekillerinin önerinin reddedilmesi için el kaldırmasına, CHP'li milletvekilleri alkışlarla tepki gösterdi. Bazı CHP'li milletvekilleri, AK Parti'lilere, ''Yolsuzlukları böyle mi önleyeceksiniz '' diye sordu. AK Parti milletvekilleri, önerinin reddedilmesini alkışlarla karşıladı. 
     
     ''ALKIŞLAMANIZ MANİDAR'' 
     Dokunulmazlık tartışması, Danışma Kurulu'nda uzlaşma sağlanamaması üzerine AK Parti'nin gündem değişikliğine ilişkin grup önerisi üzerinde yapılan konuşmalarda da sürdü. 
     AK Parti Grup Başkanvekili Sadullah Ergin, sadece yasama dokunulmazlığı üzerinde düzenleme yapılmasının parlamenter sisteminin çalışma gücünü sarsacağını ve korumasız bırakacağını ileri sürdü. Yapılacak düzenlemenin yasama ve yürütmeyi kapsayacak şekilde yapılması gerektiğini savunan Ergin, aksi düzenlemenin fayda getirmeyeceğin söyledi. Ergin, ''Parlamenter sistemin daha da güçlendirilmesi gerekir'' dedi. 
     CHP Grup Başkanvekili Haluk Koç da yeniden söz alarak, ''Burada insanlık suçu işliyoruz'' dedi. 
     DYP Denizli Milletvekili Ümmet Kandoğan da öneri üzerindeki konuşmasında, Kart'ı gönülden kutladığını ifade ederek, AK Parti'li milletvekillerinin önerinin reddedilmesini alkışlarla karşılamasının ''manidar'' olduğunu vurguladı. Kandoğan, AK Parti'li milletvekillerine, '' Kart'ın dokunulmazlığının kaldırılması gündemden kalkınca bizim ki de kalktı diye mi alkışlıyorsunuz'' diye sordu. 
     AK Parti'li milletvekillerinin tepki göstermesi üzerine Kandoğan, bugün AK Parti milletvekili olan 55 milletvekilinin geçen dönem de TBMM'de olduğunu belirterek, ''İnsanlar size gelince iyi, sizden ayrılınca kötü mü Aralarında benim de olduğum 6 milletvekili sizden ayrıldı. İstiyorsanız ayrılma nedenimi söyleyeyim Ben AKP'de demokrasi olacağı inancıyla, milletvekillerine itibar edileceği için geçmiştim. Ama daha dün bir bakan, Başbakan ile görüşemediği için istifa etti'' dedi. 
     Sataşma olduğu gerekçesiyle yeniden söz alan CHP'li Kart, AK Parti'li milletvekillerinin dokunulmazlığının kaldırılmasının reddedilmesini alkışlamasına üzüldüğünü belirterek, dokunulmazlık konusunda karamsarlığa kapıldığını vurguladı. Kart, siyasi iktidarın yolsuzlukla mücadele konusunda temel zaafiyet yarattığını ve yolsuzlukla mücadelede samimi olmadığını söyledi. 
     
     GENEL KURUL GÜNDEMİ 
     Danışma Kurulu'nda uzlaşma sağlanamaması üzerine Genel Kurul'a getirilen AK Parti'nin grup önerisi kabul edildi. 
     Buna göre, Cumhurbaşkanı Ahmet Necdet Sezer tarafından yeniden görüşülmek üzere TBMM'ye geri gönderilen İl Özel İdaresi Yasası gündemin ikinci sırasına, Kadastro Kanunu'nda Değişiklik Yapılması Hakkında Kanun Tasarısı 3. sırasına, TSK İç Hizmetleri Yasası'nda Değişiklik Yapılması Hakkında Kanun Tasarısı 4. sırasına, Türkiye ile AB arasında mali işbirliği çerçevesinde temin edilen mali yardımların uygulanmasına ilişkin çerçeve anlaşmanın onaylanmasını uygun bulan kanun tasarısı 5. sırasına, deniz çevresinin petrol ve diğer zararlı maddelerle kirlenmesinde acil durumlarda müdahale ve zararlıların tazmini esaslarına dair kanun tasarısı 7. sırasına, Denizcilik Müsteşarlığı'nın kuruluş ve görevleri hakkında KHK'da değişiklik içeren yasa tasarısı ise 8. sırasına alındı. 
     
</TEXT>
</DOC>
