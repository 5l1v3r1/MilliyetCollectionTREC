<DOC>
<DOCNO> 340604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/axspo01.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte handikap 
</HEADLINE>
<TEXT>


Beşiktaş Teknik Direktörü Rıza Çalımbay, Samsunspor karşısında en büyük engellerinin eksikler ve motivasyon olduğunu söyledi, "Şartlar ne olursa olsun kazanmak zorundayız" diye konuştu 

BİLAL MEŞE 


Süper Lig'in ikinci yarısında büyük bir çıkış yakalayan Beşiktaş'ın Teknik Direktörü Rıza Çalımbay, bugün oynanacak Samsunspor karşılaşmasında galibiyet serisini sürdürmek istediklerini söyledi. 
Sakat ve cezalı oyuncu sayısının çokluğunun Samsunspor maçı öncesinde en büyük dezavantajları olduğuna dikkat çeken tecrübeli hoca, buna karşın Samsun'u da yenmek zorunda olduklarını ifade etti. 
Mevcut kadro içinden en iyi isimlerin sahaya çıkacağını vurgulayan Çalımbay, konuşmasını şöyle sürdürdü 
"Diğer bir dezavantajımız da motivasyon. Samsunspor maçı sanıldığı kadar kolay değil. Zorluk derecesi yüksek bir doksan dakika oynayacağız. Bu nedenle herkesin maça iyi konsantre olması şart. Aksi taktirde işimiz daha da zorlaşır. Oyun disiplinimizi korur ve iyi motive olursak bu maçı da firesiz geçeriz. Şartlar ne olursa olsun kalan tüm maçlarımızı kazanmak zorundayız." 

Cordoba mı Murat mı 

Sakat ve cezalı oyuncuların fazlalığı nedeniyle köşeye sıkışan Beşiktaş Teknik Direktörü Rıza Çalımbay, son taktik çalışmasını dün yaptırdı. Siyah - Beyazlı ekibin çalıştırıcısı, sadece kalede sorunsuz görünüyor. Cezası biten Cordoba takıma katılırken, Rize karşılaşmasının formda ismi Murat'ı da kesmeye gönlü el vermeyen Rıza hoca, son kararı maç saatinde verecek. Sakatlığı ve formsuzluğu nedeniyle son haftalarda takımdaki yerini alamayan Sergen Yalçın da Samsunspor maçının kamp kadrosuna alındı. 

Başkan, İzmir'de 

Beşiktaş Başkanı Yıldırım Demirören, dün sabah İzmir'e gitti, Ege'de bulunan 20 derneğin toplantısına katıldı. Derneklerin sıkıntılarını dinleyen Demirören, "Sizler gücümüze güç katıyorsunuz. Gelecek sezon taraftarımızın desteğiyle şampiyonluk için mücadele vereceğiz" dedi. 

Kıymete bindi 

Dubai'de Kral'ın takımı olarak bilinen Al - Ahli takımından yıllık 2 milyon 500 bin Euro teklif alan Sergen'e Azerbaycan'ın Karvan takımı da talip oldu. Bu ekiple anlaşan Teknik Direktör Fuat Yaman, Beşiktaş'tan ayrılması durumunda Sergen'i istediğini açıkladı. 

Şampiyonlara tatil 

Siyah - Beyazlı yönetimde yer alan Altyapı Şube Sorumlusu Sinan Vardar, sezonu şampiyon olarak tamamlayan basketbolcu kızları tatile gönderiyor. Jolly Tur'un sahibi olan Vardar, başarılı sporculara bir hafta beş yıldızlı otelde tatil sözü verdi. 


</TEXT>
</DOC>
