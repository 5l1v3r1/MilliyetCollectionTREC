<DOC>
<DOCNO> 302332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/ekonomi/eko06.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş da Tekel gibi iptal edilebilir' 
</HEADLINE>
<TEXT>

   ÖİB Başkanı Kilci, teklifler düşük gelirse Tekel'de olduğu gibi Tüpraş ihalesinin de iptal edilebileceğini ifade etti 
      
   
   Özelleştirme İdaresi Başkanı ÖİB Metin Kilci, Tüpraş'a Tekel gibi düşük fiyat teklifi gelmesi durumunda iptal edileceğini söyledi. Kilci, Tekel'in de tekrar satışa çıkarılacağını belirtti. 
   ÖİB Başkanı Kilci, 2003'e ilişkin değerledirmede bulundu. Tüm ihaleler için kabul ettikleri bir asgari değer bulunduğunu belirten Kilci, "Tüpraş için fiyatın Tekel'deki gibi düşük gelmesi durumunda iptal eder misiniz " sorusuna karşılık "Evet, tabi" cevabını verdi. 
   Kilci, bu yıl yaklaşık 900 milyon dolarlık özelleştirme gerçekleştirdiklerini, iptal edilen 605 milyon dolarlık Petkim ve 110 milyon dolarlık SEKA Akdeniz İşletmesi ihaleleri ile birlikte toplam 1.6 milyar dolarlık ihale yapıldığını bildirdi. 
   
   'Geri dönüş yok' 
   Tekel ihalesindeki ilginin neden teklife yansımadığının sorulması üzerine Kilci, teklif veren firmaların farklı değerlendirmeleri olabileceğini belirtti. İlk ihaledeki bu eksiklikleri tek tek incelediklerini belirten Kilci, "Kararlılıktan geri dönüş yok" dedi. İkinci ihalede de aynı firmaların teklif verebileceğini ifade eden Kilci, 2004 içinde Tekel özelleştirilmesini tamamlamayı hedeflediklerini söyledi. 
   
   Danışman sıkıntısı 
   Danışmanlık hizmeti ihtiyacı olan özelleştirilecek kuruluşlarda İhale Yasası'ndan kaynaklanan sıkıntı bulunduğunu ve prosedürün uzun olduğunu belirten Özelleştirme İdaresi Başkanı Kilci, bunun aşılması için Kamu İhale Kurumu ile yakın işbirliği içinde olduklarını kaydetti. İhale Yasası'ndan bütünüyle istisna talepleri olmadığını da kaydeden Kilci, "İhale Yasası, özelleştirmedeki danışmanlık hizmetlerine uygun hale getirilmeli" diye konuştu. 
   
   
</TEXT>
</DOC>
