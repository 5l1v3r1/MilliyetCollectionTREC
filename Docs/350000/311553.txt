<DOC>
<DOCNO> 311553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/siyaset/siy02.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce tasfiye sonra kurultay 
</HEADLINE>
<TEXT>


CHP, ekim ayında olağan kurultayı yapacaktı. Ancak Baykal, muhalifleri tasfiye ettikten sonra kurultayı toplamak istiyor 

EZELHAN ÜSTÜNKAYA Ankara 


Kavgalı olağanüstü kurultaydan çıkan CHP'de, şimdiden ekimde yapılması gereken "olağan kurultay senaryoları" konuşulmaya başlandı. Genel Başkan Deniz Baykal'ın, Parti Meclisi'nden, kurultayı 1 yıl erteleme kararı çıkarmayı planladığı bildirildi. Kulislere göre, Baykal örgütten muhalif isimlerin tümünü temizlemeden, il ve ilçe kongrelerini başlatmak istemiyor. Muhalifleri tasfiye ettikten sonra kongre takvimini başlatmayı planlıyor. 
Muhalif gruplar da Baykal'ı devirme planlarından vazgeçmedi. Partiden ayrılmayı "B planı" olarak saklı tutan muhalif gruplar, öncelikle parti içinde sonuna kadar mücadele edecek. Buna göre, tüzüğe göre ekimde yapılması gereken olağan kurultay, Baykal yönetimini değiştirmek için fırsat olarak görülüyor. Baykal'ın olağan kurultayı erteleme planlarına karşı muhalifler de güç birliğini hedefliyor. Baykal, ertelese de olağanütü kurultay çağrısı için harekete geçecek olan muhalifler, tüzük kurultayı için de il teşkilatlarının görüşlerini sordu. Muhalifler, teşkilatlardan gelecek yanıtlara göre, tüzük kurultayı için imza toplamaya başlayacak. 
Tüzük kurultayı toplayabilmek için 1253 delegenin beşte birinin imzası gerekiyor. İmzaların toplanması durumunda Baykal, kurultay çağrısı yapmak zorunda kalacak. Tüzük değişiklikleri için de salt çoğunluk 628 oy gerekiyor. 





</TEXT>
</DOC>
