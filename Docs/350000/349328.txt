<DOC>
<DOCNO> 349328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko05.html </URL>
<DATE> 2005/06/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Aylık ortalama döviz harcaması 10 milyar doları aştı 
</HEADLINE>
<TEXT>

     Türkiye, aylık ortalama 7.8 milyar dolarlık döviz gelirine karşılık, 10 milyar dolarlık döviz rancaması yapmaya başladı. Aylık ortalama döviz geliriyle ithalatını bile karşılayamayan Türkiye’nin döviz gelirleriyle toplam döviz giderlerini karşılama oranı yüzde 77.8’e kadar indi. 
     ANKA’nın Merkez Bankası verilerinden yaptığı belirlemeye göre, Türkiye’nin ocak-nisan dönemindeki döviz gelirleri 31 milyar 188 milyon dolar oldu. Döviz gelirleri, geçen yılın aynı dönemindeki 25 milyar 682 milyon dolarlık düzeyine göre yüzde 21.4 oranında arttı. 
     Döviz harcamaları da yüzde 22.3’lük büyüme kaydetti. 
     2004 yılının ilk dört ayında Türkiye’nin 32 milyar 767 
     milyon dolar olan döviz giderleri, bu yılın eş döneminde 40 milyar 73 milyon dolarla rekor düzeye ulaştı. Geçen yılın ilk dört ayında yüzde 78.4 olan döviz gelirlerinin döviz giderlerini karşılama oranı bu yıl yüzde 77.8’e geriledi. 
     
     8.9 MİLYAR DOLARLIK AÇIK 
     Türkiye, ocak-nisan dönemi itibariyle döviz dengesinde 8 milyar 885 milyon dolarlık açık verdi. Döviz açığı, geçen 
     yıla göre yüzde 25.4’lük büyüme kaydetti. 2004 yılının eş döneminde Türkiye döviz dengesinde 7 milyar 85 milyon dolarlık açıkla karşılaşmıştı. 
     
     GELİRLER İTHALAT FATURASINA YETMİYOR 
     Döviz harcamalarındaki artışın büyük bölümü ithalattan kaynaklandı. Türkiye’nin ilk dört aydaki ithalat faturası, yüzde 23.4 artarak 33 milyar milyon dolara çıktı. Buna göre Türkiye ayda ortalama 8.3 milyar dolarlık bir ithalat temposu yakaladı. Aylık ortalama ithalat, Türkiye’nin aylık ortalama döviz gelirlerinin 500 milyon dolar üzerine çıktı. 
     Toplam döviz gelirlerinin ithalatı karşılama oranı yüzde 94.3 oldu.Bu nedenle yılın ilk dört ayındaki ithalat, toplam 
     döviz gelirlerinin 1 milyar 865 milyon dolar üstünde bulunuyor. Faiz giderleri yüzde 11.3 artarak 2 milyar 675 milyon dolara, taşımacılık giderleri yüzde 28.4 artarak 1 milyar 540 milyon dolara, turizm giderleri yüzde 16.9 artarak 850 milyon dolara çıktı. Sözkonusu dönemde 1 milyar 955 milyon dolar olan diğer döviz harcamaları ise yüzde 18.3 arttı. 
     
     GELİRLER 
     Türkiye, döviz gelirlerinin büyük bölümünü ihracattan sağladı. Ocak-nisan dönemindeki ihracat, yüzde 22 artarak 24 milyar 172 milyon dolara yükseldi. Bunun 1 milyar 117 milyon dolarlık bölümünü oluşturan bavul ticareti gelirlerinde ise yüzde 9.6’lık gerileme gözlendi. 
     Turizm gelirleri yüzde 17.6 artarak 2 milyar 924 milyon dolara, taşımacılık gelirleri yüzde 25.9 artarak 1 milyar 84 milyon dolara, faiz gelirleri yüzde 14.5 artarak 221 milyon dolara, yurtdışı müteahhitlik gelirleri yüzde 7 artarak 214 milyon dolara ulaştı. 
     İşçi dövizi gelirleri yüzde 5.9 azalarak 241 milyon dolara gerilerken, diğer döviz gelirleri yüzde 24 artarak 2 milyar 332 milyon dolar oldu. 
     
</TEXT>
</DOC>
