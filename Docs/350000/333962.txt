<DOC>
<DOCNO> 333962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun21.html </URL>
<DATE> 2005/04/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fransa'da AB Anayasası referandumunda hayır diyeceklerin oranı arttı 
</HEADLINE>
<TEXT>

     Fransa'da düzenlenen son kamuoyu araştırması, AB Anayasası için düzenlenecek referandumda ''hayır'' diyeceklerin oranının yüzde 56'ya yükseldiğini ortaya koydu. 
     CSA kamuoyu araştırma merkezi tarafından düzenlenen ankete göre, seçmenlerin yüzde 51'i, Cumhurbaşkanı Jacques Chirac'ın AB Anayasası'nın kabul edilmesi için televizyonda yaptığı çağrıyı ''inandırıcı'' bulmadı. 
     Chirac, TF1 televizyon kanalının önceki gün düzenlediği programda, Fransız gençlerinin AB Anayasası'na ilişkin sorularını yanıtlamıştı. 
     ''AB Anayasası'nın reddedilmesinin Avrupa'nın büyümesini yavaşlatacağını'' söyleyen Chirac, ''Fransızların 'hayır' oyu vermesi halinde Paris'in AB içindeki gücünün de azalacağı'' uyarısında bulunmuştu. 
     
</TEXT>
</DOC>
