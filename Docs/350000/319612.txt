<DOC>
<DOCNO> 319612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko36.html </URL>
<DATE> 2005/03/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ferit Şahenk Hükümetin icraatları hiç fena değil 
</HEADLINE>
<TEXT>

     Yaşar Uysal AA 

Doğuş Holding Yönetim Kurulu Başkanı Ferit Şahenk, ''Yatırım için gerekli altyapı ve şeffaflık sağlanırsa Türkiye'ye gelecek paranın sınırı yok'' dedi. 
     Cenevre Otomobil Fuarı'nda, basın mensuplarına çeşitli konulardaki görüşlerini açıklayan Şahenk, ekonomide yaşanan gelişmelerin dış kaynaklı yatırımlar konusunda umut verici olduğunu söyledi. 
     2005 yılında dış yatırım konusunda olumlu gelişmeler beklendiğini ifade eden Şahenk, şunları kaydetti 
     ''Ekonomi rayında gidiyor. Son iki yılda yapılanlar gösteriyor ki, hükümetin icraatları hiç fena değil. IMF programının en zor dönemecine geldik. Artık iş, yatırım gelmesine kaldı. Yılın ikinci yarısında bunlar sözde kalmayacak, gerçek yatırıma dönüşecek. Neden Türkiye'ye 20 milyar dolar dış yatırım gelmesin Biz hep rakamlardan konuşuyoruz. Bazı şeyler ise zaman istiyor. Yatırım için gerekli altyapı ve şeffaflık sağlanırsa Türkiye'ye gelecek paranın sınırı yok.'' Dünyada çok büyük likidite olduğunu ve bilançolarını düzelten birçok şirketin yeni yatırım alanları aradığını belirten Şahenk, Volkswagen'in Türkiye'de yatırım yapıp yapmayacağı konusundaki bir soru üzerine ise, ''Hem Volkswagen'in hem dünyada otomobil sektörünün kendisine özgü bazı problemleri var. Gönlümüz Türkiye'de yatırım yapmasından yana. Şartlar hazır olduğunda gelecektir diye düşünüyorum'' dedi. 
     
     MUAYENE İSTASYONLARI 
     Muayene istasyonlarının özelleştirilmesiyle ilgili bir soru üzerine ise Şahenk, bu işe girerken ülkede yeni yatırımlara olanak sağlamayı istediklerini bildirdi. 
     ''Ancak, bu işi otomotivin bir parçası olarak görmek yanlış olur'' diyen Şahenk, ''Sektörün içinde gelişen bir iş kolu olarak görüyoruz. Yapılacak bir yatırım ve hizmetlere kalite damgası vurmak istiyoruz. TÜV- SÜD sadece Almanya'da, Avrupa'da muayene işinden 1 milyar Avro'luk gelir elde etti. Onların tek işi bu. Türkiye'de de bu işi onlar yürütecek, biz onlara ev sahipliği yapacağız. Görevimizi böyle görüyoruz'' diye konuştu. 
     Şahenk, muayene istasyonlarının özelleştirilmesinin, başka bazı alanlardaki özelleştirmeler için de örnek teşkil etmesi gerektiğini belirtti. 
     Şahenk, muayene istasyonları ihalesiyle ilgili ödemeyi zamana yayarak nakden yapmak istediklerini, bu durumda yüzde 10 dolayında bir avantaj sağlayacaklarını kaydetti. 
     Grubun yatırımlarıyla ilgili de bilgi veren Şahenk, otomobilde küçülme yaşandığını ancak, Volkswagen için Haziran-Temmuz dönemini bir dönüm ve atılım yılı olarak gördüklerini ifade etti. 
     Doğuş Grubu olarak bu yıl içinde yaklaşık 7 milyar dolarlık ciro hedeflediklerini de anlatan Şahenk, Milli Piyango'ya olan ilgilerinin devam ettiğini de sözlerine ekledi. 
     
</TEXT>
</DOC>
