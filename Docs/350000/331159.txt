<DOC>
<DOCNO> 331159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy32.html </URL>
<DATE> 2005/04/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Aksu Yüksek öğrenim görmeyen polis kalmayacak 
</HEADLINE>
<TEXT>

     İçişleri Bakanı Abdülkadir Aksu, ''Türk Polis Teşkilatı'nda, kurulduğu 160 yıl öncesiyle mukayese edilemeyecek gelişme kaydedildi'' dedi. 
     İçişleri Bakanı Aksu, TBMM Genel Kurulu'nda, Polis Haftası dolayısıyla gündemdışı söz alan AK Parti Eskişehir Milletvekili Muharrem Tozçöken, DYP Denizli Milletvekili Ümmet Kandoğan ve Bayburt Bağımsız Milletvekili Ülkü Güney'i yanıtladı. 
     Polis teşkilatının eğitilmiş insan gücü, modern araç ve gereçleriyle ülkenin yüz akı kuruluşu haline geldiğini ifade eden Bakan Aksu, ''Amacımız personel sayısı 200 bini bulan emniyet teşkilatımızı, geldiği seviyeden daha da ileri götürmektir'' dedi. 
     Polis teşkilatının kesintisiz 24 saat güvenlik hizmeti veren birkaç güvenlik kurumundan biri olduğuna değinen Aksu, ''Teşkilatlarımız, başkalarının hak ve hürriyetlerinin korunması, suç işlenmesinin önlenmesini ve insan haklarına saygıyı kendine şiar edinmiştir. Personelimizi AB standartları seviyesinde yetiştirmeye gayret ediyoruz'' diye konuştu. 
     
     ÖNGÖRÜLEN POLİS TİPİ... 
     Personelin eğitim kalitesini yükseltmek için çalışmaların sürdürüldüğünü belirten Aksu, şöyle devam etti 
     ''Yüksek öğrenim almayan polis kalmayacak. Öngördüğümüz polis tipi disiplinli, çalışkan, halkla ilişkilere önem veren, sorun çözücü ve uyum gösteren, insan haklarına saygılı ve yardımsever kişilik yapısına sahip... 21'inci yüzyıl anlayışında polis yetiştiriyoruz. Vatandaş odaklı kamu hizmeti anlayışıyla politika üretiyoruz.'' ''Bekçi babalarla sağlanmaya çalışılan alan hakimiyetini, teknolojik imkanlardan faydalanarak sağlamaya çalışıyoruz'' diyen Aksu, bu kapsamda yürütülen projelerden en önemlisinin Polis Bilgi Sistemi Projesi olduğunu bünyesinde 39 farklı proje bulunduğunu ifade etti. 
     
     ''İŞKENCEYE SIFIR TOLERANS'' 
     Bakan Aksu, hükümetin, yeni TCK üzerinde ısrarla durduğunu vurguladı. Sadece kanun çıkarmakla kalmayıp, bunların uygulayıcı personele de anlatıldığını söyleyen Aksu, şimdiye kadar 40 binin üzerinde personele, çıkarılan kanunlara ilişkin eğitim verildiğini kaydetti. 
     ''İnsan hakları konusunda, işin başında 'işkenceye sıfır tolerans' sloganıyla bakışımızı açıkça ortaya koyduk'' diyen Aksu, AB otoriteleri başta olmak üzere, önyargılı olmayan herkesin bu konuda Türkiye'yi takdir ettiğini bildirdi. 
     Aksu, göreve geldiğinde ilk talimatının, ''polislerin çalışma süresinin haftada 40 saati aşmaması konusunda'' olduğunu, buna ilişkin bir genelge yayınladığını sözlerine ekledi. 
     
</TEXT>
</DOC>
