<DOC>
<DOCNO> 318085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/siyaset/asiy.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkök demokrat' 
</HEADLINE>
<TEXT>


El Ahram gazetesinde, Mübarek'le görüşen Özkök'ün demokrasiye bağlı, Türk ordusunun siyasallaşmasını kabul etmeyen, reformcu bir general olduğu yazıldı 


Mısır'ın El Ahram gazetesi, Genelkurmay Başkanı Orgeneral Hilmi Özkök'ün, "Türkiye'de orduyu bile kapsayan hükümet reform programını açıkça desteklediğini" yazdı. 
Abdulhalim Gazalı imzasıyla yayımlanan, "Özkök, Türk ordusunun siyasallaşmasını kabul etmeyen reformcu general" başlıklı makalede, Özkök'ün "rasyonel, realist, barışçı, şov ve güç gösterisine yanaşmayan bir kişiliğe sahip olduğu" belirtildi. Demokrasiye bağlı Özkök'ün, Mustafa Kemal Atatürk'ün kurduğu Türkiye Cumhuriyeti'nin, başta laik düzen olmak üzere değişmez temellerine dokunulmadıkça, ordunun siyasi yaşamdan uzak durmasının gerekliliğine inandığının kaydedildiği makalede, "Bu itibarla Özkök'ün, ülkenin AB'ye katılım çabaları çerçevesinde son 2 yılda tanık olduğu dev reformları desteklemesi yerinde oldu" ifadesine yer verildi. 
Özkök'ün de desteklediği orduya yönelik kısıtlamalar, Türk Silahlı Kuvvetleri'nin temsil düzeyinin azaltıldığı MGK'nin başına tarihinde ilk kez bir sivilin atanması, çalışmalarında gizlilik esası kaldırılarak şeffaflığının benimsenmesi, Türk ve yabancı basın yayın organlarına çalışmalarının izlemesi imk nının sağlanması olarak sıralandı. 
Kahire'yi ziyaret eden Genelkurmay Başkanı Özkök, dün Mısır Devlet Başkanı Hüsnü Mübarek tarafından kabul edildi. Özkök, bölgesel güvenlik konularına ilişkin görüş alışverişinde bulunduklarını kaydetti. 

Sıkı işbirliği 

Mübarek'in 2 ülkenin silahlı kuvvetleri arasında daha sıkı işbirliği yapılmasını istediğini ve komutanlarına gerekli telkinlerde bulunduğunu belirten Özkök, "Mısır Arap Cumhuriyeti ile Türk Silahlı Kuvvetleri arasında ilişkileri, bölgeye daha iyi katkı sağlayacak şekilde ilerletmeye çalışıyoruz" dedi. 



</TEXT>
</DOC>
