<DOC>
<DOCNO> 345180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/dunya/dun01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Romanya ve İtalya müdahale gücü kuruyor 
</HEADLINE>
<TEXT>


Avrupa Birliği'nin uluslararası askeri operasyonlarında kullanacağı muharebe gruplarında, Türkiye de görev alacak 

GÜVEN ÖZALP Brüksel 


Savunma alanında geri kalmakla eleştirilen Avrupa Birlği, dünyanın her yerine müdahale edebilecek "muharebe grupları" projesini genişletiyor. Projeye önemli bir katkı da Türkiye'den geldi. Türkiye, İtalya ve Romanya ile birlikte ortak bir muharebe grubunda yer alma kararı aldı. Oluşturulacak grup işlevsel hale geldikten sonra AB operasyonlarında Türk askeri de yer alacak. 
Muharebe gruplarında yer alma fikrine başından bu yana sıcak bakan Türkiye, şu ana kadar "AB üyesi ortak" bulamamıştı. Yapılan görüşmeler sonucunda İtalya'yla mutabakat sağlandı ve İtalya, Türkiye, Romanya güçlerinden oluşacak bir grup oluşturulması kararlaştırıldı. Bu grubun oluşturulmasına ilişkin niyet mektubu dün Brüksel'de Milli Savunma Bakanı Vecdi Gönül tarafından imzalandı. 
1500 askerden oluşan ve yüksek teknolojiye sahip silahlarla donatılan muharebe grupları, AB'nin dünyanın herhangi bir yerindeki olaylara çok kısa sürede müdahale edebilmesine olanak sağlamayı amaçlıyor. Türkiye, operasyonlara ilişkin karar mekanizmasında yer almayacak ancak koordinasyon toplantılarına katılacak. 
İmzalanan niyet mektubu çerçevesinde Türkiye, gelecek yıldan itibaren hazırlıklara başlayacak. 2007'de ortak eğitim aşamasına gelinecek ve muharebe grubu 2009'da operasyonel hale gelecek. Grup, 2010'un ikinci yarısında düzenlenecek olası bir operasyon için de taahhüt altına girdi. 


</TEXT>
</DOC>
