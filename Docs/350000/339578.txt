<DOC>
<DOCNO> 339578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy20.html </URL>
<DATE> 2005/05/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bahçeli Öcalan'ın yeniden yargılanması saatli bomba 
</HEADLINE>
<TEXT>

     MHP Genel Başkanı Devlet Bahçeli, Avrupa İnsan Hakları Mahkemesi’nin AİHM Abdullah Öcalan’ın yeniden yargılanması doğrultusunda vereceği kararın, Türkiye’nin gündemine "saatli bir bomba" gibi düşeceğini savundu. 
     Bahçeli, MHP Genel Merkezi’nde düzenlediği basın toplantısında Türkiye’nin bugün ağır bir kriz dönemine doğru sürüklenmek istendiğini savundu. Bu ortamın sorumlusunun AKP ve 2.5 yıldır sürdürdüğü politika olduğunu söyleyen Bahçeli "TBMM ve anayasal yetkileri bile bu kısır çekişmelerin konusu haline getirilmiştir. Yasama yetkisini kullanmak imkanına sahip olanlar, aslında bunu kullanma iradesinden yoksun olmalarına kılıf ve bahane arayışı içine girmişlerdir. Milli irade kavramı üzerinden ucuz polemik yapan ve Türk milleti karşısında bu yolla aklanmaya çalışan böyle bir iktidarın başka bir örneğine dünyanın herhangi bir yerinde rastlamak mümkün değildir. ’Meclis şamar oğlanı değildir’ diyerek ucuz kahramanlık peşinde koşanlar, Türkiye’nin itibarını ayaklar altına aldıklarını ve Türkiye’yi ne hale getirdiklerini unutmuşlarıdır" diye konuştu. 
     
     "ÖCALAN’IN YENİDEN YARGILANMASI SAATLİ BOMBA" 
     Öcalan’ın ileride siyasi af yoluyla serbest bırakılması ve siyaset yapabilmesinin önünün açılmak istendiğini kaydeden Bahçeli, "Yeniden yargılanma Türkiye’nin gündemine bir saatli bomba gibi düşecektir. AKP’nin şimdi Öcalan’ın yeniden yargılanması için hazırlık yaptığı ve bunun zeminini hazırlamak için bahane arayışı içinde olduğu görülmektedir. 
     Bu katilin yeniden yargılanması, Türkiye’yi haklı olarak ayağa kaldıracaktır. Terörün içerdeki maşaları çok tehlikeli sonuçları olacak etnik tahriklere yöneleceklerdir. Bu bakımdan, bu saatli bombanın fünyesi, patlamadan önce şimdi çekilmelidir. AKP hükümeti, bu katilin hiçbir şart altında yeniden yargılanarak şov yapmasına ve yeni bir tahrik kampanyası başlatılmasına izin vermeyeceğini açıklamalıdır. 
     Aksi takdirde, Türkiye çok gergin bir ortama sürüklenecek ve bunun doğuracağı çok ağır sonuçların vebali AKP’nin üzerinde olacaktır." Bahçeli, "Türkiye, farklı renklerden, farklı ton ve farklı kokulardan oluşan büyük bir çiçek bahçesidir. Bu çiçek bahçesinde ayrık otlarının bitmesine izin vermemek, vatanını ve milletini seven herkes için en önemli milli görevdir" dedi. 
     
     "HERKES AKLINI BAŞINA ALMALI" 
     Bu ortamın "Türkiye’nin milli varlığını dahi tehdit altına sokabileceği" uyarısında bulunan Bahçeli, herkesin aklını başına alması gerektiğini söyledi. Türkiye’deki her kesimin "aynı geminin yolcuları" olduğunun bilinciyle hareket etmesinin önemine de dikkat çeken Bahçeli, Türkiye’de etnik ve mezhep temelinde zorla azınlık yaratılması baskılarının artarak sürdüğüne işaret etti. 
     Başbakan Tayyip Erdoğan’ın Ermenistan Cumhurbaşkanı Koçaryan ile başlattığı diyaloğu endişe ile izlediklerini kaydeden Bahçeli, "Buradaki korkumuz, AB karşısında sergilenen teslimiyet siyasetinin AKP tarafından bu hayati konuda da sürdürülebilecek olmasından kaynaklanmaktadır" dedi. 
     
     "AB’NİN DAYATMALARI ARTACAK" 
     AB’nin dayatmalarının önümüzdeki dönemde daha da artacağını ve "bölücü tahriklerin daha da cüret kazanmasıyla" iç gerginliğin daha çok tehlikeli boyutlara taşınacağı iddiasında Bahçeli "Türkiye, içeride hırpalanacak, giderek daha fazla kan kaybedecektir. Böyle bir durum AB üyelik amacına da hizmet etmeyecektir. 
     Türkiye’yi, önündeki bu puslu yolda bekleyen bu kriz İmralı’da özel misafir olarak tutulan kanlı katilin yeniden yargılanması dayatmaları olacaktır." dedi. 
     
     7 SAAT 23 DAKİKA 
     Bahçeli, kendi hükümetleri döneminde idamın kaldırıldığını anımsatan bir gazetecinin sorusu üzerine, o dönemde toplanan Liderler Zirvesi’ni anımsatarak, "7 Saat 23 dakika neyi anlatmışsak, tekrar 7 saat 23 dakika milletimize aynı şeyi anlatırız" dedi. Bahçeli, İsviçre’deki TTK Başkanı Yusuf Halaçoğlu soruşturmasıyla ilgili bir soru üzerine de "Bu Avrupa’nın iki yüzlü davranış şeklidir. Halaçoğlu Türkiye’dedir, İsviçre gelsin alsın" dedi. 
     
</TEXT>
</DOC>
