<DOC>
<DOCNO> 331136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy09.html </URL>
<DATE> 2005/04/07/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
CHP'den kamuya personel alımı mülakatsız olsun önerisi 
</HEADLINE>
<TEXT>

     CHP Adıyaman Milletvekili Şevket Gürsoy, kamuya personel alımında objektif kriterlere uyulmadığı gerekçesiyle, sözlü sınavın kaldırılması yönünde bir yasa teklifi verdi. 
     TBMM Başkanlığı'na verilen teklifte, kamuya personel alımında esas alınan kriterlerin nesnel olmamasının, alımı yapan komisyonların keyfi davranışlarına zemin hazırladığı, bu durumun da halkın devlete olan güvenini erozyona uğrattığı öne sürüldü. Sözlü sınav yöntemiyle personel alımının önü kapatılarak objektif kriterlere dayalı bir sistem getirilmek istendiği vurgulanan teklifte ayrıca, önce geçici kadroya alınıp sonra sürekli kadrolara aktarma yapılarak hakkın kötüye kullanılmasının da önünün kapatılacağı savunuldu. 
     Teklifte, kamu kurumlarına personel alımında ÖSYM tarafından yapılacak yazılı sınavların esas alınması ve sözlü sınav yapılmaması öngörülürken, sürekli kadrolara yapılacak atamalarda, her ne ad altında olursa olsun geçici süreyle istihdam edilen personelle açıkta bulunan adaylar arasında ayrım yapılamayacağı da vurgulandı. Teklifte, sunuculuk, hatiplik devlet sanatçılığı gibi kadrolara alınacak personel için ise ilgili kurumla Devlet Personel Başkanlığı, Maliye Bakanlığı, ÖSYM ve YÖK'ten katılacak birer kişiden oluşacak bir komisyon tarafından sözlü sınav yapılması öngörüldü. 
     
</TEXT>
</DOC>
