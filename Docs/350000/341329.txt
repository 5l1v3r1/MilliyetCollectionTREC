<DOC>
<DOCNO> 341329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur29.html </URL>
<DATE> 2005/05/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Dünya Kadın Yürüyüşü Avrupa ayağı Türkiye'de start aldı 
</HEADLINE>
<TEXT>

     Brezilya’dan 8 Mart’ta başlayan Dünya Kadın Yürüyüşü’nün Avrupa ayağı, Taksim-Dolmabahçe arasında yapılan yürüyüşle start aldı. 
     Yürüyüş nedeniyle Taksim’deki Atatürk Kültür Merkezi önünde toplanan çok sayıda sivil toplum örgütü üyesi kadın, Gümüşsuyu’ndan Dolmabahçe’ye doğru yürüyüşe geçti. 
     Aralarında, KKTC Cumhurbaşkanı Mehmet Ali Talat’ın eşi ve Yurtsever Kadınlar Birliği Genel Başkanı Oya Talat, Kanada Kadın Federasyonu Başkanı Michele Assedin ve Kadın Yürüyüşü Yunanistan Ağı’ndan Sissy Vouvu’nun da bulunduğu kadınlar, Dolmabahçe’de toplandı. 
     Burada, 8 Mart’tan bu yana noktada 20 parçanın eklendiği "Kadın Dayanışma Yorganı"na, doğurganlığı ve bereketi temsil eden Hitit figüründen oluşan Türkiye parçası eklendi. 
     Oya Talat da yorgana, dikenli tellerin üzerinde doğan gülleri sembolize eden KKTC parçasını ekledi. 
     Yürüyüş sonrası Dolmabahçe’de yapılan şenlikte konuşan Oya Talat, 5 kıtanın kadınlarının hazırlayıp destek verdiği Dünya Kadın 
     Yürüyüşü’nün bugün Avrupa’ya adım attığını belirterek, Kıbrıslı Türk kadınların da bu adımda yer aldığını söyledi. 
     Yıllarca çatışmalarda yaşamları karartılmış bir halkın barış isteyen temsilcileri olarak yürüyüşe geldiklerini ifade eden Talat, "Ülkemize adaletli bir barış gelsin, düşmanlıklar son bulsun istiyoruz. Kıbrıslı Türk ve Rumlar kalıcı bir çözümün sonunda adamızın tüm zenginliklerinden eşit yararlansın istiyoruz. Ülkemizin yeniden birleşmesi, federal bir yapılanmada acil ve eşitlikçi bir siyasal düzenin mutlaka kurulmasını istiyoruz" dedi. 
     
     "KIBRISLI RUM KADINLARLA DAYANIŞMA İÇİNDEYİZ" 
     Talat, kendileriyle aynı duyguları paylaşan Kıbrıslı Rum kadınlarla dayanışma içinde olduklarını ifade ederek, İnsanlık İçin Küresel Kadın Şartı’nın ve yorganın Avrupa buluşmasının gerçekleşeceği 28-29 Mayıs’ta Marsilya’da her iki halkın kadınlarının birlikte yer 
     alacağını söyledi. 
     Kanada Kadın Federasyonu Başkanı Michele Assedin de kadınların ataerkil yapılar ve kapitalizm nedeniyle sömürüldüğünü belirterek, "Feminist direnişimizi sürdürmek zorundayız. Başka bir dünyanın mümkün olduğunu biliyoruz" dedi. 
     Yunanistan Temsilcisi Sissy Vouvu da Yunanistan’da kadınların özellikle Irak savaşına karşı muhalefetin içinde yer aldığını ve hükümetin milliyetçi ataklarına karşı da mücadele ettiğini vurguladı. 
     Vouvu, her iki ülkenin kadınlarının eşitliğe dayalı ilişki için birlikte mücadele etmesi gerektiğini söyledi. 
     KESK Merkez Yönetim Kurulu Üyesi Sevgi Göyce ise son bir yılda 51 kadının namus gerekçesiyle öldürüldüğünü bildirdi. 
     Dünyayı değiştirmek, eşitlik, özgürlük, dayanışma ve barış temelinde yeni bir dünya için yürüdüklerini ifade eden Göyce, çalışma hayatında ücret eşitsizliğinin derinleştiğini vurguladı. 
     Geçen yıl Eşitlik Çerçeve Yasası, Şiddete Karşı Ulusal Eylem Planı hazırlanması, ev eksenli çalışmanın kayıt altına alınması ve kadın ticaretinin yasaklanması talepleriyle TBMM’yi ziyaret ettiklerini belirten Göyce, bugüne kadar bu konularda olumlu bir gelişme sağlanamadığını savundu. 
     Sanatçılar Rojin ve Gülay’ın da konser verdiği şenlikte tiyatro gösterileri yapıldı. 
     
</TEXT>
</DOC>
