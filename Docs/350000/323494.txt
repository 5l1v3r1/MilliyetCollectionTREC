<DOC>
<DOCNO> 323494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur31.html </URL>
<DATE> 2005/03/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Başbakanlık Karlıova depreminde can kaybı yok, 16 kişi hafif yaralı 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, merkez üssü Bingöl'ün Karlıova ilçesi olan deprem nedeniyle şu ana kadar can kaybı yaşanmadığını, 16 vatandaşın hafif yaralı olduğunu açıkladı. 
     Genel Müdürlük'ten saat 12.30 itibariyle son duruma ilişkin yazılı bir açıklama yapıldı. 
     Depremde şu ana kadar can kaybı bildirilmediği, ancak 16 vatandaşın hafif yaralı olarak Karlıova Devlet Hastanesi'ne intikal ettirildiği kaydedilen açıklamada, Karlıova ilçesi ve köylerinde hafif, orta ve ağır hasarlı 644 bina tespit edildiği belirtildi. 
     Depremde toplam 497 küçük ve büyükbaş hayvanın telef olduğu da bildirilirken, bölgeye 210 soğuk iklim çadırı, 2250 battaniye, 210 katalitik soba, 110 uyku tulumu ve bol miktarda kumanya gönderildiği kaydedildi. 
     Yapılan açıklamada depremden etkilenen Erzurum'un Çat ilçesinde de 1 kişinin yaralandığı ifade edildi. Çat ilçesi ve köylerinde hafif, orta ve ağır hasarlı toplam 103 bina bulunduğu bildirilirken, 4 adet küçük ve büyükbaş hayvanın da telef olduğu açıklandı. 
     Bu bölgeye de 130 adet çadır, 1250 adet battaniye, 130 adet katalitik soba, 150 adet uyku tulumu ve bol miktarda kumanya gönderildiği bildirildi. 
     
</TEXT>
</DOC>
