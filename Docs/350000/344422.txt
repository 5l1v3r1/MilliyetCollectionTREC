<DOC>
<DOCNO> 344422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas26.html </URL>
<DATE> 2005/05/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Uzun süren adet kanamalarına dikkat .. 
</HEADLINE>
<TEXT>

     Ankara Üniversitesi Tıp Fakültesi Öğretim Üyesi Prof. Dr. Cihat Ünlü, adet kanamasının normalden uzun sürmesi durumunda, kanamanın bitmesi beklenmeden hekime başvurulması gerektiğini söyledi. 
     Kemer’de düzenlenen Türk-Alman Jinekoloji Derneği Kongresi’ne katılan Prof. Dr. Cihat Ünlü, AA muhabirine yaptığı açıklamada, kadın hastalıklarının önemli belirtiler gösterebileceğini, bu belirtilerin mutlaka dikkate alınması gerektiğini bildirdi. 
     Adet kanamasının normalden uzun sürmesi durumunda, kanamanın bitmesi beklenmeden hekime başvurulması gerektiğini ifade eden Prof. 
     Dr. Ünlü, şöyle konuştu 
     " Kanama dursun öyle gideyim düşüncesi yanlıştır. Bu kadının hiç düşünmediği bir gebelik, dış gebelik, acil müdahale gerektiren bir durum olabilir. Kanamaya eşlik eden ağrı, akıntı, ateş, genital bölgede şişlik gibi durumlar varsa, bunlar ciddi bir rahatsızlığın belirtisi olabilir." Kadınların, vajinal bölgede kendi kendilerine kontrol yapabileceklerini belirten Prof. Dr. Ünlü, vajinal bölgede siğil veya şişlik olup olmadığının kontrol edilebileceğini, akıntı ve adet kanamasının takip edilerek anormal durumların belirlenebileceğini kaydetti. 
     Yaz aylarında yaşanabilecek enfeksiyonlara da dikkat çeken Prof. 
     Dr. Ünlü, "Özellikle ıslak mayoyla oturmak bu tip enfeksiyonlara davetiye çıkarır. Islak mayo, vajen içindeki ısıyı düşürecek, dolayısıyla vücudu enfeksiyonlara karşı koruyan ph değişerek riskin ortaya çıkmasına neden olabilecektir" diye konuştu. 
     
</TEXT>
</DOC>
