<DOC>
<DOCNO> 319556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun35.html </URL>
<DATE> 2005/03/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Papa'nın sağlığı yerinde 
</HEADLINE>
<TEXT>

     Gribal enfeksiyon sonucu nefes almakta güçlük çekmesinin ardından, acilen Gemelli polikliniğine kaldırılarak traketomi ameliyatı olan Papa İkinci Jean Paul'ün sağlık durumuna ilişkin çelişkili haberler geliyor. 
     Vatikan'ın resmi açıklamalarında, İkinci Jean Paul'ün sağlığının hızla düzeldiği yönünde mesaj verilirken, İtalyan basını ise Papa'nın kendisini toparlayabilmesinin uzun zaman alabileceğini ileri sürüyor. 
     Papalık Dinsel Öğretiler Kurulu Başkanı Kardinal Joseph Ratzinger, bugün hastanede Papa'yı ziyaret ettikten sonra yaptığı açıklamada, ''Papa, benimle Almanca ve İtalyanca olarak konuştu. Görüldüğü kadarıyla Papa'nın sağlığı son derece yerinde. Kendisine bazı belgeler götürdüm, onları inceleyecek'' dedi. 
     Vatikan Sözcüsü Joaquin Navarro-Valls ise hastane çıkışında, ''Papa, beşinci gecesini de rahat bir şekilde geçirdi'' dedi. 
     Navarro-Valls, Papa'nın yatağından kalkıp polikliniğin onuncu katındaki özel dairesinde ayine katılacak denli toparlandığını ileri sürerek, ''Ben yanından ayrıldığım sırada, Papa ayine hazırlanmaktaydı. Ses çıkarabilir ve konuşabilir duruma gelebilmek için gerekli rehabilitasyon çalışmalarını da sürdürüyor'' diye konuştu. 
     Vatikan yetkililerinin bu tür açıklamalarına karşın, İtalyan basını ise Papa'nın 27 Mart'taki Paskalya yortusuna kadar kendini toparlayabilmesinin de ihtimal dahilinde olduğunu ileri sürüyor. 
     İtalyan basınına değerlendirmelerde bulunan kulak burun boğaz uzmanı hekimler, Papa'nın solunum faaliyetini sağlama amacıyla nefes borusunun ameliyatla açılması suretiyle yerleştirilen minik tüpün alınmasının ve konuşmasının normale dönmesinin haftalar alabileceğine dikkat çekiyor. 
     Santa Lucia Vakfı'nda çalışan uzmanlardan Prof. Paola Calcagno, ''Parkinson, Papa'nın kendini toparlayabilmesini güçleştirecektir. Boğaza yerleştirilen tüpün çıkarılıp çıkarılamayacağına ancak zaman içerisinde karar verilebilir'' dedi. 
     Bu arada, Vatikan'ın resmi yayın organı L'Osservatore Romano gazetesi, İtalyan basınında çıkan haberlere tepki gösterdi. ''Vatikan'ın Pravda'sı'' olarak anılan gazetede çıkan başyazıda, Papa'nın geçen pazar günü hastane penceresindeki camların ardından kendini göstermek suretiyle basında çıkan tüm haberleri yalanlamış olduğu savunuldu. 
     Gazetenin Genel Yayın Yönetmeni Mario Agnes'in imzasını taşıyan başyazıda, Papa'nın birkaç saniyeliğine de olsa kendini göstermesine büyük bir anlam yüklenerek, ''Papa bu jestiyle tarihin en görkemli nutuklarından birini çekmiştir'' denildi. 
     
</TEXT>
</DOC>
