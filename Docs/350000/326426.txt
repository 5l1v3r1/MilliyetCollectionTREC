<DOC>
<DOCNO> 326426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas03.html </URL>
<DATE> 2005/03/23/ </DATE>
<TIME> 02.35 </TIME>
<AUTHOR>  </AUTHOR>
<HEADLINE>
Halle Berry tüp bebek istiyor 
</HEADLINE>
<TEXT>

     NAFİZ ALBAYRAK BOSTON, DHA 

      ÖZEL hayatı ve evliliklerinde iş hayatındaki başarıyı yakalayamayan Oscar ödüllü aktris Hale Berry, tüp bebek sahibi olmak istediğini açıkladı. 
     New Woman dergisine konuşan Berry, "Evliliklerim de, yaşadığım aşklar da hep acılarla, düşkırıklıklarıyla geçti. Yaşadığım sıkıntıların zaman zaman anne olma isteğimi körelttiği de oldu. Bir ilişkiye girip çocuk sahibi olmaktansa, tüp bebek yöntemiyle doğurmaya karar verdim. Sanırım bu benim için en iyi yol" dedi. Kendisini aldattığı için boşandığı müzisyen eşi Eric Nebet'in kızı India'yı evlatlık edinen Halle Berry, suni döllenme yoluyla hamile kalıp, annelik duygusunu yaşamak için can attığını söyledi. 
     
     İNTİHAR ETMEYİ BİLE DÜŞÜNDÜ 
     Daha önce de evliliğe tövbe ettiğini açıklayan ünlü yıldız, evliliği ve ilişkilerinde yaşadığı kalp kırıklığı yüzünden birçok kez intiharı düşündüğünü söylemişti. Eric Benet'tan boşandıktan sonra bir süre Michael Ealy ile birlikte olan ve bu ilişkisi de geçtiğimiz aylarda biten Berry, bundan böye kendi kendine yetmeyi öğreneceğini belirtti. Ünlü yıldız, beyzbol yıldızı David Justice ile evliliğini de eşinden şiddet gördüğü için bitirmişti. 
     Aktör Wesley Snipes ile de uzun yıllar beraberliği olan Halle Berry'nin sağ kulağı, ünlü oyuncudan yediği tokat yüzünden duymuyor. 
     
</TEXT>
</DOC>
