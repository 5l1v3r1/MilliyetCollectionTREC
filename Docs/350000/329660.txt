<DOC>
<DOCNO> 329660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/soneko05.html </URL>
<DATE> 2005/04/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ATO raporu ''Türkiye IMF'nin ekonomik terörüne maruz kaldı'' 
</HEADLINE>
<TEXT>

     Ankara Ticaret Odası ATO , "IMF'li yıllar raporu" hazırladı. Rapora göre, IMF programının uygulanmaya başlandığı 1999 yılından bu yana Türkiye'nin iç borç stoku yüzde 326, dış borç stoku yüzde 50 arttı. ATO Başkanı Sinan Aygün, "Türkiye'nin borcu 188 milyar dolar arttı. Türkiye IMF'nin ekonomik terörüne maruz kaldı" dedi. 
     ATO'nun raporuna göre, 1999 yılında 42 milyar dolar olan iç borç stoku bugün 179 milyar dolara, 102 milyar dolar olan dış borç stoku 1 milyar dolara çıktı. Türkiye'nin toplam borç stoku ise 144 milyar dolardan 332 milyar dolara yükseldi. Toplam borç, 188 milyar dolarlık artış gösterdi. 
     Türkiye, IMF programının uygulandığı beş yıllık dönemde borçlarını yüzde 129 artırarak Cumhuriyet tarihinin borçlanma rekorunu kırdı. 
     
     BORÇ FAİZLERİNE 188 MİLYAR DOLAR ÖDENDİ 

     2000 yılında faize 25.2 milyar dolar harcayan Türkiye, 2004 yılında faiz harcamasını 56.2 milyar dolara çıkardı. 
     Türkiye, dört yılda borç faizlerine toplam 188 milyar dolar harcadı. Bu rakam, 1999 yılındaki milli gelire eşit düzeyde bulunuyor. 
     2004 yılı milli gelirinin 299 milyar dolara, 1999 yılında 2 bin 827 dolar olan kişi başı gelirin ise 4 bin 172 dolara çıkmasına karşın, 1999 yılında 2 bin 200 dolar olan kişi başına borç rakamı, 2004 yılında 4 bin 328 dolara yükseldi. 
     
     İTHALAT İHRACATI SOLLADI 

     Rapora göre, 2000 yılında 26.5 milyar dolar olan ihracat, 2004 yılında 62.8 milyar dolar olarak gerçekleşirken, yine 2000 yılında 40.6 milyar dolar olan ithalat, 2004 yılında 97.2 milyar doları buldu. Buna göre, anılan dönemde ihracat yüzde 44, ithalat yüzde 56 arttı. 
     1999 yılında 14 milyar dolar olan dış ticaret açığı da 2004 yılında 33.5 milyar dolarla rekor düzeye ulaştı. 2000- 2004 yılları arasındaki toplam dış ticaret açığı da 108 
     milyar dolar olarak gerçekleşti. 
     Türkiye'nin 1999'da 1.4 milyar dolar olan cari işlemler açığı, 2004 yılına gelindiğinde 10 kat artarak 14.6 milyar dolara yükseldi. Bu da cari işlemler açığının milli gelirin yüzde 5'ini aştığı anlamına geliyor. Aynı döneme ilişkin toplam cari açık ise 33.3 milyar dolar oldu. 
     
     113.7 MİLYAR DOLARLIK BÜTÇE AÇIĞI 

     1999 yılında 9 milyar dolar bütçe açığı veren Türkiye 
     ekonomisi, 2004 yılında 30 milyar dolar bütçe açığı verir hale geldi. 2000-2004 yılları arasındaki bütçe açıkları toplamı 113.7 milyar doları buldu. Türkiye'nin 1999 yılında yüzde 7.3 olan işsizlik oranı, 2004 yılında yüzde 10'a yükseldi. 1999 yılında yatırımlara 4 milyar dolar ayıran Türkiye, 2004 yılına gelindiğinde yatırıma ayrılan rakamı ancak 5 milyar dolara çıkarabildi. Bu dönemde, elde edilen vergi gelirleri 270 milyar doları aşmasına rağmen, yapılan toplam yatırımlar 26 milyar dolarda kaldı. Raporda, kayıtdışı ekonomi açısından da "bir arpa boy yol" alınmadığı belirtildi. 1999 yılında yüzde 45-55 arasında olduğu tahmin edilen kayıtdışılık oranı, 2004 yılında yüzde 50-66'ya yükseldi. 
     
     "TAHRİBAT BÜYÜK" 

     ATO'nun raporunda, uygulanan IMF politikaları nedeniyle tahribatın çok büyük olduğu belirtilerek, şöyle denildi 
     "IMF politikaları nedeniyle arabaya talep arttı ekmeğe, zeytine azaldı. Çarşı-pazar durgunluk içerisine girdi. Aile bütçesinin yüzde 37'si mutfağa gitmeye başladı. 
     2004 yılına gelindiğinde gıda harcamaları 2000 yılı 
     rakamlarına ancak ulaştı. Verimlilik artmasına rağmen reel ücretler düştü. Büyümeye rağmen bölüşüm adilleşmedi ve büyüme rakamları çarşı pazara ve istihdama yansımadı. Eğitimli gençlerde işsizlik oranı yüzde 28'e yükseldi. Tarım çöktü, ekonominin lokomotif sektörleri yavaşladı. İnşaat sektöründeki daralmayla birlikte inşaat ruhsatları, yapı kullanma izin belgeleri azaldı. Vergi yükü artınca özel sektör yatırımları durma noktasına geldi. Kayıtdışılık arttı. Her 3 çalışandan biri kayıtdışı çalışmaya başladı." 
     
     "YATIRIMCININ YABANCISI DEĞİL, YALANCISI GELDİ" 

     IMF programının uygulanmaya başlandığı 1999 yılında 35 milyar dolar olan vergi gelirlerinin 2004 yılına gelindiğinde 69 milyar dolara çıkmasına karşın, yatırımlar artmadı. Buna karşın "yalancı sermaye" olarak adlandırılan rant geliri elde etmeyi amaçlayan yabancı portföy yatırımları 1999 yılında 20 milyar dolar düzeyinde seyrederken, 2004 yılında 30 milyar dolara, Şubat 2005 itibariyle 38 milyar dolara çıktı. Raporda, Türkiye'nin sıcak paranın cenneti haline geldiği belirtildi. 
     ATO'nun raporunda, Türkiye ile IMF ilişkilerinin 58 yıllık geçmişine de yer verildi. Rapora göre, Türkiye 1947 yılında Recep Peker hükümeti döneminde 43 milyon dolar katılım payı ödeyerek IMF'ye üye oldu. Türkiye'nin bu kotası 1967 yılında 70, 1970 yılında 150 milyon dolara çıktı. 1979 yılında ise 200 milyon SDR'ye, son olarakta 946 milyon SDR'ye yükseltildi. İlk niyet mektubu 1958'de verildi. Türk Lirası yüzde 328 devalüe edildi. Bunu 1961 stand-by'ı izledi. Bu tarihten 1970 yılına kadar aralıksız olarak, 1962'de 9 ay, 1963'te 11 ay, 1964'de 11 ay, 1965 ve 66'da 12'şer ay, 1967'de 11 ay, 1968'de 9 ay, 1969 ve 1970 yıllarında 12'şer ay IMF programı uygulandı. 1961-71 yılları arasında, 194 dolar olan milli gelir 476 dolara çıkarken, aynı dönemde toplam 2.7 milyar dolar dış ticaret açığı verildi. 1978-83 yıllarında 1985 yılı sonuna kadar sürecek beş stand-by anlaşması daha yapıldı. Türkiye, bu dönemde 9.7 milyar dolar gibi çok yüksek oranda bütçe açığı ve 28 milyar dolar gibi rekor düzeyde dış ticaret açığı verdi. IMF programının uygulanmaya başlandığı 1978 yılında 1567 dolar olan kişi başı milli gelir, 1985 yılında 1329 dolara düştü. Bunu 14 aylık ancak 3 ay süren 1995 programı izledi. 1997 yılında yapılan stand-by ise erken seçim nedeniyle yarıda kaldı. Türkiye, 44 hükümetin görev yaptığı 58 yıllık IMF geçmişinde, şimdiye kadar bir "süresi uzatılmış fon karşılığı" ve bir de "yakın izleme programı" dahil olmak üzere, 24 yıla yayılan toplam 18 anlaşma imzalandı. Türkiye, 1999 yılından itibaren toplam 32 milyar dolar borç aldığı IMF'ye, gelecek iki yıl içinde 19 milyar dolar borç ödemesi yapacak. 
     
     BAŞARISIZ DENEYLER 

     Raporda, IMF programının uygulandığı bazı ülkelerde ortaya çıkan sonuçlar ise şöyle sıralandı 
     "Endonezya'da halk ayaklanması çıktı. 2 yaşın altındaki çocuklar beslenme sorunuyla karşı karşıya kaldı. 
     Kolombiya'da işsizlik patladı. Arjantin'de ülke çöktü, yağmalama oldu. Uruguay'da ülke yüzde 50 küçüldü. Cezayir'de halk ayaklanması oldu. Ürdün'de 1996'da isyan çıktı. 
     Gürcistan'da halk ayaklanması oldu. Meksika'da 30 bin işyeri kapandı. Somali'de tarımsal altyapı çöktü. Mozambik'te 30 bin kişi işini kaybetti. Rusya'da milli gelir yüzde 30 azaldı. IMF'nin hiçbir ülkede başarılı olamadığını ortaya koyan bu sonuçlar, Türkiye için de geçerliliğini koruyor. 
     1999 yılında başlayan stand-by programı ile uygulanan çıpalı 
     kur modeli Türkiye'yi 2001 yılında tarihinin en büyük krizine sürüklemişti." 
     
     AYGÜN "TÜRKİYE IMF'NİN EKONOMİK TERÖRÜNE MARUZ KALDI" 

     ATO Başkanı Sinan Aygün, son zamanlarda elde edilen yüksek moral gücüne rağmen, ekonomideki kırılganlığın devam ettiğini belirterek, IMF'nin Türkiye'yi değil, Türkiye'nin IMF'yi ayakta tuttuğunu savundu. 
     Türkiye'nin enflasyonu kendi iradesiyle yendiğini, kendi dinamikleriyle ayakta kaldığını ifade eden Aygün, şöyle devam etti 
     "Kimse bundan IMF'nin başarısı diyerek pay çıkartmasın. 
     IMF, Türkiye'nin rantını yiyor. İtibarı Türkiye ile yükseliyor. IMF'li yıllarda Türkiye, sosyal, siyasal ve ekonomik anlamda kan kaybetmiştir. Çünkü, Türkiye'nin borcu 188 milyar dolar artmıştır. Türkiye IMF'nin ekonomik terörüne maruz kaldı. Eğer IMF'nin itibarına güven olsaydı, gelecek diye söylenen yabancı sermaye gelirdi. Türkiye'ye yabancı değil, yalancı sermaye gelmiştir. IMF'nin ana sözleşmesindeki amacı 'Uluslararası parasal işbirliğini geliştirme, ticaretin dengeli bir biçimde gelişmesine yardımcı olma, ödemeler dengesi güçlüğü çeken üye ülkelere destek olma' şeklinde belirlenen IMF'nin bugün ülkemizde gördüğü işlev bu amacın çok ötesine varmıştır. Ekonomik, siyasal kurumlarımızı kuşatmış, devlet içinde devlet haline gelmiştir. Ülkemizin devlet idaresinin kendisine güveni kalmamıştır. İktidarlar da IMF programları sonrasında itibar kaybetmiştir." 
     
</TEXT>
</DOC>
