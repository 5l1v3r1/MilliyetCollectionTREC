<DOC>
<DOCNO> 329993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/siyaset/axsiy01.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gökkuşağı' siyaseti 
</HEADLINE>
<TEXT>


Partisinin ağır toplarından çoğunu tasfiye eden ANAP Genel Başkanı Erkan Mumcu, öğrenci, akademisyen, emekli general ve sanatçıları da yönetime taşıdı 

Aydın Hasan - Ankara 


ANAP 4. Olağanüstü Kongresi'nin ikinci gününde Merkez Karar Yönetim Kurulu MKYK ve Merkez Disiplin Kurulu MDK üyelikleri için seçim yapıldı. 
MKYK için toplam 118 kişi başvurdu. Adayların propaganda çalışmaları sırasında Atatürk Spor Salonu'nda renkli görüntüler yaşandı. Bazı adaylar isim ve adaylık numaralarının yazılı olduğu kestane şekeri, diş fırçası gibi hediyeler dağıttı. 

Politika dışı isimler 
Toplam 50 kişilik MKYK'nın 40 üyesi çarşaf listeden belirlendi. Mumcu, önceki akşam il başkanlarıyla görüşmesinde tespit ettiği eğilimler çerçevesinde 40 kişilik anahtar liste yayımladı. 10 kişilik genel başkan kontenjanı listesi politika dışı yeni isimlerden oluştu. 
Kontenjan listesinin ilk sırasında yer alan Bilkent Üniversitesi Ekonomi Bölümü 3. sınıf öğrencisi Elif Yazar 581 oy alarak yönetime girdi. Bir diğer öğrenci de, Ankara Üniversitesi Siyasal Bilgiler Fakültesi Uluslararası İlişkiler Bölümü'nden Turgay Yaman oldu. 
Sanat yönetmeni Elvan Şahinoğlu, akademisyenler Osman Yaşar ve Emre Alkin, söz yazarı Zeynep Talu, emekli general Mustafa Oktay Altınok, sanat yönetmeni Elvan Tekcan Şahinoğlu ve devlet tiyatrosu sanatçısı Serhat Nalbantoğlu da listeye girdi. 

Ersümer listeyi deldi 
Mumcu, 40 kişilik anahtar listeye de Yüce Divan'da yargılanan eski Enerji ve Tabii Kaynaklar Bakanı Cumhur Ersümer'in aralarında bulunduğu çok sayıda ismi almadı. Ancak aday olan Ersümer'in de bulunduğu 8 kişi, Mumcu'nun anahtar listesini delerek yönetime girdi. Bu isimler şöyle İbrahim Çebi, Cumhur Ersümer, Nejat Arseven, Cengiz Altınkaya, Hayati Hamzaoğlu, Erol Çakır, Erkan Seçkin ve Sefer Koçak. MKYK seçiminde, en çok oyu 679 Miraç Akdoğan aldı. 
5'i kadın 50 kişilik MKYK'ye, eski yönetimden sadece 15 kişi girdi. Böylece parti yönetiminin yüzde 50'inden fazlası yenilenmiş oldu. Partide "ağabey" konumunda bulunan Oltan Sungurlu, Halil İbrahim Özsoy ve Mehmet Keçeciler, Mumcu'nun ANAP'a geçişini organize eden yöneticilerden Talip Parlak ile Abdülbaki Erdoğmuş da yeni MKYK'ye girdi. 
Mumcu'yla birlikte ANAP'a geçen 9 milletvekili, eski DYP Genel Başkanı Tansu Çiller'in danışmanı Hüseyin Kocabıyık, eski Başbakan Mesut Yılmaz'ın eski danışmanı Aytun Çıray da ANAP saflarına katılan isimler oldu. Kongre öncesinde eski Genel Başkan Mesut Yılmaz'la görüşmediğini söyleyen Erkan Mumcu, "Ben Özal'a daha yakınım. Ben Yılmaz'ı biraz daha Demirel'e yakın bulurum" dedi. 

'Erdoğan'ın cevabını bekliyorum' 

Kongredeki konuşmasında Başbakan Recep Tayyip Erdoğan'a yüklenmediğini söyleyen Mumcu, "Tersine Başbakan'ın arkadaşlarımı rencide eden sözüne cevap vermek zorundaydım. Başbakan, basına yansıyan konuşmasında, 'AKP rozetlerini ne karşılığında sattınız ' diye sormuş. Ben bunu siyasi rekabet ahlakıyla bağdaştıramam" dedi. ATV'ye açıklamalarda bulunan Mumcu, şunları kaydetti "Bu sorunun karşılığında ben de bir soru sordum. Bu sorunun cevabını bekliyorum. Ben Başbakan'ın vereceği cevabın içinde olduğunu biliyorum, Sayın Dengir Mir Mehmet Fırat'ın ve Sayın Fırat'la çalışan başka arkadaşların. Benim muhatabım sayın Başbakan." 
ANAP'ın borç içinde olduğunu da vurgulayan Mumcu, şöyle devam etti "Yani ballı kaymaklı bir iktidarı bırakıp zorluk ve zahmet içinde bir partiye gelen arkadaşlarımıza 'Ne aldınız ' diye sormak için, insanın Allah korkusunu bir tarafa bırakmış olması lazım. Başbakan'ın partisine kabul ettiği milletvekillerinin ne aldığı konusunda, mahkeme kayıtlarına geçmiş kayıtlar var. Başbakan derli toplu bir cevap verirse memnun olurum." 


</TEXT>
</DOC>
