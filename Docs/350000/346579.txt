<DOC>
<DOCNO> 346579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy06.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 'ortak tavır' istemiş 
</HEADLINE>
<TEXT>


Elekdağ'ın Ermeni konferansına dair hükümetle muhalefetin "ortak tavır" alması önerisinde bulunduğu ortaya çıktı 

ANKARA Milliyet 


Adalet Bakanı Cemil Çiçek'le CHP İstanbul Milletvekili Şükrü Elekdağ'ın, Ermeni Konferansı'nın iptaline neden olan sert sözleri öncesi, muhalefetle hükümet arasında "ortak tepki" yönünde mutabakat arayışı yaşandığı ortaya çıktı. 
Elekdağ'ın "ortak tavır" önerisine Dışişleri Bakanı Abdullah Gül'ün, "Böyle yaparsak 'özgürlükler kısıtlanıyor' diye eleştiriliriz" karşılığı vermesine rağmen, TBMM'deki görüşmelerde AKP Grubu ve hükümet, CHP'ye destek verdi. 
Kulislere yansıyan bilgilere göre Boğaziçi Üniversitesi'ndeki konferansı Milliyet'ten öğrenen ve Ermeni soykırımı iddialarına karşı çıkan araştırmalarıyla tanınan Elekdağ devreye girdi. Toplantı konusunda detaylı bilgi toplayan Elekdağ, Gül aracılığıyla hükümetle temas kurarak, "Böyle bir konferans düzenlendiği anlaşılıyor. Ama katılımcılara ve organizasyona bakılırsa fazlasıyla tek taraflı görüşler sunulacak. Bu girişime karşılık vermek ve önlemek lazım" dedi. 
Gül ise, "Uyarınızı saygıyla karşılıyorum. Ama böyle yaparsak içeride ve dışarıda herkes bizi 'özgürlükleri kısıtlıyorlar' diye eleştirir" sözleriyle, toplantıya tavır alınmasının sonuçlarından duyduğu kaygıyı dile getirdi. 
Bu sözlere karşılık, CHP adına kendisinin tavır koyacağını açıklayan Elekdağ, AKP'yi de desteğe çağırdı. 
24 Mayıs'ta TBMM Genel Kurulu'nda söz alan Elekdağ'a AKP Grubu adına Aksaray Milletvekili Ramazan Toprak, hükümet adına da Adalet Bakanı Cemil Çiçek konuşmalarıyla destek vererek konferansı ağır biçimde eleştirdi. 


</TEXT>
</DOC>
