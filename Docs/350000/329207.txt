<DOC>
<DOCNO> 329207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun03.html </URL>
<DATE> 2005/04/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Papa'nın sağlık durumu yine kötüleşti 
</HEADLINE>
<TEXT>

     Papa II. John Paul ölümle mücadele ediyor. Papa'nın ölüme çok yakın olduğunu belirten Vatikan kaynakları, durumu ağırlaşan Papa için son duaların okunduğunu söyledi. 
     Vatikan sözcüsü, Papa'nın idrar yolları iltihabı yüzünden ateşinin çıktığını açıkladı. İtalyan haber ajanslarından APCOM'un haberine göre, Papa'nın kan basıncının ciddi biçimde düşmesi üzerine doktorlar acil müdahalede bulundu. 
     Vatikan'daki bütün yetkililerin de Papa'nın bir daha iyileşebileceğinden ümidi tamamen kestikleri kaydedildi. 
     
     Kutsal yağla ovuyorlar 

     Vatikan Sözcüsü Joaquin Navarro-Valls, yaptığı açıklamada, ''Bu sabah Papa'nın durumu daha da ağırlaştı. Papa'nın kalp fonksiyonlarında da kuvvetten düşme söz konusu. Kendisine refakatçileri tarafından kutsal yağla alnını ovma işlemi de gerçekleştirildi'' dedi. 
     Papa'nın alnının kutsal yağla ovulması Vatikan yetkililerinin de Papa'nın ölmek üzere olduğunu düşünmeleri anlamına geliyor. 
     Katolik inancında, ölüm döşeğindeki kişilerin alnının kutsal yağla ovulması gerekiyor. 
     Öte yandan Avusturya'nın APA ajansı, Viyana Kardinali Christoph Schoenborn'un, "Papa ölüme yaklaştı" şeklindeki ifadelerini aktardı. 
     Habere göre Schoenborn, Kudüs'ü ziyareti sırasında, "Papa sona doğru yaklaşıyor" diye konuştu. 
     
     19 kilo verdi 

     Fransız haber ajansı AFP ise 84 yaşındaki Papa'nın nefes alabilmesini sağlayabilmek amacıyla geçirdiği traketomi ameliyatı sonrasında tam 19 kilo vermiş olduğunu ileri sürdü. 
     
     Asıl adı Karol Wojtyla 

     Papa II. John Paul, 16 ekimde yardımcılarıyla tahta çıkışının 26'ıncı yıldönümünü kutladı. Polonya'nın Wadowice kentinde 18 mayıs 1920'de dünyaya gelen Karol Wojtyla, 16 ekim 1978'de Papa seçildi. 
     Karol Wojtyla, Papalık ismi olarak selefi I. John Paul'den esinlenerek II. Jean Paul adını benimsemişti. 84 yaşındaki Papa, uzun yıllardır parkinson hastası. 
     Papa ölürse ne olacak 
     Katolik dünyasının ruhani lideri Papa II. John Paul'ün yeniden hastaneye kaldırılması, 'yeni Papa kim olabilir' sorusunu da yeniden gündeme getirdi. 
     Papa ölürse, yapılacak seçimle yeni bir Papa tayin edilecek. Papa seçimini kardinaller yapıyor. Papa adayları arasında Nijeryalı siyah bir kardinalle, annesi Yahudi olan Fransız bir psikopos da var. 
     
     Seçim küçük kilisede 

     Papa'nın ölmesi durumunda yerine seçilecek olan kardinali, Papalığın senatosu sayılan Kardinaller Koleji'nin üyeleri belirliyor. 
     Ancak tüm kardinaller bu seçime katılmıyor. Yaşları genellikle 80 ve daha yukarı olanlar bu zor seçime dayanamayacakları gerekçesiyle oy kullanmaya çağrılmıyor. 
     Kardinaller Koleji'nde 110 ile 120 arasında kardinal bulunuyor. Papa seçimi Sistin Şapel denilen küçük kilisede yapılıyor. 
     Kardinaller yeni Papa'yı seçinceye kadar bir daha dış dünyayla görüştürülmüyor. Bu seçim günlerce hatta bazen aylarca sürüyor. 
     Papa seçildiğinde ise haber bu küçük kilisenin bacasından tüttürülen beyaz dumanla dünyaya duyuruluyor. Bu duman tüttürüldükten sonra karar değiştirilemiyor. 
     
     Yeni Papa kim olacak 

     Aslında Papa II. John Paul'ün seçilmesi sırasında Vatikan'da bazı ilkler yaşandı. Örneğin 455 yılın ardından ilk kez İtalyan olmayan bir Papa göreve geldi. 
     Üstelik Papa II. John Paul, Vatikan'ın çehresini de değiştirdi. Yüzyıllar boyunca içine kapanık bir görünüm sergileyen Vatikan'da artık dünyayı dolaşan, sanata ve sanatçılara önem veren, halkın içinden gelmiş bir isim vardı. 
     Bugüne dek en uzun süre görevde kalan üç Papa'dan biri olan, John Paul'ün ardından seçilecek isim işte bu değişen çehrenin ardından daha da büyük önem taşıyor. Bazı kesimler, Papalığın üçüncü dünya ülkelerinden gelen bir isme verilmesinden yana. 
     Bu isimler arasında en ilginci Nijerya'lı Kardinal Francis Arinze. Arinze, Müslüman bir ülkeden geliyor ve seçilirse tarihin ilk siyahi papası olacak. Afrika'da katoliklerin sayısının artması ve Afrika Katolik Kilisesi'nin çok genç olması Arinze'nin avantajı. 
     Papalığın, dünyanın en büyük Katolik nüfusuna sahip Latin Amerika'ya verilmesine yönelik de yoğun talep var. Latin Amerikalı adaylardan arasında Honduraslı Kardinal Oscar Andres Rodriguez, Brezilyalı Claudio Hummes ve ve Kolombiyalı Dario Castrillon Hoyos öne çıkıyor. 
     En tartışmalı adaylardan biri de annesi Yahudi olan Fransız Piskopos Jean Marie Lustiger. Yahudilik dinine göre annesi Yahudi olduğu için Lustiger de Yahudi sayılıyor. Birçok Yahudinin Lustiger'in Papalığına karşı çıkması bekleniyor. 
     'Türkiye'nin AB'ye girişine dini nedenlerle karşı olan' Alman Kardinal Ratzinger de son dönemin öne çıkan isimlerinden. Yaş haddinden emekli olması gereken Ratzinger'i koyu katolikler Papalık için en uygun isim olarak görüyor. 

     
</TEXT>
</DOC>
