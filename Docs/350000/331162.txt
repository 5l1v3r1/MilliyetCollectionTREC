<DOC>
<DOCNO> 331162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy35.html </URL>
<DATE> 2005/04/07/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Başbakan Erdoğan Roma'ya gitti 
</HEADLINE>
<TEXT>

     Başbakan Recep Tayyip Erdoğan, Papa 2. Jean Paul'ün cenaze törenine katılmak üzere özel uçak ATA ile saat 18.20'de Roma'ya hareket etti. 
     Başbakan Erdoğan ile birlikte Devlet Bakanı Mehmet Aydın da Roma'ya gitti. 
     Başbakan Erdoğan'ı Esenboğa Havalimanı'ndan Başbakan Yardımcısı ve Dışişleri Bakanı Abdullah Gül ve öteki yetkililer uğurladı. 
     
     ''HALKIMIZIN HASSASİYETİ ÇOK AMA ÇOK ÖNEMLİDİR'' 

     Başbakan Recep Tayyip Erdoğan, ''halkın hassasiyetinin çok önemli olduğunu'' vurgulayarak, ''herkesin halkın bu hassasiyetlerini göz önünde bulundurarak tavrını belirlemesi gerektiğini'' belirtti. 
     Erdoğan, Roma'ya hareketinden önce Esenboğa Havalimanı'nda yaptığı açıklamada, beraberindeki heyetle birlikte Papa 2. Jean Paul'ün yarın yapılacak cenaze törenine katılacaklarını söyledi. 
     Cenaze töreninin Vatikan topraklarındaki San Pietro Meydanı'nda gerçekleştirileceğini ifade eden Erdoğan, törende dünyanın hemen hemen bütün ülkelerinin üst düzeyde temsil edileceğini belirtti. 
     Erdoğan, ''Bu kadar üst düzeyde bir katılımın ortaya koyduğu bir gerçek Papa 2. Jean Paul işbaşına geldiği 1978 yılından bu yana sadece Katolik dünyasının ruhani lideri olarak görev yapmamış, aynı zamanda dünya barışı ve dinler arası diyalog için çaba gösteren bir önder görevini de ifa etmiştir'' diye konuştu. 
     Papa'nın bu yöndeki çabalarını, hastalığının arttığı son yıllarda dahi sürdürdüğünü anlatan Erdoğan, Papa'nın böylece dünya tarihinde de farklı bir konumu elde ettiğini belirtti. Erdoğan, ''Şahsım, hükümetim ve tüm Türk halkı adına Katolik dünyasına başsağlığı diliyorum'' dedi. 
     
     ''KİMSE SABOTE EDEMEZ'' 

     Erdoğan, son zamanlarda Türkiye'nin ekonomik alanda yakaladığı performans, huzur ve mutluluğa da değinmek istediğini belirterek, şunları kaydetti 
     ''Bu, Türkiye'nin, milletin beklentisi olan barış ve huzur noktasında, geçmişten bugüne özellikle hasreti içinde olduğumuz bir tablodur. Bugün yediden yetmişe halkımız bu istikamete yönelmiştir. Ülkemizin hangi köşesinde olursa olsun kardeşliği, huzur ve barışı hiç kimsenin sabote edemeyeceğinden bütün vatandaşlarımız, devletimizin bütün birimleri emin olmalıdır. Hepimiz, huzura ve kardeşliğe katkıda bulunmak için azami çaba içindeyiz ve bütün bireyleriyle Türkiye'de bu çabaya ortak olmalıdır, katkı vermelidir. 
     Tüm bunlara rağmen, toplumsal psikolojiyi fısıltıyla, manipülasyonla etkilemek isteyen art niyetliler, dünyanın her yerinde olabileceği gibi ülkemizde de olabilir. Bizler, kardeşlik hukukunu, kaya gibi sağlam temeller üzerinde oturtmuş bir milletiz. Milli hassasiyetlerimizle bütün varlığımızı temsil eden bayrağımız gibi temel değerlerimizle, biz ne yaptığını bilen, bütün birimleriyle toplumsal hukukun muhafazasına odaklanmış bir hukuk devletiyiz. Burada doğallıkla sanallığı birbirinden ayırmamız lazım. Sanal olarak yapılacak hareketler değil, doğal olarak yapılacak hareketler bizim için çok çok önem arz etmektedir. Ve bayrağımıza olan sevgi, saygı, doğallık içerisinde kıymet ifade eder. Her İstiklal Marşımızda daha önce söylediğim gibi biz bayrağımızı tanımlıyoruz ve bayrağımızın amentüsü durumunda olan İstiklal Marşımızı gururla okuyoruz, bunda da bayrağımızı görüyoruz.'' 
     
     ''AZAMİ ÖZEN GÖSTERİLMELİ'' 

     Özgürlükler ve demokrasinin, kimsenin kötüye kullanamayacağı yüce ve evrensel değerler olduğunu vurgulayan Erdoğan, bütün vatandaşlardan, kamuoyu önünde konuşan herkesten, ''marjinal kesimlerin toplumun huzuruna yöneltebilecekleri yanlışlıklara karşı azami özen göstermelerini ve dikkatli olmalarını'' istedi. 
     Trabzon'da dün meydana gelen olaylara da değinen Erdoğan, şunları söyledi 
     ''Tabii ki halkımızın hassasiyeti çok ama çok önemlidir, halkımızın bu hassasiyetlerini göz önünde bulundurarak herkes tavrını belirlemelidir ve halkımızın milli hassasiyetlerine dokunulduğu zaman şüphesiz ki bunun tepkisi farklı olacaktır. Ancak bunu da lütfen kimse istismar etmesin. Yüce milletimin sağduyusu ve basiretinin her türlü art niyeti sükunetle ve kardeşlik hukukunu zedelemeden bertaraf etmeye muktedir olduğundan eminim. Devletimizin ve milletimizin zaaf içinde olacağını kimse aklından geçirmesin, bunu özellikle vurgulamak istiyorum.'' Erdoğan, bir gazetecinin ''bunları bir planın gereği gibi görüp görmediğine'' ilişkin sorusu üzerine, ''bunları bir planın gereği gibi görmenin yanlış olacağını, böyle bir değerlendirme içine girmeyi yanlış bulduğunu'' ifade etti. Erdoğan, şöyle konuştu 
     ''Bu ülkede geçmişten bugüne bir değerlendirmeye aldığımız zaman tabii ülkemiz anarşi, terör dönemlerini görmüş ve bunların bedellerini farklı ödeyerek gelmiştir. Türkiye, artık bunlara karşı da çok ciddi tecrübeleri, devletiyle milletiyle kazanmıştır. Dolayısıyla bu tür planlı hareketlerin içine girecek olanlar, karşısında Türkiye Cumhuriyeti Devleti'ni bulur. Ve bizler, iktidarıyla muhalefetiyle, bu tür olumsuzlukların her zaman karşısındayız. Bundan sonra da karşısında oluruz. 
     Bu tür eylemlere girenler, bunu kendilerine göre planlı hareket içerisinde yapabilirler. Bunu genellemeye kalkarsak, o zaman ülkemizde bloklaşma meydana gelir ki buna müsaade etmemiz mümkün değildir. Bunu da sürekli olarak gündemde tutmak yanlış olur.'' Devlet Bakanı Mehmet Aydın da Erdoğan'la birlikte Roma'ya gitti. 
     
     PAPA'NIN CENAZE MERASİMİNDE TÜRKİYE'Yİ TEMSİL EDECEK 

     Papa II. Jean Paul'ün cenaze merasimine katılacak olan Başbakan Recep Tayyip Erdoğan ve beraberindeki heyet, Roma'ya geldi. 
     Başbakan Erdoğan ve Devlet Bakanı Mehmet Aydın ile milletvekillerini taşıyan özel ATA uçağı, TSİ 21.15'te Roma'daki Ciampino Havaalanı'na indi. Erdoğan ve heyeti, havaalanında Türkiye'nin Vatikan nezdindeki Büyükelçisi Osman Durak ve İtalya nezdindeki Büyükelçisi Uğur Ziyal karşıladı. 
     Geceyi Roma'da geçirecek olan Başbakan Erdoğan, yarın TSİ 11.00'de Vatikan'ın Aziz Petrus Meydanı'nda Papa II. Jean Paul için düzenlenen cenaze merasimine katılacak. 
     Papa'nın cenaze merasiminde, ABD Başkanı George W. Bush'un da aralarında bulunduğu 200 civarında devlet ve hükümet başkanı hazır bulunacak. 
     
</TEXT>
</DOC>
