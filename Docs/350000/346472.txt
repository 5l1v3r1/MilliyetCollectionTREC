<DOC>
<DOCNO> 346472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur06.html </URL>
<DATE> 2005/05/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Avcılar'da patlama 1 yaralı 
</HEADLINE>
<TEXT>

     Avcılar’da bir büfedeki patlamada 1 kişi yaralanırken, büfede ve çevredeki binalarda büyük çapta maddi hasar meydana geldi. 
     AA muhabirinin aldığı bilgiye göre, Merkez Mahallesi Cami Sokak Medicana Hastanesi karşısında bulunan bir büfede, gece saatlerinde şiddetli bir patlama oldu. 
     Patlamada, yoldan geçen 1 kişi hafif yaralanarak Medicana Hastanesi’nde ayakta tedavi edilirken, büfe ve yanında bulunan ayakkabıcı dükkanında büyük çapta maddi hasar meydana geldi. Patlamada çevredeki çok sayıda ev ve işyerinin camları da kırıldı. 
     Olay yerinde incelemede bulunan İstanbul Emniyet Müdürü Celalettin Cerrah, patlamanın tüplerden sızan gazın sıkışmasından kaynaklanmış olduğu yönünde belirtiler bulunduğunu kaydederek, olayla ilgili soruşturmanın sürdürüldüğünü ifade etti. 
     
</TEXT>
</DOC>
