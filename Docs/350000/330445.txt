<DOC>
<DOCNO> 330445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo08.html </URL>
<DATE> 2005/04/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Efes Pilsen, Avrupa'da yarın 329. maçına çıkıyor 
</HEADLINE>
<TEXT>

     Basketbolda ULEB Erkekler Avrupa Ligi play-off çeyrek final ilk maçında yarın deplasmanda Yunanistan'ın Panathinaikos BSA Atina takımıyla karşılaşacak Efes Pilsen, Avrupa'da 329. maçına çıkıyor. 
     Lacivert-beyazlılar, Avrupa kupalarında bugüne dek yaptıkları 328 maçın 209'unu kazanırken, 119 maçta salondan yenilgiyle ayrıldı. 
     Antrenör Oktay Mahmuti ise Efes Pilsen'in başında çıktığı 93 maçta 63 galibiyet ve 30 yenilgi aldı. 
     
     PANATHINAIKOS İLE MAÇLARI 
     Efes Pilsen'in Panathinaikos'a karşı üstünlüğü bulunmuyor. 
     Avrupa kupalarında Yunan ekibiyle bugüne dek 6 maç yapan lacivert-beyazlılar, 4 maçı yitirdi, 2 maçta galip geldi. 
     Rakibiyle 2 kez ''Dörtlü Final'' de eşleşen Efes Pilsen, tarihinde Avrupa Ligi'nde ilk kez ''Dörtlü Final''e kaldığı 1999-2000 sezonunda Selanik'te yapılan maçta rakibine 81-71 yenilerek, finale çıkamamıştı. 
     2000-01 sezonunda ise Suprolig'de ''Dörtlü Final''e kalan Efes Pilsen, yine ilk maçta karşılaştığı Panathinaikos'a 74-66 yenilerek, 2. kez final şansını yitirmişti. 
     Bu arada Avrupa kupalarında Yunan ekipleriyle bugüne dek 29 maç yapan lacivert-beyazlılar, 16 maçı kazanırken, 13 maçta ise salondan yenilgiyle ayrıldı. 
     Efes Pilsen, bu sezon ilk turda karşılaştığı BC Pire Olympiakos'u 2 maçta da yenerken, 2. turda aynı grupta yer aldığı AEK Atina'ya ilk maçta deplasmanda yenildi, 2. maçta ise İstanbul'da rakibini yenerek, çeyrek finale kaldı. 
     
</TEXT>
</DOC>
