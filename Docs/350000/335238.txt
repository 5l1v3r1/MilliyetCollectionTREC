<DOC>
<DOCNO> 335238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo36.html </URL>
<DATE> 2005/04/20/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ankaragücü'nden Yılmaz Vural'a ağır suçlamalar Şike ve şiddet... 
</HEADLINE>
<TEXT>

     Ankaragücü Kulübü, teknik direktör Yılmaz Vural'ın yaptığı ve bugünkü gazetelerde yer alan açıklamasına sert yanıt verdi. 
     Kulüpten yapılan yazılı açıklamada, Yılmaz Vural'ın Ankaragücü'nden kısa bir süre görev yaptığı ve geçen pazartesi günü işine son verildiği hatırlatıldı. 
     Kulüple ilişiği kesilen Yılmaz Vural'ın ayrılırken hakaret ve rencide içeren açıklamalarının Ankaragücü camiasını derinden yaraladığı ve spor ahlakına ters düşen bu açıklamaları üzerine 'işten uzaklaştırılması' ibaresinin açıklanmasının zorunlu hale geldiği belirtilen açıklamada, Vural'ın işine son veriliş nedenleri şöyle sıralandı 
     ''- Yılmaz Vural Sakaryalıdır. Sakaryaspor maçından 1-2 gün önce kulüpten hiçbir yetkiliye bilgi vermeksizin Sakaryalı bir grupla yemekli bir toplantıda görülmesi. 
     - Ankaragücü tarihinde benzerine rastlanmayan ve şiddetle kınadığımız, futbolcularımıza saldırı ve kötü söz söyleme eylemini icra etmesi. 
     - Beşiktaş maçı oynanırken televizyonlarda verdiği çirkin görüntüler ve bu görüntüler doğrultusunda şimdi sığınmaya çalıştığı taraftarların kendisini kulüpten kovmak istemeleri. 
     - Beşiktaş maçı sonrasında İstanbul'da kalarak Ankara 19 Mayıs Stadı'nda rakiplerimizin oynadığı çok önemli maçı bile seyretmeyen ve asla tasvip edemeyeceğimiz özel yaşantısının kulübümüze menfi yansımaları.'' Açıklamada ayrıca, bu nedenlerin yönetim kurulunca değerlendirmeye alındığı belirtilerek, ''Yalnız Ankaragücü Kulübü'ne değil, Türk sporuna hiçbir şey veremeyeceği düşünülerek Yılmaz Vural'ın görevine son verilmiştir'' denildi. 

     
</TEXT>
</DOC>
