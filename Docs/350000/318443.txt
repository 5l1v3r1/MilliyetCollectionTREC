<DOC>
<DOCNO> 318443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/altan.html </URL>
<DATE> 2005/02/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türkiye, zor bir ülke... 
</HEADLINE>
<TEXT>


Türkiye'nin öz gerçeklerini, bilimsel ve dinamik eleklerden sürekli geçiremediğimiz için zor bir ülke Türkiye örneğin 50 yılda bir "örtülü ödenek harcamaları"nın saydamlaştırılmasını isteme refleksi, hangimizde yay gibi geriliyor ki 
Türkiye'de olduğundan fazla görünme de, prim yapmada kendi anadilinin yazı lezzetinden yoksun, bağnaz nağralanmalar da... 

Doğrusu bendenizin bile hiç aklına gelmemişti, Cumhuriyet gazetesinin karikatüristi Musa Kart'ın Başbakan Tayyip Bey'i, - sırada bir yumak kınnap daha beklerken, - ipliklere dolanmış bir kedi görünümünde çizdiği için, Ankara 8'inci Asliye Hukuk Mahkemesi'nde 5 bin YTL tazminat ödemeye mahkum olacağı... 
JİTEM'le de ilgili militerlerden birini, böyle çizmiş olsa kim bilir daha nelere mahkum olurdu 

Dünkü Cumhuriyet'te, 2. Dünya Savaşı yıllarında İngiltere Başbakanı olan Winston Churchill'in, başı askeri kasketli bir buldog köpeği olarak yapılmış heykelinin fotoğrafı vardı. 
Fotoğrafın altında, heykelin "İmparatorluk Savaş Müzesi"nde sergilendiği belirtiliyordu. 
Türkiye'de gerek Hz. Muhammet'in, gerek Gazini'nin vazgeçtik esprili bir heykelinden, çok daha masum bir karikatürü yapılabilir mi 
Zor bir ülkedir Türkiye, zor bir ülke... 

Beyinleri kavurup kısırlaştırma fırınlarıyla ilgili, halk deyimlerine bir bakın şöyle 
"Etliye sütlüye karışma"... 
"Doğruyu söyleyeni dokuz köyden kovarlar"... 
"Yukarı tükürsen bıyık, aşağı tükürsen sakal"... 
"Suya sabuna dokunma"... 
Yine de, kalemlerinde zek şimşekleri çakan az yazar, az ozan çıkmamıştır Türkiye'den örneğin işte 3 dizelik bir şiir 
Suya dokunmazmış, 
Sabuna dokunmazmış 
Pise bak... 

Türkiye, zor bir ülke zor... 
Dünkü Hürriyet'te Ertuğrul Özkök, "Bir komutanın soruları" başlığıyla Em. Koramiral Atilla Kıyat'ın, Radikal'de Funda Özkan'ı da etkilemiş olan açıklamalarına yer veriyordu. 
Atilla Kıyat'ın, telif hakkına yan çizerek, açıklamalarını alıyorum bendeniz de 
"Yıllar boyu korkularımızla yaşadık. Kuzey Irak'ta Kürt devleti kurulacak, Ermenistan bizden tazminat alacak, sonra Kars'ı, Ardahan'ı alacak. Yunanistan Ege'yi alacak, Kıbrıs elimizden gidecek diye. Batı da hep bu korkularımızı bilerek hareket etti, yeri geldi bu korkularımızı bize karşı kullandı. 2 milyonu açlık sınırında yaşayan Ermenistan'ın bizim için bir tehlike olması mümkün mü 3.5 milyon Kürt'ün bir devlet kurması halinde benim ülkemin vatandaşları için cazibe merkezi yaratacağının düşünülmesi bile ağırıma gidiyor. Yarın Başbakan çıksın desin ki, 'Ermenistan sınır kapısını açıyorum. Ermenistan komşum, düşmanım değil'. Kürtlere de şunu söylesin, 'Irak'ın toprak bütünlüğünden yanayım. Ama Kürt devleti kurulsa da ilk tanıyan ben olurum. Benim uzattığım eli istismar edersen, Türkiye'den toprak koparma hevesine kapılırsan da yumruğu yersin'. Yunanistan'a dönüp, 'Gel oturalım masaya, iki büyük devlet olarak yaşadıklarımız bize yakışmıyor. Gerginlik ne senin, ne benim işime yaradı. Silah tüccarları kazandı' desin, dünya şaşkına döner. O zaman Başbakan dünyanın oyuncaklarını elinden almış olur. 
Bir ülkenin kendisini olduğundan güçlü görmesi de, gücünün farkında olmaması da tehlikelidir". 

Em. Koramiral Atilla Kıyat, neden vazgeçtiğini anlayamadığımız eski TV sohbetlerinde de aklın tutarlılığını ve ekonomik bir saydamlığı, hamaset tatavalarına yeğleyen bir militer olarak, dikkati çekiyordu. 
Ve insan düşünüyordu 
- İç politika merdivenlerini "iç düşmanlar - dış düşmanlar" söylemleriyle, önüne gelene "hain" damgası basma üstüne kurmuş bir ülkede savunma harcamalarının artırıldıkça artırılması için, dışardan birtakım kulis gıdıklamaları yaparsan hem silah satışlarından daha bol k r eder, hem de o ülkenin ekonomisini çökerterek, kendisini dış merkezlere daha çok muhtaç bırakmaz mısın Nasıl olsa böyle bir kazığı açığa çıkarabilecek bir muhalefet de yok o ülkede... 

Sadece günün birinde, Mısır'da El Ahram gazetesinin de "Ordunun siyasallaşmasını kabul etmeyen reformcu general" diye övdüğü Genelkurmay Başkanı Orgeneral Hilmi Özkök "Savunmanın güçlü olması için, o ülkede ekonominin de güçlü olması gerekir" gibi gürültüsüz patırtısız bir cümlecik söylemişti. 
Bir süre sonra da, militerlerin gelir ve giderlerinde bir saydamlık gereksinmesini resmiyete sokarak, kendi alanında sessiz bir devrim yarattı. 

Türkiye, zor bir ülke... 
Ama hiç değilse, vatanın korunmasını vatandaşların çektiği çilelerden daha çok önemser görünen davulcu gümbürtülerinin de, ötesine geçmiş militerlerimiz var işte... 
Unutmamak gerekir ki, "medeni cesaret"ten yoksun bir "kaba kuvvet cesareti", tarihsel bir mezar kazmaya yarar "değersiz önemliler"in, "önemsiz değerler"e burun kıvırdığı ülkelerde... 



</TEXT>
</DOC>
