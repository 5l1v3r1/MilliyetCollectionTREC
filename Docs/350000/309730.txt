<DOC>
<DOCNO> 309730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko01.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm geliri 15.9 milyar dolara ulaştı 
</HEADLINE>
<TEXT>



Türkiye, geçen yıl yabancılar ve yurt dışında yaşayan ancak tatilini Türkiye'de geçiren ya da Türkiye'yi ziyaret eden vatandaşlarından toplam 15.9 milyar dolarlık turizm geliri elde etti. Turizm geliri 2003 yılına göre yüzde 20 oranında arttı. 
Devlet İstatistik Enstitüsü'ne DİE göre geçen yıl Türkiye'ye gelen yabancılar ve Türk vatandaşları ortalama 784 dolarlık kişibaşı harcama yaptı. Bu rakam 2003 yılında Türklerin yüksek harcama düzeyleri nedeniyle 810 dolara yükselmişti. Geçen yıl Türkiye'yi ziyaret eden 17 milyon 203 bin yabancıdan toplam 12 milyar 124 milyon dolarlık turizm geliri elde edildi. Yabancılardan sağlanan turizm geliri 2003 yılına göre yüzde 25.3 oranında artarken, 2003'te 706 dolar olan yabancıların Türkiye'deki kişi başına ortalama harcama tutarı da geçen yıl 205 dolar olarak gerçekleşti. 

Türkler kişi başına az harcadı 
Türkiye'yi ziyaret eden yurt dışında yaşayan 3 milyon 59 bin 644 Türk vatandaşı ise geçen yıl toplam 3 milyar 763.6 milyon dolar harcadı. Türklerin 2003 yılında 1.356 dolar olan kişi başı harcama tutarı geçen yıl 1.230 dolara gerilerken, elde edilen toplam gelir ise yüzde 6.7 oranında artış kaydetti. 


</TEXT>
</DOC>
