<DOC>
<DOCNO> 310281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy20.html </URL>
<DATE> 2005/01/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan Kimse benim teröristim daha iyidir, kötüdür savı içine girmesin 
</HEADLINE>
<TEXT>

     Başbakan Recep Tayyip Erdoğan, kimsenin ''benim teröristim daha iyidir, seninki daha kötüdür'' gibi bir savın içerisine girmemesi gerektiğine işaret ederek, ''Teröristlerin hepsi kötüdür. Bunların dini, milleti, milliyeti, ırkı, vatanı yoktur'' dedi. 
     Başbakan Erdoğan, Davos'taki Kongre Merkezi'nde düzenlediği basın toplantısında, Davos Zirvesi'nin başlığının bu yıl ''zor seçenekler konusunda sorumluluk üstlenilmesi'' olarak belirlendiğini anımsattı. 
     Siyasiler olarak nasıl seçenekler üstleneceklerinin ''çok açık ve net olarak'' ortaya konulması gerektiğini kaydeden Erdoğan, terörün küreselleşmesinin engellenmesinin önemine işaret etti. Barışın küreselleşmesi için neler yapılacağının konuşulması gerektiğini vurgulayan Başbakan, şöyle konuştu 
     ''Teröre baktığımızda aslında sebep netice ilişkisidir. Sebebinde ne var Ona baktığımız zaman yoksulluğu, cehaleti ağırlıklı olarak görüyoruz. Şu anda buna yönelik ortak mücadele platformunu en gelişmiş ülkelerden gelişmekte olan ülkelere kadar hep birlikte hatta gelişmemiş olan ülkeleri de buna katmak suretiyle bu adımı atmamız lazım. Bu konuda ortak bir aklın oluşması şart. Kimse, 'benim teröristim daha iyidir, seninki daha kötüdür' gibi bir savın içerisine girmesin. Teröristlerin hepsi kötüdür. Bunların dini, milleti, milliyeti, ırkı, vatanı yoktur. Bundan en çok canı yanan ülkelerden biridir Türkiye. Biz her tür dayanışmaya var olduğumuzu başından itibaren söyledik ve söylüyoruz.'' 
     
     TERÖRE HARCANAN PARA VE YOKSULLUK 

     Teröre harcanan paranın, teröre değil de yoksul ülkelere, Afrika'ya harcandığı düşünüldüğünde yoksulluğun büyük ölçüde aşıldığının görüleceğini kaydeden Erdoğan, aynı şeyin savunma sanayine yatırılan paralar içinde geçerli olduğuna dikkati çekti. 
     ''Eğer 21. asır paylaşım, dayanışma asrı olarak kabul ediyorsak yapmamız gereken müşterek olarak çok şey var'' diyen Erdoğan, ''Biz Türkiye olarak 2005 yılını Afrika yılı ilan ettik. Şahsım bakan arkadaşlarımı ağırlıklı olarak Afrika kıtasındaki ülkeleri dolaşacak. Onlarla nasıl müşterek çalışmalar yapabiliriz onun tespitini yapacağız'' diye konuştu. 
     Güneydoğu Asya'da yaşanan felakete de işaret eden Erdoğan, insani yardım noktasında her ülkenin elinden geleni ortaya net koymasını istedi ve ''Lafını yapmamalıdır'' dedi. 
     5 Şubat'ta geniş bir ekiple bölgeye gideceğini anımsatan Erdoğan, şöyle devam etti 
     ''Bir ucundan tutup oradaki enkazı kaldırmamız lazım. O gönlü yaralı insanları tedavi etmek için onların yanında olmamız lazım. Hangi dinden olursak olalım 'yaradılanı yaradandan ötürü sevme' anlayışı ile orada olmamız lazım ve inanıyorum ki, insanlık herhalde tsunami felaketine duyarsız kalmayacak. Onu da çözmenin gayreti içinde olacaktır.'' Erdoğan, AB süreci konusunda gerek tarama, gerek müzakere ile ilgili hazırlıkların devam ettiğini belirterek, ''Ankara Antlaşması'na yönelik olarak hukuki altyapı çalışmaları devam ediyor. Bu çalışmaları yapıp adımlarımızı atacağız. Gecikmeyi arzu etmiyoruz. Anlayışımız çözümdür'' diye konuştu. 
     Erdoğan, Davos'ta düzenlediği basın toplantısında, soruları da yanıtladı. 
     Erdoğan, sözde ''Ermeni soykırımı'' ile ilgili bir soru üzerine, bu konudaki resmi düşüncelerinin de sivil düşüncelerinin de belli olduğunu söyledi. Erdoğan, ''Biz, tarihte olan bitenleri tarihçilere bırakmış bir siyaset anlayışını güdüyoruz'' dedi. 
     Türkiye Cumhuriyeti hükümeti olarak Ermenistan'a hava kapısını açtıklarını, ticareti başlattıklarını kaydeden Erdoğan, şöyle devam etti 
     ''Ülkemdeki Ermeni vatandaşları ile münasebetleri gayet yerinde olan bir hükümetiz ve ülkemde 30 bin Ermeni kökenli vatandaş var. Onların hiç böyle bir sıkıntısı yok. Biz şu anda geleceğin dünyasını inşa etmenin gayreti içerisindeyiz. Türkiye-Ermenistan arasındaki münasebetleri nasıl iyi bir çizgiye getiririz, bunu düşünmeye gayret sarf ederseniz çok daha isabetli olur. Bu tür kavramlar üzerinde barışı üretemezsiniz. Bana göre bu yanlıştır.'' 
     
     TÜRKİYE-İSRAİL İLİŞKİLERİ 

     Türkiye-İsrail ilişkileri konusundaki bir soru üzerine de Erdoğan, Türkiye'nin Ortadoğu'da barıştan yana olduğunu söyledi. Türkiye'nin gerek İsrail, gerek Filistin ile ilişkiler açısından herhangi bir sıkıntısının olmadığını ifade eden Erdoğan, şunları söyledi 
     ''Fakat terörün de her türlüsüne karşı olduğumuzu ifade ediyoruz. O başka bir olay, bu başka bir olay. Bizde bir söz vardır Dost acı söyler, ama gerçeği söyler. Biz diyoruz ki bu bombalar artık ölüm kusmasın. İki ayrı devletin olduğu bir Filistin-İsrail istiyoruz. Şu anda biliyorsunuz bu konudaki girişimlerimiz Filistin seçimleri ile birlikte başlamıştır. Dışişleri Bakanımı İsrail ve Filistin'e gönderdim. Buradaki barışa nasıl katkıda bulunabiliriz, bunun gayreti içindeyiz. 
     İsrail ile ticaret hacmimiz yaklaşık 2.5 milyar dolardır. Yakın bir gelecekte ben de İsrail ve Filistin'e gideceğim. Ama doğruları konuşacağız, eksileri de konuşacağız, artıları da konuşacağız. Çözümü böyle yakalayacağız. Var olan eksiği görmemezlikten gelirsek neticeye varamayız. Bunları da bir an önce hep birlikte telafi etmemiz lazım. Barış, barış, barış diyoruz. Bu konuda Filistin de İsrail de üstüne düşeni yapmalıdır.'' 
     
     AB 

     ''3 Kasım'da üyelik müzakerelerinin başlayacağından emin misiniz O zamana kadar Kıbrıs'ın tanınması çözümlenebilecek mi '' sorusuna ise Erdoğan, şu karşılığı verdi 
     ''AB süreci konusunda Türkiye olarak şu anda gerek tarama, gerek müzakere ile ilgili hazırlıkları devam ettiriyoruz. Ankara Antlaşması'na yönelik olarak hukuki altyapı çalışmaları devam ediyor. Bu çalışmaları yapıp adımlarımızı atacağız. Gecikmeyi arzu etmiyoruz. Anlayışımız çözümdür. Buna yönelik olarak arkadaşlarımız çalışmalarını devam ettiriyor.'' 
     
     IRAK SEÇİMLERİ 

     Erdoğan, Irak seçimleri ile ilgili bir soruyu yanıtlarken de seçimlerde katılımcılığın başarılı olduğunu söylemenin zor olduğunu söyledi. 
     Başbakan Erdoğan, şöyle devam etti 
     ''Yani, seçmen karşısında seçilme durumunda olan seçenekler az. Bu yönden belki tam demokratik bir seçim olmayabilir. Ama bir demokrasiye geçiştir. Burada sandıkların halkın önüne gelmesi bir adımdır. Bana göre önemli bir adımdır. 30 Ocak akşamı işbaşına gelecek olan yönetim bundan sonraki süreci iyi tanımlamalıdır. Sorumluluğu, mesuliyeti ağırdır. Çünkü, bu yönetim anayasayı hazırlayacak olan yönetimdir. Bu anayasa, etnik unsurların birbirine egemenlik sağlamasına olanak verecek bir anayasa olmamalıdır. Farklı mezheplerin birbirine egemenlik sağlamasına fırsat veren bir anayasa olmamalıdır. Irak'ın toprak bütünlüğünü sağlamaya yönelik bir anayasa olmalıdır. Irak'ın tüm zenginliklerinin tüm Irak halkına ait olduğunu ortaya koyan bir anayasa olmalıdır. Bunu başarırsa Irak halkının da güvenini yarınlara yönelik olarak kazanır.'' 
     
     UKRAYNA'NIN AB ÜYELİĞİ 

     Ukrayna'nın AB üyeliği konusundaki görüşünün sorulması üzerine de Erdoğan, AB'nin genişleme sürecinin devam ettiğini anımsattı. 
     Erdoğan, ''Kurallara uygun olduktan sonra biz hepsine evet deriz. Bizim adalet karşısında boynumuz kıldan incedir. Dış politikada da böyle düşünüyoruz'' diye konuştu. 
     
</TEXT>
</DOC>
