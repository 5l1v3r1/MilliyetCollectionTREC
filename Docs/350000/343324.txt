<DOC>
<DOCNO> 343324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy09.html </URL>
<DATE> 2005/05/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hollanda Büyükelçisi Onur Air kaza yaparsa Türk turizmi kötü etkilenir 
</HEADLINE>
<TEXT>

     Hollanda’nın Ankara Büyükelçisi Sjoerd Gosses, "Onur Air uçuşlarının istenilen düzeye gelmesi en büyük isteğimizdir" dedi. 
     Gosses, bölgedeki mayınların temizlenmesiyle ilgili incelemede bulunmak üzere Hakkari’ye geldi. İlk olarak Bedensel Engelliler Derneği’ni ziyaret eden Gosses, burada basın mensuplarının sorularını yanıtladı. 
     Hollanda’nın hava sahasını Onur Air’e kapatması yönündeki sorular üzerine Gosses, şirketin son 2 yıldaki bazı uçuşlarındaki güvenlik koşullarının istenilen düzeyde olmadığını, şirketin bu konuda birkaç kez uyarıldığını ancak uyarıların, dikkate alınmadığını ifade etti. 
     Yolcuların güvenliğinin sağlanmasının havacılığın en önemli koşullarından biri olduğunu, Hollanda ve bütün Avrupa ülkelerinde sivil havacılık yetkililerinin, hava ulaşımında güvenliğe büyük önem verdiklerini belirten Büyükelçi Gosses, şunları kaydetti 
     "Onur Air uçuşlarındaki güvenlik koşullarının istenilen düzeyde olmadığını tespit ettik. Geçen hafta yaşanan ve neredeyse kazayla sonuçlanacak olay üzerine Onur Air’in Hollanda’ya uçuşlarını belli bir süreliğine durdurma kararı aldık. 
     Şirketin bir aylık sürede gerekli uçuş güvenlik önlemlerini alması durumunda karar yeniden gözden geçirilecek, şirket uçuş iznine yeniden kavuşabilecek. Onur Air uçuşlarının istenilen düzeye gelmesi en büyük isteğimizdir." Birçok Avrupa ülkesinin Onur Air’in uçuş güvenliğini tartıştığını ifade eden Gosses, "Bu şirketin uçuşu sırasında yaşanacak bir kaza, Türk turizmini büyük ölçüde etkileyecektir" diye konuştu. 
     
</TEXT>
</DOC>
