<DOC>
<DOCNO> 307515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy06.html </URL>
<DATE> 2005/01/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İçki reklamlarına kısıtlama geliyor... 
</HEADLINE>
<TEXT>

     Ergin olduğu halde fiziki olarak ergin görünmeyen kimseler ve çocuklar alkollü içki reklamlarında kullanılmayacak. Reklamlarda ayrıca, sarhoş şoför görüntüsü yer alamayacak, içkilerin kişisel sorunları çözebileceği teması işlenemeyecek, içki içmemek bir zaafiyet olarak gösterilemeyecek. 
     Tütün, Tütün Mamulleri ve Alkollü İçkiler Piyasası Düzenleme Kurumu'nun Alkollü İçki Reklamlarında Uyulacak İlkeler Hakkında Tebliği Resmi Gazete'nin bugünkü sayısında yayımlandı. Bir ay sonra yürürlüğe girecek tebliğle, 4077 sayılı "Tüketicinin Korunması Hakkında Kanunu"nda belirlenen ilkeler saklı kalmak üzere, alkollü içki reklamlarında uyulacak ilkeler belirlendi. 
     Buna göre, alkollü içki reklamları, ergin olmayan 18 yaşından küçük gençlere ve çocuklara yönelik olmamayacak ve ergin olmayan gençler, ergin olduğu halde fiziki olarak ergin görünmeyen kimseler ve çocuklar alkollü içki reklamlarında kullanılmayacak. Alkol tüketiminin araç kullanımıyla ilişkilendirilmesine dair içerik kullanılmayacak ve alkollü içkilerin tedavi edici özelliklere sahip olduğu, uyarıcı ve rahatlatıcı etkisinin bulunduğuna dair içerik kullanılamayacak. Alkollü içkilerin kişisel sorunları çözebileceği teması işlenemeyecek, alkolün bırakılması, az içilmesi veya hiç içilmemesine ilişkin olumsuz bir imaj verilmeyecek. Reklamlarda içki içmemek bir zaafiyet olarak gösterilmeyecek. 
     
     İÇKİ İÇMEK "STATÜ SEMBOLÜ" OLMAYACAK 
     Alkollü içkilerin alkol derecesi tüketiciyi yanıltmayacak şekilde ve doğru olarak gösterilecek, alkollü içkideki alkol oranının yüksekliğinin, içkinin kalitesiyle doğru orantılı olduğu şeklinde mesaj verilmeyecek. İçki reklamlarında, daha yüksek alkol içeren içkilerin daha fazla sarhoş etme etkisine sahip olduğu ve içki içmenin statü sembolü olduğu mesajı verilmeyecek. İçki içenlerin içki içmeyenlere göre daha cesur ve gözüpek olduğuna ilişkin tema işlenmeyecek, alkol tüketmemenin zihinsel ve sosyal bakımdan bir eksiklik olduğunu gösteren reklamlara yer verilmeyecek. 
     Alkollü içki reklamlarında ayrıca, içki içmenin yetişkinlik işareti olduğu mesajı verilemeyecek, alkol tüketiminin sportif başarıları arttırdığı vurgulanamayacak. 
     Alkollü içkilerin susuzluğu giderici etkisi olduğu mesajı verilmemelmeyecek, herhangi bir alanda özel başarıya sahip veya kamuoyunun güvenini kazanmış veya yardım kuruluşları ile işbirliği içinde olan veya çocuklar yararına faaliyette bulunan veya medyada isim yapması gibi nedenlerle, ergin olmayanlar için açıkça veya zımnen örnek teşkil eden veya edebilecek herhangi bir kişi, karakter veya grup yer almayacak. Ürün, önemli derecede yetenek veya dikkat veya zihin açıklığı gerektiren faaliyetlerle birlikte tanıtılmayacak. 
     
</TEXT>
</DOC>
