<DOC>
<DOCNO> 321109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas08.html </URL>
<DATE> 2005/03/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Limp Bizkit'in solistinden, internet sitelerine tazminat davası... 
</HEADLINE>
<TEXT>

     Amerikalı alternatif rock grubu Limp Bizkit'in solisti Fred Durst, eski kız arkadaşıyla çektiği amatör porno filmi yayımlayan internet sitelerine 80 milyon dolar tazminat davası açtı. 
     Gençlerin gözdesi olan grubun şarkıcısı Fred Durst'un, bir ''hacker''ın bilgisayarına girerek çaldığı özel görüntüleri internette yaklaşık bir haftadır dolaşıyor. 
     Durst'un menajeri, genç şarkıcının 2003'te eski kız arkadaşının da rızasıyla çektiği görüntüleri, daha önce porno şirketlerinin yüksek fiyatlı tekliflerine karşın asla kamuoyuna göstermek istemediğini ve bilgisayarında sakladığını belirtti. 
     Ancak, 25 Şubat'ta Durst'un bilgisayarının, daha önce Hilton otellerinin ünlü varisi Paris Hilton'un başına gelen olay gibi internet korsanlarınca ''hack''landığını ve çok özel görüntülerin internette yayımlanmaya başladığını belirten menajer, bunun üzerine görüntüleri yayınlayan web sitelerine dava açtıklarını kaydetti. 
     Durst'un avukatı da Federal Soruşturma Bürosu FBI ajanlarının, Hilton ve müvekkilinin başına gelenler arasında bağlantı olup olmadığını soruşturduklarını bildirdi. 
     
</TEXT>
</DOC>
