<DOC>
<DOCNO> 308183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yazar/altan.html </URL>
<DATE> 2005/01/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ne akla, ne gündemlere pek gelmeyen konular... 
</HEADLINE>
<TEXT>


AKLA gelmeyen konularla çelik çomak oynamanın tadı kahkaha oranı, bayramlarda bile çok düşük olan Türkiye'de, paylaşım öksüzlüğüne uğrasa bile sabahları tek başına içilen demli bir çay zevkine eşit yine de... 
Kaldı ki 21. yüzyıl, akla gelmeyen konuların yüzyılı olmaya aday... 
Yalçın Doğan'dan öğrendiğimize göre baksanıza Birleşmiş Milletler örgütü, hiç akla gelmedik neler sormaya başladı Ankara'ya 
"Kadınlar, erkeklere göre neden daha yoksul yaşıyorlar Türkiye'de " 
"Okuma yazma bilmeyen kız çocuk oranı yüzde 21.6. Erkek çocuk oranı yüzde 5.6. Kızların oranı neden bu kadar yüksek " 
"Gözaltında, ya da hapiste cinsel şiddete maruz kalan kadınlar hakkında bilgi verir misiniz " 

Akla gelmeyen konular... 
Kadın haklarını savunma amacıyla kurulmuş örgütlerin, belirli resmi günlerde Anıtkabir'i ziyaret etmelerine karşın Mustafa Kemal'in annesi Zübeyde Hanım ile kız kardeşi Makbule Hanım'ın mezarlarına birer çiçek koymayı, neden akıl etmedikleri türünden... 

Hayata tatavalardan arınmış olarak bakmak insanoğlunun ne kadar kolay afsunlanıp, takozlaştırıldığını da ortaya koyması bakımından, harika bir seksek eğlencesi öyle değil mi 
Bu eğlenceye isterseniz, Montesquieu'nün "özgürlüğün sınırları tanımlaması"nı da yerleştirebilirsiniz "gulam ve gılman" deyimlerinin içeriğine, neden cami vaazlarında hiç değinilmediğini de... 
Hatta isterseniz, "istisnalar kaideyi bozmaz" ilkesinin çürüklüğünü de... 

Montesquieu, "kişinin özgürlüğü, başkasının özgürlüğünün başladığı yerle sınırlıdır" demiş... 
Tapu Kadastro Müdürlüğü'ne gidip, arsanızın sınırlarını, Montesquieu'nün tanımlamasına göre somutlaştırabilir misiniz 
- Arsanızın sınırları nerede bitiyor 
- Başkasının arsasının başladığı yerde. 
- Başkasının arsası nerede başlıyor 
- Benim arsamın bittiği yerde... 
Görülüyor ki, "kişi özgürlüklerinin sınırları", kadın haklarıyla da ilgili olarak, sık sık imbikten geçirilmesi gereken bir konu... 
Örneğin İslamda, genç kızların diledikleriyle evlenme ve kadınların diledikleri zaman boşanma hakları var mıdır 
Özellikle imam nik hıyla evlenmiş kadınları ilgilendiren önemli bir konu... Bendeniz yanıtını bilemiyorum. 

"Gulam ve gılman" deyimlerinin içeriğine, neden cami vaazlarında hiç değinilmediğini de, açıklayabilecek bir donanımdan yoksunum... 
Sadece "cennet" anlatımlarında "huri"lerin yanında, "gılman"ların da bulunduğunu çok dinledim ne anlamda bir cennet ödülü olduklarını kimse açıklamadı... 
Kadın hakları açısından, incelenmesi gereken bir başka konu da bu. Çünkü "gılman"la aynı kökenden olan "gulampara" deyimi, çok yaygın Şark toplumlarında... 
Kadınların aşırı baskı altında bulunmaları, acaba birtakım başka sapkınlıklara mı neden olmada 
Ne akla, ne de gündemlere pek gelmeyen konulardan biri daha işte... 

"İstisnalar kaideyi bozmaz" ilkesine gelince... 
Acaba gerçekten öyle mi 
16. yüzyılda, tüm yaşayanlar Güneş'in, Dünya'nın çevresinde döndüğüne inanıyordu Dünya'nın kendi yörüngesinde döndüğünü söyleyen Galileo, Copernic uzantısında bir istisna idi gelin görün ki "istisna", "kaide"yi bozmuştu. 

Akla ve gündeme gelmeyen konularda, bazı gizli projektörler yanar. 
Ve o projektörlerin aydınlığında ortaya çıkmaya başlar, kadınlarla çocukların neden bu kadar ezildiği de... 
Ezilmiş kadınların yetiştirdiği çocuklar ise, çağ dışı kalmışlığın mayasını pekiştirir sadece Atatürk ilke ve inkılapları doğrultusunda onca nutuk söylenmiş olsa bile... 

Akla gelmeyen konulardan biri de, "gelenek ve göreneklerimizin nasıl tanımlanacağı " 
Gelenek ve göreneklerimiz içinde cep telefonu var mıdır yoktur. Ama güveçte pastırmalı kuru fasulye vardır... 
Acaba teknolojik artı ve üretimler evrenseldir de sadece ağız tadı, kadınla erkek ilişkilerini de içeren, yaşam biçimleri mi yereldir 
Evrensel teknolojinin kullanımıyla, yerel yaşam biçimleri de değişmeye başlamaz mı Doğum kontrol hapı yaygınlaştıkça değişik bir biçimde tatilciliği de körüklemeye başlamaz mı 

Doğrusu epey eğlenceli oluyor, akla ve gündeme pek gelmeyen konuları kurcalamak... 
Tabularla dogmalar zımparalandıkça kişiliklerine, kutsallaştırdıkları beylik kalıp ve tatavalarda bir zırh aramaya çalışanların keyfi kaçsa da... 
Tevfik Fikret de yüz yıl önce, kutsallaştırılmış beylik kalıplara karşı bir kuşku duymayı öneriyor ve şöyle diyordu 
"Şüphe bir nura doğru koşmaktır" 

Bazı konuların karanlıkta kalmasını yeğleyenlere karşı ise, Birleşmiş Milletler'in soru yağmurları, ışık yağdırmakta 
"Çalışma yaşamında ırk, dil, politik düşünce ayrımı gözeten, kadınlar aleyhindeki örneklere karşı, hükümet ne önlem alıyor " 
Enseyi karartmayın. İnsanlık -Başkan Bush'a rağmen- kötüye gitmez. Türkiye de gitmez... 



</TEXT>
</DOC>
