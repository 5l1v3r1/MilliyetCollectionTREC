<DOC>
<DOCNO> 318324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur33.html </URL>
<DATE> 2005/02/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bıçak parası aldığı iddia edilen profesör, hakim karşısında... 
</HEADLINE>
<TEXT>

     Osmangazi Üniversitesi OGÜ Sağlık Bilimleri Enstitüsü eski müdürü ve Üroloji Anabilim Dalı eski öğretim üyesi Prof. Dr. Yusuf Özyürek'in, bir hastadan ''bıçak parası'' aldığı iddiasıyla yargılanmasına başlandı. 
     Ağır Ceza Mahkemesi'nde görülen davanın ilk duruşmasında tutuklu sanık Prof. Dr. Yusuf Özyürek ve müşteki Hasan Hüseyin Uslu hazır bulundu. Mahkeme heyeti, savcının iddianameyi okumasının ardından tutuklu sanıktan savunma yapmasını istedi. 
     Prof. Dr. Özyürek, bir ay önce babasıyla yanına gelen Hasan Hüseyin Uslu'nun, SSK Hastanesi'nden OGÜ Tıp Fakültesi'ne sevk edilen kanser hastası babasının ameliyatını yapmasını istediğini kaydetti. 
     Hasan Hüseyin Uslu'ya, ameliyatın başkanlığında yapılabilmesi için, döner sermayeye bir miktar para yatırması gerektiğini söylediğini ifade eden Prof. Dr. Özyürek, şöyle konuştu 
     ''Bir dizi ameliyat yapıldı, ancak para talep etmedim. Hastanın taburcu edileceği gün, müşteki Hasan Hüseyin Uslu, odama gelerek masamın üzerine para bıraktı. Paraya bir anlam veremedim. Odamın kapısı açıktı. Hastaların yanlış anlamaması için parayı çekmeceye koydum. Daha sonra yetkilileri telefonla arayıp parayı döner sermayeye götürmelerini söyledim. O sırada odaya polisler geldi. Suçlamaları kabul etmiyorum. Ameliyat öncesi ve sonrası kimseden para almadım.'' 
     
     ''PARAYI GETİRMEZSEN TABURCU ETMEM'' 
     Babası tedavi edilen müşteki Hasan Hüseyin Uslu ise Prof. Dr. Yusuf Özyürek'in babasını ameliyat etmek için 2 milyar lira istediğini belirterek, 1 milyar liralık ilk ödemeyi yaptıktan sonra babasının ameliyat edildiğini kaydetti. 
     Hasan Hüseyin Uslu, ameliyattan sonra odasına gittiği Prof. Dr. Özyürek'in ''Babanın durumu iyi. Paranın geri kalan kısmını getirdiysen, taburcu edeceğim. Yoksa etmem'' dediğini bildirdi. 
     Bunun üzerine gerekli yerlere şikayette bulunduklarını ifade eden Uslu, ''Sivil polisi halamın oğlu olarak tanıtıp Prof. Dr. Özyürek'in odasına gittim. Emaneti getirdiğimi söyledim. Paranın ne kadar olduğunu sorunca 1.5 milyar lira dedim ve masaya bıraktım. Parayı çekmeceye koydu. Odadan ayrılınca resmi polisler içeri girdi'' dedi. 
     Olayda görevli sivil polis memuru da müştekinin ifadesi doğrultusunda konuştu. 
     Mahkeme heyeti Prof. Dr. Yusuf Özyürek'in tutukluluk halinin devamına karar vererek, eksik evrakın tamamlanması için duruşmayı erteledi. 
     
     OLAY 
     OGÜ Sağlık Bilimleri Enstitüsü Müdürü ve Üroloji Anabilim Dalı Öğretim Üyesi Prof. Dr. Yusuf Özyürek, 31 Ocak'ta bir hastadan ''bıçak parası'' aldığı iddiasıyla tutuklanmıştı. Prof. Dr. Yusuf Özyürek'in, 4 Şubat'ta da üniversitedeki tüm görevlerine son verilmişti. 
     Eskişehir-Bilecik Tabipler Odası da Prof. Dr. Özyürek hakkında soruşturma başlatmıştı. 
     
</TEXT>
</DOC>
