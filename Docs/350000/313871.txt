<DOC>
<DOCNO> 313871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo12.html </URL>
<DATE> 2005/02/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beşiktaş'ta Demirören de idmanı izledi 
</HEADLINE>
<TEXT>

     Beşiktaş, Denizlispor ile hafta sonunda yapacağı lig maçının hazırlıklarını bugün yaptığı antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri'nde kar yağışı altında gerçekleştirilen idmanda siyah-beyazlı futbolcular, kondisyon, istasyon, pas ve kanatlardan yapılan ortalarla gol çalışmasının ardından çift kale maç yaptı. 
     Milli takım kamplarında bulunan Carew ve Pancu ile sağ ayak topuğunda ağrıları bulunan kaleci Ramazan idmana katılmadı. 
     Bu arada, ağrıları azalan Emre Aşık uzun bir aradan sonra takımla birlikte çalıştı. 
     Öte yandan, siyah-beyazlıların bugünkü antrenmanını kulüp başkanı Yıldırım Demirören ve asbaşkan Kıvanç Oktay da izledi. İkili idman sırasında bir süre teknik direktör Rıza Çalımbay ile görüştü. 
     Siyah-beyazlılar, yarın yapacakları antrenmanla Denizlispor maçı hazırlıklarını sürdürecek. Saat 11.00'deki antrenmanın ardından, saat 12.45'te teknik direktör Çalımbay, tesislerde basın toplantısı düzenleyecek. 
     
</TEXT>
</DOC>
