<DOC>
<DOCNO> 339721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/guncel/gun03.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece 15 kişinin ifadesi alındı 
</HEADLINE>
<TEXT>


TEKİN ATAY Trabzon DHA 

Mersin'de bayrağa saygısızlık sonrası toplumda gerginliğe yol açan olayların ilk durağı Trabzon'daki linç girişimine karışan 2 bin kişiden sadece 15'i tespit edilebildi. Bu kişiler de polisteki ifadelerinin ardından serbest kaldı. 
TAYAD adına bildiri dağıtmak isteyen 5 kişinin linç girişimine uğraması üzerine bir ay önce Trabzon Cumhuriyet Başsavcılığı soruşturma başlattı. Emniyet Müdürlüğü ekiplerince incelenen görüntülerde cezaevindeki uygulamaları protesto amacıyla bildiri dağıtan grubu linç etmek isteyen yaklaşık 2 bin kişiyle, bu olayı protesto eden grubu tekme tokat döven 200 kişiden sadece 15'inin kimlikleri belirlenebildi. Ancak savcı Kasım Aras'ın yürüttüğü soruşturma kapsamında polisin ifadelerine başvurduğu 15 zanlı hemen serbest bırakıldı. 

Çifte soruşturma 
Karadeniz Teknik Üniversitesi KTÜ ise, bildiri dağıtırken linçten kurtulan 5 kişiye destek veren Trabzon Meslek Yüksekokulu Teknik Programlar Bölümü 1. sınıf öğrenicisi Nurgül Acar ile KTÜ Tıp Fakültesi Farabi Hastanesi asistan doktorlarından Hacer Örgülü hakkında soruşturma başlattı. 


</TEXT>
</DOC>
