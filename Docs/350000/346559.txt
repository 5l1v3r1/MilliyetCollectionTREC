<DOC>
<DOCNO> 346559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/guncel/axgun02.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyanın kalbi Seul'de 
</HEADLINE>
<TEXT>


Yarın Seul'de başlayacak olan Dünya Gazeteler Birliği'nin WAN 58. Kongresi'nde, haber sunumunda yeni formatlar, yeni okuyucu profilleri ve internetin daha etkin olarak nasıl kullanılabileceği gibi konular tartışılacak 

DIŞ HABERLER SERVİSİ 

Dünya Gazeteler Birliği'nin World Association of Newspapers-WAN 58. Kongresi, yarın Güney Kore'nin başkenti Seul'de başlayacak. 57'incisi Haziran 2004'te gazetemizin organizasyonuyla İstanbul'da düzenlenmişti. Kongre'de bu yıl da, haber sunumunda yeni formatlar, yeni fiyat modelleri, yeni okuyucu profilleri masaya yatırılacak. 
57. Kongre'nin ev sahibi Doğan Gazetecilik İcra Kurulu Başkanı Hanzade Doğan'ın da katıldığı Kore Basın Derneği sponsorluğunda düzenlenen kongrede, basın kuruluşlarının haber sunumunda internet ve telsiz iletişim teknolojisinin daha etkin olarak nasıl kullanılabileceği gibi konular tartışılacak. 
Kongrede gazetecilik açısından 2004'ün bir dökümü yapılarak, sektörde hem okuyucular hem de reklam verenler açısından talep ve beklentilerin daha iyi bir şekilde karşılanabilmesi için çözüm yolları aranacak. 

Yuvarlak masa 
Kongrenin yarınki programında yolsuzluğa karşı mücadele eden gazeteler ve gazetecilerle ilgili bir yuvarlak masa toplantısı yapılacak. En saygın ve en büyük gazetecilik toplantısı olan WAN'ın 58. Kongresi'ne dünyanın dört bir yanından gazete yayın sahipleri, genel yayın yönetmenleri, editörler, sektörün her dalından yöneticiler katılacak. Seul'de aynı anda Dünya Editörler Forumu'nun 12'incisi de yapılacak. 
Merkezi Paris'te bulunan küresel gazetecilik organizasyonu WAN, basın özgürlüğünün sağlanması için de faaliyet gösteriyor. Dünya çapında 18 bin gazeteyi temsil eden WAN'a, 102 ülkeden çok sayıda gazete sahibi de üye. 


</TEXT>
</DOC>
