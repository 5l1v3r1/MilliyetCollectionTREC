<DOC>
<DOCNO> 342493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun17.html </URL>
<DATE> 2005/05/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
"Onur Air'in seferlerinin yasaklanması AB normlarına uygun değil" 
</HEADLINE>
<TEXT>

     Bentour turizm şirketinin yetkilisi ve Avrupa-Türk Turizm İş Konseyi Kurucu Başkanı Hüseyin Baraner, Onur Air havayolu şirketinin seferlerinin durdurulmasının AB normlarına uygun olmadığını söyledi. 
     Baraner, AA muhabirine yaptığı açıklamada, "Onur Air’in seferlerinin yasaklanması AB normlarına uygun değil. Yolcuların uçağa bindikten sonra uçaktan indirilmeleri bugüne kadar görülmüş şey değil. 
     Her şeyin bir yöntemi var. Burada bu şekilde şov yapılması hoş değil" dedi. 
     Baraner ayrıca, Türk Sivil Havacılık Kurumu’nun, ilave seferlerle gönderilen Alman turistlerin Türkiye’ye inmesine bir süre izin vermediğini, bunun üzerine İspanya’daki bazı turizm bölgeleri ile Yunanistan ve Kıbrıs Rum kesimi yönetiminin bu uçaklara iniş izni verebileceklerini bildirdiklerini belirterek, Türk turizmciler olarak Kültür ve Turizm Bakanlığı Müsteşar Yardımcısı Ali Alp ile birlikte devreye girerek, uçakların diğer ülkelere inmelerini önlediklerini kaydetti. 
     Müsteşar Yardımcısı Alp de, girişimleri sırasında büyük Alman turizm şirketlerinden de destek aldıklarını, Almanya’nın önde gelen turizm şirketi TUI’nin Yönetim Kurulu Başkanı Michael Frenzel’in kendisini iki kez aradığını söyledi. 
     Almanya’da diğer önemli bir turizm şirketi olan FTİ Touristik şirketinin sahibi ve Genel Müdürü Dietmar Gunz da, AA muhabirine yaptığı açıklamada, Türk turizmine zarar verilmesinin önlenmesi gerektiğini belirterek, "Türk turizm ve havayolu şirketlerinin adlarının korunması için koordineli çalışmalı ve birlik olmalıyız. Bu nedenle Baraner ile de sürekli irtibat halindeyiz. Aksi takdirde güvenin yeniden kazanılması yıllar sürer" dedi. 
     Gelişmelerin gelecekte ne yönde olacağını bilemediğini ifade eden Gunz, "Gelişmeler medyanın tutumuna bağlı. Umarım siyasetçiler de aptallık edip olayı abartmazlar. Ben Onur Air’i o kadar iyi tanımıyorum, ancak bugüne kadar bu şirketle çok iyi iş yaptık. Türk tarafının da da profesyonelce davranarak bu konuda duygusal davranmamalarını diliyorum" diye konuştu. 
     Berliner Morgenpost ve Die Welt gazeteleri de dünkü gelişmeleri, "Uçaklara iniş izni verilmemesi Türkiye ile tartışma yarattı" başlığıyla verdi. Gazetelerin haberlerinde, Almanya Dışişleri Bakanlığı Müsteşarı Klaus Scharioth’un girişimiyle sonuçta Türkiye ile anlaşma sağlandığı belirtildi. 
     Bild gazetesi ise, "Türkiye, Alman uçaklarına iniş izni vermedi" başlığıyla verdiği haberde, Air Berlin adlı havayolu şirketi sözcüsü Peter Hauptvogel’in, "Türkiye Alman turistleri rehin alıyor" şeklindeki sözleri aktarıldı. 
     
</TEXT>
</DOC>
