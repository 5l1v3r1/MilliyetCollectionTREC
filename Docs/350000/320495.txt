<DOC>
<DOCNO> 320495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur68.html </URL>
<DATE> 2005/03/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Daha önce Sibel Can'ı da izinsiz dinleyen kişiler yakalandı 
</HEADLINE>
<TEXT>

     İstanbul Emniyet Müdür Yardımcısı Tayfur Erdal Ceren, Bakırköy'de dedektiflik bürosu açarak izinsiz dinleme yaptıkları belirlenen 2 kişinin yakalandığını bildirdi. 
     Ceren, Asayiş Şube Müdürlüğü Brifing Salonu'nda yaptığı basın açıklamasında, bir kişinin otomobiline dinleme cihazı yerleştirerek izinsiz dinleme yaptıkları belirlenen 2 kişinin yakalandığını söyledi. 
     Ceren, Bakırköy'de dedektiflik bürosu açan bu kişilerle birlikte, 1 adet dinleme yapmak üzere hazırlanmış cep telefonu düzeneği, 1 adet bilgisayar kasası, 1 adet kırık CD, çok sayıda cep telefonu kartı ve ses kayıt cihazı ele geçirildiğini kaydetti. 
     Gözaltına alınan kişilerin, 1999 yılında sanatçı Sibel Can'ın da aralarında bulunduğu bazı kişileri dinlediği gerekçesiyle yakalanarak cezaevine konulan Neşe Ş. ve kendisine yardım eden Ümit T. olduğu öğrenildi. 
     İstanbul Emniyet Müdür Yardımcısı Ceren, basın mensuplarının soruları üzerine sahte rakı olayına ilişkin 11 kişinin yakalandığını, bunlardan 10'unun adliyeye sevk edildiğini, 1 kişinin ise hastanede olduğunu ve beyin ölümünün gerçekleştiğini söyledi. 
     Ceren, konuyla ilgili düzenlenen operasyonlarda da Şişli'de 1000 şişe, Fatih'te ise 36 koli sahte rakı ele geçirildiğini kaydetti. 
     
</TEXT>
</DOC>
