<DOC>
<DOCNO> 316198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur32.html </URL>
<DATE> 2005/02/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Büyük sürpriz Türkiye'nin ilk yediz bebekleri geliyor 
</HEADLINE>
<TEXT>

     İkinci kez bebek sahibi olmak amacıyla tedavi gören Aliağalı Sibel 30 ve Hüseyin Deniz 35 çifti, doktorlarından yediz gebelik haberi alınca şaşkına döndü. 
     Çiftin doktoru Central Hospital Kadın Hastalıkları ve Doğum uzmanı Özer Gürbüz, çiftin 11 yıllık evli olduğunu, 3 yıl önce çocuk sahibi olmak için tedavi amaçlı kendisine geldiklerini belirtti. 
     Aşılama yöntemiyle 3 yıl önce çiftin bir erkek çocuk sahibi olduğunu dile getiren Gürbüz, ikinci kez bebek isteyen çifte yeniden tedavi uygulandıklarını bildirdi. Yine aşılama yöntemini uyguladıklarını anlatan Gürbüz, şu bilgileri verdi 
     ''Ama bu kez hormon değerleri yüksek seyrettiği için çoğul gebelik olabileceğini söylemiştik. Aşılamadan bir iki hafta sonra ültrason bulgularında ilk etapta beşiz gebelik olduğunu gördük, bir dahaki kontrolde bebek sayısı altıya, sonra da yediye çıktı. Sayıyı kesinleştirmek için çifti Dokuz Eylül Üniversitesi'ne gönderdik ve oradan da rakam onaylandı. Hastaya, olayın boyutlarıyla ilgili bilgi verdik.'' Konunun ekonomik, psikolojik ve tıbbi olmak üzere 3 boyutu bulunduğunu dile getiren Gürbüz, ailenin ekonomik olarak 7 çocuğu büyütecek güçtü olmadığını, ancak bu konunun sponsorlar yardımıyla çözülebileceğini kaydetti. İkinci boyutunun etik ve psikolojik olduğunu dile getiren Gürbüz, şöyle devam etti 
     ''Aile ikilemde. Çocuğu olmayan bir çiftin 7 çocuğu oluyor, bunların da üçü kalsın, dördünü alalım diyoruz. Bu psikolojik olarak olumsuz etkiliyor. Bir de tıbbi boyutu var. Bu çoğul gebelikler istemediğimiz gebeliklerdir. 7 tane bebek olması, olumsuzlukları da beraberinde getiriyor. Örneğin erken doğum riski sık yaşanıyor. Literatürü taradık, yediz bebek hiç yok. Dünyada sadece ABD'li bir çiftin yediz bebeği olmuş. Doktorlar onlara da 'bir kısmını alalım' önerisini getirmişler ama anne kabul etmemiş, doğurmuş ve sağlıklı olmuşlar. Biz de aynı öneriyi getirdik. Kararı hasta verecek. Devam edelim derlerse, devam edeceğiz, olmazsa üç bebeği bırakıp, dördünü alacağız. Bu yasal ve bilimsel bir yöntem. Bu işlemi de DEÜ uzmanlarıyla ortak yapacağız.'' Ailenin karar vermesi durumunda 4 bebeğin alınması işleminin 3 hafta sonra yapılacağını anlatan Gürbüz, ''Bebekler şu anda 8 haftalık, 21 milimetre boyundalar, hepsi canlı, kalpleri çalışıyor. 3 hafta gelişimlerini gözlemek açısından beklenecek'' dedi. 
     
     AİLE ŞAŞKIN 

     Yediz haberini alınca büyük bir şaşkınlığa uğrayan Deniz çiftini bu kez de 'Bebeklere nasıl bakacağız ' endişesi sardı. İşçi olarak çalışan ve 600 YTL aylıkla geçimini sağlayan Hüseyin Deniz ve eşi bebeklerin hepsini dünyaya getirip getirmeme konusunda kararsız kaldı. 
     Baba Hüseyin Deniz, hem mutlu, hem de şaşkın olduklarını belirterek, ''Tuhaf bir durum içindeyiz'' dedi. Durumun eşi için daha zor olduğunu, karar aşamasında bulunduklarını ifade eden Deniz, duygularını şöyle dile getirdi 
     ''Henüz düşünüyoruz. Tıbben mümkün değilse gerekeni doktorlarımız yapacak, ama her şey sağlıklı gider derlerse, 7 bebeği de isteriz. Sürenin sonu olan 11. haftayı bekleyelim ve sakin kafayla düşünelim diyoruz. Ben işçiyim, eşim çalışmıyor. 3 yaşında bir oğlumuz var, o da tedaviyle doğmuştu. 7 bebek mutlaka maddi zorluk yaratacak.'' 

     
</TEXT>
</DOC>
