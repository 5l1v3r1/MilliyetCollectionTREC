<DOC>
<DOCNO> 300359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas04.html </URL>
<DATE> 2004/12/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Murat Evgin evinde hayranlarına konser verdi... 
</HEADLINE>
<TEXT>

     Sanatçı Murat Evgin, evinde hayranlarına konser verdi. 
     www.muratevgin.com internet adresinden form dolduranlar arasından seçilen 20 kişi, Evgin'in Üsküdar'daki evinde sanatçıyı dinleme imkanı bularak, farklı bir gece yaşadı. 
     Evgin, evin salonunda hayranlarına yaklaşık 1.5 saat süren konser verdi. Sanatçı, konserde orkestra eşliğinde ''Beni ellere verdin'' ve ''İnan bana'' albümünden şarkılarını seslendirdi. 
     Evgin'i, hayranlarının yanı sıra manken Şebnem Scheffer ile Şenol İpek de özel davetli olarak dinledi. 
     Murat Evgin, konserle ilgili AA muhabirine yaptığı açıklamada, ev konseri fikrinin tüm haklarının kendisine ait olduğunu ifade ederek, dünyada ilk kez bir sanatçının kendi evinde hayranlarına konser verdiğini söyledi. 
     Ev konserlerinin ilkini 5 Mayıs 2004'te gerçekleştirdiklerini ve büyük ilgi görmesi üzerine bugünkü konseri düzenlediklerini kaydeden Evgin, ''2005 yılında hayranlarımın evinde konser vermek istiyorum. Her ilde bir hayranımın evinde çalmak için görüşmelerim sürüyor. Büyük bir organizasyon olacak. Murat Evgin Ev Konserleri Türkiye Turnesi yapacağım'' diye konuştu. 
     Evde kendilerine içecek ve çerez ikram edilen Evgin'in hayranları da böyle bir organizasyona katılmaktan mutluluk duyduklarını ifade etti. 
     
</TEXT>
</DOC>
