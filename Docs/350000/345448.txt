<DOC>
<DOCNO> 345448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur14.html </URL>
<DATE> 2005/05/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İstanbul'da bazı yollarda kısıtlama olacak 
</HEADLINE>
<TEXT>

     İstanbul Büyükşehir Belediyesi, Avrupa Şampiyonlar Ligi finali nedeniyle, yarın için maç güzergahını oluşturan yol ağında trafik kontrol noktaları oluşturulduğunu bildirdi. 
     Büyükşehir Belediyesi Basın Danışmanlığı’ndan yapılan açıklamada, Avrupa Şampiyonlar Ligi final maçı nedeniyle, trafik ve önlemlere yönelik alınan kararların, "İkitelli bölgesinde maç güzergahı dışında, bütün yollar için trafiğe kapatılacağı" şeklinde yanlış anlaşıldığı ifade edildi. 
     Bölgede trafiğe kapatılan yol olmamakla birlikte bazı kısıtlamalar getirildiği vurgulanan açıklamada, şöyle denildi 
     "UKOME kararı gereğince 25 Mayıs’ta yapılacak UEFA Şampiyonlar Ligi final maçı için Organize Sanayi Bölgesi’nin 25 Mayıs’ta saat 06.00’dan itibaren 24 saat süreyle ağır tonajlı araç trafiğine 
     kapatılmasına karar verilmiştir. 
     Bununla birlikte maç günü saat 14.00’ten başlamak üzere maç güzergahını oluşturan yol ağında trafik kontrol noktaları tesis edilmiştir. Bu kontrol noktalarında yapılacak kontrol sırasında, maçla ilgisi olmayan sivil araçların maç güzergahına geçişine izin verilmeyecektir. Misafir takım oyuncuları, yabancı ve Türk seyirciler için ayrı güzergahlar belirlenmiştir. Bu güzergahlar renkli trafik levhalarıyla yönlendirilmiştir." Açıklamada, maç güzergahında oluşturulan trafik kontrol noktaları ise şöyle sıralandı 
     -TEM Kuzey yan yol, Masko 2-3 no’lu kapılar önü, -Türk seyirciler için tahsis edilen güzergah üzerinde, Saraçlar Camii mevkii, BP benzin istasyonu yanından stadyuma ulaşan 15 no’lu yol girişi, -Başakşehir 2. Etap’tan stadyuma devam eden 11 no’lu yol girişi. 
     
</TEXT>
</DOC>
