<DOC>
<DOCNO> 346182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/dunya/dun02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattına petrol Rusları kızdırdı 
</HEADLINE>
<TEXT>


CENK BAŞLAMIŞ 


Bakü - Tiflis - Ceyhan BTC petrol boru hattına önceki gün ilk petrolün akıtılması, bölgedeki enerji kaynakları üzerindeki denetimini yitirmeye başlayan Rusya'nın tepkisini çekti. 
Rusya, başından beri ekonomik olmadığını savunduğu projeye en somut tepkisini, Azerbaycan'ın başkenti Bakü'de önceki gün yapılan törene temsilci göndermeyerek ortaya koydu. Dün de Rus Parlamentosu Dış İlişkiler Komitesi Başkanı Konstantin Kosaçov, projenin asıl amacının ABD'nin siyasi çıkarlarına hizmet etmek olduğunu öne sürdü. Kosaçov, ABD ve diğer Batılı ülkelerin boru hattının geçtiği bölgelerdeki istikrarsızlığı gerekçe göstererek Kafkasya'ya asker yerleştirmeyi planladığını iddia etti. Senato Uluslararası İlişkiler Komitesi Başkanı Mihail Magrelov da, Rusya'nın bölgede yabancı güçler görmek istemediğini söyledi. Yeni İzvestiya, "Bu büyük projeye kendimiz katılmadık, şimdi de tepki gösteriyoruz" diye yazdı. 


</TEXT>
</DOC>
