<DOC>
<DOCNO> 316205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur41.html </URL>
<DATE> 2005/02/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Protez bacağıyla DEHAP'ı protesto etti 
</HEADLINE>
<TEXT>

     DEHAP Konya İl Teşkilatı'nca düzenlenen eylemde, protez bacağını çıkaran gazi Nurullah Özdemir, ''Bunun sorumlusu Apo değil mi '' diyerek, DEHAP'lılara tepki gösterdi. 
     DEHAP İl Başkanlığı Kayalıpark'ta basın açıklaması yaptı. İl Başkanı Semra Irmak'ın terör örgütü elebaşı lehine yaptığı ''savaşa geçit vermeyeceğiz'' konulu konuşmayı dinleyen vatandaşlar arasında bulunan gazi Nurullah Özdemir 30 , takma bacağını çıkarıp partililere göstererek, ''Bunun sorumlusu Apo değil mi Hangi barıştan bahsediyorsunuz Bunun sorumlusu o değil mi '' diyerek DEHAP'lıları protesto etti. 
     Vatandaşların kendisini sakinleştirmeye çalıştığı Özdemir, protez bacağını yerine taktığı sırada yaptığı açıklamada, 1995 yılında askerliğini yaparken Irak'ın kuzeyinde mayına bastığını ve sağ bacağını kaybederek gazi olduğunu söyledi. 
     Eskiden sanayide işyeri sahibi olduğunu, ancak daha sonra bu işi de yürütemeyerek işsiz kaldığını belirten Özdemir, ''Benim ocağımı söndürdü. Birçok kişinin ocağını söndürdü. Teröristleri değil, teröristlerin zarar verdiği insanları anlatın'' diyerek partililere tepki gösterdi. 
     Partili bir gencin Özdemir'le tartışması sırasında yaşanan gerginliği polis ve vatandaşlar önledi. 
     Daha sonra topluluk dağıldı. 
     
</TEXT>
</DOC>
