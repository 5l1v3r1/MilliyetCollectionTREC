<DOC>
<DOCNO> 306043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/pulur.html </URL>
<DATE> 2005/01/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupalı olmanın bir bedeli vardır .. 
</HEADLINE>
<TEXT>


BİR "din tartışması"dır gidiyor hele Rahşan Ecevit'in "Din elden gidiyor " diye feryadı yangını körükledi. 
Olay, misyonerlerin kapı kapı dolaşıp meydanlarda sergi açarak parasız İncil dağıtmaları, mahalle aralarındaki apartmanlarda kiliseler açmaları ve bazı Türklerin Hıristiyan olup bu kiliselerin cemaatine katılmaları... 
Bu önlenebilir mi 

BUNA geçmeden önce şu "misyoner" kelimesinin anlamına bakalım... 
"Misyoner Hıristiyan olmayan toplumlarda bu dini yaymaya çalışan, bununla görevli kimse." 
Bunun bir anlamı da "Kendisini bir ülküye adayan, bunu gerçekleştirmeye çalışan adam"dır. 

PEKİ, Hıristiyan misyonerlerin Türkiye'deki faaliyetleri önlenebilir mi 
Bir zamanlar önlemeye çalışılırdı, sık sık gazetelerde haberler çıkardı, "İncil dağıtan, Hıristiyanlık propagandası yapanlar yakalandı" diye.. 
Şimdi bunlar geride kaldı, isteyen istediği dinin propagandasını yapar, isteyen istediği dini seçer ve geçer. 
Avrupa kapılarında bekleşirken, adamların dinlerini yaymalarına engel olamazsınız. 
Avrupalı olmanın da, Avrupalıya yaranmanın da bir bedeli vardır, ödeyeceksiniz. 

HER ne kadar Sayın Başbakan bir tarihte "Laiklik ile İslamiyet bir arada olmaz " demişse de, bizler laik Müslümanlardanız, kendimizi bildiğimizden beri ne kimsenin inancına karışır, ne de kimsenin bizim inancımıza müdahale etmesini kabul ederiz, "misyonerlikten" de hoşlanmayız. 

MÜSLÜMANLIĞINDAN ve de dürüstlüğünden sanırız kimsenin kuşku duymadığı Hüseyin Üzmez geçen gün isyan ediyordu 
"Yarından tezi yok, misyoner faaliyetlerine karşı etkin tedbirler almalıyız. Apartman altlarında açılan binlerce izinsiz, gizli, illegal kiliseleri derhal kapatmalıyız. Ülkemizin sömürge olmadığını bütün dünyaya göstermeliyiz." Vakit, 11 Ocak 2005 
"Vakit çok geç " diye bir şarkı vardır, hatırladınız mı 

BİR de hidayete erip imana gelenler var onlardan bazılarını görünce, aklımıza Orhan Veli'nin "Kitabe-i Sengi Mezar" şiiri gelir 
"Hiçbir şeyden çekmedi dünyada Nasırdan çektiği kadar Hatta çirkin yaratıldığından bile o kadar müteessir değildi Kundurası vurmadığı zamanlarda Anmazdı ama Allah'ın adını Yazık oldu Süleyman Efendi'ye." 
Demek, bugünlerde bazı "Süleyman Efendi'ler"in ayağını kunduraları vuruyor ki Allah lafını ağızlarından düşürmüyorlar. 

BEKİR Coşkun "Şimdi yükselen değerlerimiz tarikatlar, şıhlar, şeyhlerdir" diye yazıyordu. 
Doğrudur 
Bu yükselen değerlerin bazı şakşakçıları da kimlerdir bilir misiniz 
Mehmet Akif, onları tarif eder 
"Şimdi Allah'a söver, sonra biraz bol para ver 
Hiç utanmaz, Protestanlara zangoçluk eder." 
Tanıdınız değil mi 



</TEXT>
</DOC>
