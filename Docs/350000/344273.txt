<DOC>
<DOCNO> 344273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko53.html </URL>
<DATE> 2005/05/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Coşkun Kapılarımız, Irak'lı kardeşlerimize 24 saat açık olacak... 
</HEADLINE>
<TEXT>

     Sanayi ve Ticaret Bakanı Ali Coşkun, Irak Başbakanı Caferi ile birlikte Ankara’da temaslarda bulunan Irak Sanayi ve Ticaret Bakanı Usame El Nuceyfi’ye, "kapılarımız, Irak’lı kardeşlerimize 24 saat açık olacak" dedi. 
     Sanayi ve Ticaret Bakanlığı’nda bir araya gelen iki bakan, ikili ekonomik ilişkileri ele aldılar. 
     Bakan Coşkun, görüşmenin basına açık bölümünde, Türkiye’nin Irak’ın her konudaki gelişmesine hizmet etmek istediğini belirterek, bunun gerçekleşebilmesi için, bürokratik engellerin kaldırılmasını istedi. 
     Coşkun, kendi sorumlu olduğu bakanlığın özel sektöre hitap ettiğini hatırlatarak, bu anlamda tarafların sanayi ve ticaret alanında yatırım yapmalarını kolaylaştırmak amacıyla, hızla buluşturulmasını önerdi. 
     Önerisine katkıda bulunmak amacıyla "19-20 Eylül’de İstanbul’da Türk-Irak İş Konseyi toplanacak. Buna Irak hükümetinin destek olmasını arzu ediyoruz" diyen Coşkun, bu toplantıda ikili işbirliği olanaklarının ayrıntılı şekilde ele alınacağını söyledi. 
     Bakan Coşkun, serbest piyasa ekonomisine geçişte de, Türkiye’nin Irak’a yardımcı olabileceğini, küçük ve orta büyüklükteki işletmelerin piyasa ekonomisine hazırlanması alanında da bakanlığının uygulama konusunda yardımcı olabileceğini bildirdi. 
     Coşkun, bakanlık olarak Rekabet Kurulu’nun işleyişi, Patent Enstitüsü, Türk Standartları Enstitüsü, Akreditasyon Kurumu’nu ilgilendiren alanlarda, Irak’la işbirliği yapabileceklerini anlattı. 
     Coşkun, şunları kaydetti 
     "Türkiye, artık devlet olarak işletme yatırımı yapmıyor. Artık sınai büyümemiz, özel sektör öncülüğünde gerçekleşmektedir. Ancak biz anahtar teslimi şeker fabrikası kuruyor ve üretiyoruz. Türkiye’de şeker kamışı yetişmediği için, biz şeker pancarından şeker üretiyoruz. 
     Irak’ın şeker fabrikası kurma düşüncesi olursa, bu konuda teklif verebiliriz. Ayrıca, ev ekonomisine katkıda bulunmak amacıyla halı dokumacılığı konusunda da hizmet verebiliriz. 
     Türkiye’nin 70 milyar dolar ihracatının yüzde 87’sini sanayi ürünleri oluşturmaktadır. Türkiye, otomotiv, seramik, cam, gıda ürünleri, inşaat malzemeleri, çimento gibi pek çok sanayi alanında Irak’la işbirliğine gidebilir. Bizim kapılarımız 24 saat Irak’lı kardeşlerimize açık olacak. Pek çok alanda iki ülke arsında işbirliği mevcuttur." 
     
     25 SANAYİ SEKTÖRÜNDE YATIRIM OLABİLİR 
     Konuk Bakan Usame El Nuceyfi de, Türkiye’yi ziyaretlerinde kendilerini yabancı bir ülkede gibi hissetmediklerini ifade ederek başladığı konuşmasında, Irak’ın zor ve güç bir dönemden geçmekte olduğunu dile getirdi. 
     Ülkenin alt ve üst yapısının harap olduğunu vurgulayan konuk bakan, "ancak bu geçici bir dönemdir. Ülkenin yeraltı ve yerüstü kaynakları ve yetişmiş insan gücü bulunmaktadır"dedi ve ülkesinin yeniden inşaası için gereken önlemlerin alındığını vurguladı. 
     Bunun ilk adımı olarak, Yabancı Sermaye Mevzuatını değiştirdiklerini hatırlatan Irak’lı Bakan, ülkesiyle, Türkiye arasında ticari ilişkilerin özel sektörler arasında veya devletten devlete ilişkiler şeklinde olabileceğini söyledi. 
     Irak’ın yeniden onarımında inşaat sektörünün devrede olacağını kaydeden Bakan, çimento sanayini yeniden rehabilite edeceklerine dikkati çekerek, yakında 10 yeni çimento fabrikasının ihalesini yapacaklarını duyurdu. 
     10 milyon üretim kapasiteli bu fabrikaların ihalesine Türk 
     firmalarının girmelerini istediklerini belirten Bakan, kibrit üretimi, ilaç sanayi, gübre sanayini içeren 25 sanayi dalında üretim yapmak istediklerini bildirdi. Konuk bakan, ülkesinde yatırım yapmak istedikleri 25 sanayi dalı olduğunu söyleyince, Bakan Coşkun bunların ne olduğunu sordu. Konuk bakan, sektörleri tek tek saymaktansa, Irak Büyükelçiliği aracılığıyla dosyanın tercümesinin Bakan Coşkun’a verilmesini sağlayacağını kaydetti. 
     
</TEXT>
</DOC>
