<DOC>
<DOCNO> 349290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun20.html </URL>
<DATE> 2005/06/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Le Figaro SPD'de Türkiye konusunda ilk kuşkular doğdu 
</HEADLINE>
<TEXT>

     Fransa ve Hollanda’da yapılan referandumlardan sonra Alman Sosyal Demokrat Partisi’nde SPD Türkiye’nin AB üyeliği konusunda "ilk kuşkular"ın ortaya çıktığı öne sürüldü. 
     Fransız Le Figaro gazetesi, Berlin kaynaklı bir haberinde Alman Başbakanı Gerhard Schröder’in Türkiye ile üyelik müzakerelerinin öngörüldüğü gibi 3 Ekim’de başlamasından vazgeçmediğini belirtti. 
     Buna karşın gazete, "Ancak Alman sağı, Ankara ile ’imtiyazlı ortaklık’ önerisi için kampanya yapmayı sürdürürken ilk defa sosyal demokrat alanda kuşkular doğdu" diye yazdı. 
     SPD’deki ilk farklı seslerin Avrupa Parlamentosu’ndaki sosyalist grup başkanı Martin Schulz’dan geldiğini öne süren gazete, Schulz’un Alman Süddeutsche Zeitung gazetesine yaptığı açıklamalarda anayasanın reddedilmesinin genişleme için ciddi sorunlar yaratacağını söylediğine dikkat çekti. Le Figaro, Schulz’un "Anayasa yürürlüğe girmezse, Nice Antlaşması geçerli olur ve tüm Avrupa, Nis’in, 2004’den sonraki genişleme için yeterli olmadığı konusunda görüş birliği içindeydi" değerlendirmesine vurgu yaptı. 
     Le Figaro, Avrupa Parlamentosu eski başkanı Alman sosyalist milletvekili Klaus Hansch’un da Türkiye’nin üyelik perspektifinin Fransa ve Hollanda’daki referandumlarda önemli bir rol oynadığını söylediğine de işaret etti. 
     SDP’nin aynı kuşkularını paylaşıp paylaşmadığını bilmek için henüz erken olduğunu belirten Le Figaro, şimdilik Türkiye’ye verilen perspektifin Schröder tarafından sorgulanmadığını kaydetti. 
     Buna karşın, Le Figaro, Almanya’da Birlik partilerinin CDU-CSU 
     iktidara gelmesi halinde başbakanlığı üstelenecek Angela Merkel’in müzakerelere karşı çıkmamakla birlikte "imtiyazlı ortaklık" seçeneğinin net bir opsiyon olması konusunda ısrar edeceğini belirtti. Fransız gazetesi, CDU milletvekili Friedbert Pfluger’in "imtiyazlı ortaklık" seçeneğinin müzakere sürecine dahil edilmesini, Türkiye’nin üyeliğini reddedecek bir referandumun, izlenecek 10 yıllık bir müzakereye tercih edilir olduğunu sözlerine yer verdi. 
     
</TEXT>
</DOC>
