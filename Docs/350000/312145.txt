<DOC>
<DOCNO> 312145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur40.html </URL>
<DATE> 2005/02/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Görme engelli Türk ressamı Harvard inceledi 
</HEADLINE>
<TEXT>

     Altı Nokta Körlere Hizmet Vakfı Genel Sekreteri Turhan İçli, doğuştan görme engelli olduğu halde canlı ve gerçekçi resimler yapan ressam Eşref Armağan'ın beyin gelişiminin Harvard Üniversitesi'nde incelendiğini, Armağan'ın görsel korteksinin resim yaparken canlandığını belirtti. 
     İçli, düzenlediği basın toplantısında Armağan'ın doğuştan görme engelli olduğunu ve 40 senedir hiç eğitim almadan resim yaptığını söyledi. İçli, Armağan'ın beyin MR'ıyla ilgili ilk bilimsel incelemelerin tamamlanmış olduğunu ve bugüne kadar bilinmeyen yeni bilimsel bulgulara ulaşıldığını bildirdi. Bulguların birçoğunun henüz gizli tutulduğunu ifade eden İçli, ressam Armağan'ın görsel korteksinin resim yaparken canlandığını belirtti. İçli, araştırmalarda ressamın doğuştan kör olduğunun kesinlikle ortaya çıktığını da kaydetti. 
     Basın toplantısına ABD'li menajeri Joan Eroncel'le katılan Armağan da, çocukluk çağlarından beri dünyayı parmak uçlarıyla tanımaya çalıştığını ifade ederek, ABD'de yapılan testler hakkında bilgi verdi. 
     Armağan, yapacağı resme ait şekillerin önce kabartmalarını parmaklarıyla incelediğini boyut, perspektif, gölge ve renk gibi resmin temel öğelerini etrafındaki insanlara sorarak öğrendiğini dile getirdi. 
     
     Bilinen tek örnek 

     Görme yeteneği olmadığı halde resim yapabilmesinin uluslararası alanda ilgi gördüğünü söyleyen Armağan, görme kaybı ile beynin gelişimi ve beynin görme mekanizmalarının incelendiğini anlattı. Armağan, "Toronto Üniversitesi'nden John M. Kennedy bana dünyada bilinen tek örnek olduğumu söyledi" dedi. 
     Armağan, gazetecilerin isteği üzerine birkaç saniye dokunduğu mikrofonu detaylarıyla kısa bir sürede çizdi. 
     
</TEXT>
</DOC>
