<DOC>
<DOCNO> 308716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonyas03.html </URL>
<DATE> 2005/01/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Öğrencilerin yüzde 23'ü tatil yapamıyor... 
</HEADLINE>
<TEXT>

     Adana'da yapılan araştırma, ilköğretim okulu öğrencilerinin yüzde 23'ünün tatil yapmak yerine çalıştıklarını ortaya çıkardı. 
     Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş, İlköğretim Bölümü Öğretim Üyesi Yrd. Doç. Dr. Songül Tümkaya ve Milli Eğitim Müdür Yardımcısı Turan Dönmezer tarafından, 12 ilköğretim okulunda, 868 öğrenciyle yapılan araştırma, öğrencilerin eğitim-öğretim dönemlerinin arta kalan zamanları ile tatillerde aile bütçelerine katkıda bulunmak için çalıştıklarını ortaya koydu. 
     Araştırmaya göre, okullarda, öğrencilerin yüzde 23.3'ü dersten arta kalan zamanlarında ve tatillerde çalışıyorlar. Çalışan öğrenci oranlarının okullar arasında büyük farklılıklar gösterdiği ve çalışanların büyük kısmının kenar semtlerdeki okullara giden öğrenciler olduğu anlaşıldı. Çalışma oranı kenar semtlerdeki okullarda yüzde 45'lere kadar ulaşırken, lüks semtlerde yer alan okullardaki çalışma oranı ise yüzde 7.6 civarında. 
     Doç. Dr. Gümüş, yarı yıl tatilinin bu öğrenciler için daha fazla çalışmak anlamına geldiğini belirterek, çalışan öğrencilerin çoğunun marangozluk, seyyar satıcılık ve çıraklık gibi işlerde yoğunlaştığını söyledi. 
     Gümüş, çalışma durumunun fakir semtlerdeki okullarda daha çok yoğunlaşmasına karşın iyi okullarda bile bazı öğrencilerin aile bütçesine katkıda bulunmak için çalışmayı tercih ettiklerini ifade etti. 
     Ekonomik sıkıntıların ağır yükünün çocukların omzuna bindiğini belirten Gümüş, ''15 yaş grubu altındaki çocukların uluslararası sözleşmelerde ve yasalarımızda çalışmaları yasak olmasına rağmen hayatın gerçekleri yasak tanımıyor'' dedi. 
     
</TEXT>
</DOC>
