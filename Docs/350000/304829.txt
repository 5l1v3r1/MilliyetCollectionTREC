<DOC>
<DOCNO> 304829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yazar/sazak.html </URL>
<DATE> 2005/01/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Paşalar geçidi 
</HEADLINE>
<TEXT>


Eski Deniz Kuvvetleri Komutanı Oramiral İlhami Erdil'den sonra eski MGK Genel Sekreteri emekli Orgeneral Tuncer Kılınç'ın adının bir askeri ihale davasında, müteahhitten 150 bin dolar alan kişi olarak geçmesi, 'etik şoklar'ın yolsuzluklar konusunda en duyarlı kurumları bile rahatsız ettiğini gösteriyor. 
Mahkeme salonlarındaki 'Paşalar geçidi' üzücüdür Silahlı Kuvvetler, toplumun güvendiği kurumların başında geliyor. Genelkurmay Başkanı Orgeneral Hilmi Özkök'ün, özellikle Erdil davasında bir kuvvet komutanı hakkındaki iddiaların askeri mahkemeye götürülmesini tereddütsüz onaylaması önemlidir. 
Yargıtay'ın, Özkaya-MİT-Çakıcı skandalında, 'kişileri koruma' çabasını kurumsal saygınlığın önüne geçirecek tarzda bildiri yayımlaması karşısında, Genelkurmay'ın, eski komutanlarla ilgili iddiaları 'açık duruşmalar'da sonuca bağlama kararlılığı dikkatlerden kaçmıyor. Türkiye'de akçalı konular, son yıllarda daha çok siyasetin 'kapsama alanı'ndaydı Geçen on yılda, koalisyon yönetimlerinin bankalar eliyle yandaşlarına çıkar dağıtması ve devlet kaynaklarını hortumlaması nedeniyle, bugün de başbakan ve bakan düzeyinde pek çok eski siyasetçi Yüce Divan'da yargılanıyor. 
Kolay yoldan köşeyi dönmeye çalışan bankacı-işadamlarının bir kısmı h l kaçak. Yahya Demirel gibi yılbaşını 'teknede geçirmek isteyen'ler ise Karadeniz üzerinden Bulgaristan sahillerine vurmuş halde yakalandılar. ANAP'lı eski Milli Savunma Bakanı Ercan Vuralhan'ın 'elleri kelepçeli' cezaevine gönderilmesi de siyasetteki etik çöküntünün bir başka kanıtıydı. 
Devletin en saygın kurumlarını, bakanlık makamlarını işgal edenlerin yolsuzluk, usulsüzlük ve 'nüfuz kullanımı' nedeniyle düştükleri durum hazindir. 
Mafya siyaseti ele geçirdikçe, öteki kurumlar da sırasıyla yozlaşmaya, kirlenmeye başlamıştır. Örneğin Çakıcı'nın kaçırılmasıyla ilgili mahkemedeki bant kayıtlarında dosyayı takip işleminin Müteahhit Hakkı Süha Şen aracılığıyla eski Yargıtay Başkanı Eraslan Özkaya'ya kadar uzandığı gözleniyor. MİT de Kaşif Kozinoğlu kanalıyla dosyaya müdahil oluyor 
Etik şoklara, 'rüşvet' iddiaları nedeniyle kurultaya giden CHP'deki olayları de ekleyebiliriz. Şimdi de eski MGK Genel Sekreteri, emekli Orgeneral Tuncer Kılınç'ın, Özel Kuvvetler Komutanlığı inşaatında yolsuzluktan tutuklu Müteahhit Ali Osman Özmen'den 150 bin dolar borç aldığı mahkemede ortaya çıktı. Tuncer Paşa kabul etmese de, Meclis'in koltukları yenilenirken müteahhit firmadan ev satın alan Mustafa Kalemli olayına benzer bir 'etik' sorun olduğu ortada. 
Genelkurmay, 'skandal'a adı karışanlara yargı yolunu göstererek doğru yapıyor. 



</TEXT>
</DOC>
