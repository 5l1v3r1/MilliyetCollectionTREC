<DOC>
<DOCNO> 343041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo40.html </URL>
<DATE> 2005/05/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ankaragücü Fenerbahçe'yi yenerek rahatladık ama her şey bitmedi 
</HEADLINE>
<TEXT>

     Birinci Süper Lig’de lider Fenerbahçe’yi yenen Ankaragücü işi sıkı tutuyor. 
     Ankaragücü Kulübü Basın Sözcüsü Mümtaz Karakaya, AA muhabirine yaptığı açıklamada, Fenerbahçe karşısında aldıkları galibiyetle moral bulduklarını ancak matematiksel olarak küme düşme korkusu yaşadıklarını belirterek, "Tehlikeli bölgeden uzaklaştık ancak her şey bitmedi" dedi. 
     Fenerbahçe maçının çok önemli olduğunu ve maça bu bilinçle hazırlandıklarını belirten Karakaya, camia olarak böyle bir galibiyete ihtiyaçları olduğunu belirterek, şunları söyledi 
     "Ankara’da, şampiyonluğa giden Fenerbahçe’yi yenerek büyük moral bulduk. Tehlikeli bölgeden uzaklaştık ama henüz her şey bitmedi. 
     Önümüzde çok önemli bir Konyaspor maçı var. Rehavete kapılmadan, bu maçı da kazanarak, son haftaya girilirken alt sıralarla işimizi bitirmek istiyoruz." Fenerbahçe karşısında 90 dakika boyunca çok iyi mücadele ettiklerini ifade eden Karakaya, maç boyunca takımlarını destekleyen taraftarlara da teşekkür etti. 
     Konyaspor maçı hazırlıklarına yarın başlayacak olan Ankaragücü’nde sakat ve cezalı futbolcu bulunmuyor. 
     
</TEXT>
</DOC>
