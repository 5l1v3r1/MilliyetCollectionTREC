<DOC>
<DOCNO> 300477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun11.html </URL>
<DATE> 2004/12/24/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
UUİ'ye yiyecek ve teçhizat götürecek uzay aracı başarıyla fırlatıldı 
</HEADLINE>
<TEXT>

     Uluslararası Uzay İstasyonu'na UUİ yiyecek ve teçhizat götürecek Rus uzay aracı Progress, Kazakistan'daki Rus üssü Baykonur'dan başarıyla fırlatıldı. 
     Rus İnterfaks ajansının Rus yetkililere dayandırdığı habere göre, UUİ'deki 2 astronota su, yiyecek ve teçhizat götüren Progress M-51 mekiğini taşıyan Soyuz füzesi, TSİ 00.19'da fırlatıldı. Progress'in TSİ 00.28'de füzeden ayrıldığı ve yörüngeye oturduğu belirtildi. 
     İki aydır UUİ'de bulunan Rus kozmonot Saliyan Çaripov ve Amerikalı astronot Leroy Chiao'ya 2.5 ton su, yiyecek, oksijen, yakıt ve malzeme götüren Progress'in 26 Aralık 'ta istasyona kenetlenmesi bekleniyor. 
     Rus ve Amerikalı yetkililer bu ay başında, UUİ'deki yiyeceğin bitmeye başladığı uyarısında bulunmuşlar, NASA, istasyonda 25 Aralık'tan itibaren 1-2 hafta yetecek yiyecek kaldığını açıklamıştı. 
     Rus uzay ajansı sözcüsü, Progress'in UUİ'ye ulaşamaması halinde 2 astronotun dünyaya dönmek zorunda kalacağını söylemişti. 
     UUİ'de yiyeceğin tükenmesine neden olarak, Amerikan uzay mekiği Columbia'nın 1 Şubat 2003'de atmosfere girişte 7 astronotuyla yanarak parçalanması üzerine mekik uçuşlarının askıya alınması gösteriliyor. 
     
</TEXT>
</DOC>
