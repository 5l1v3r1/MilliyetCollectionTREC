<DOC>
<DOCNO> 310864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/siyaset/axsiy02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarıgül kulağımı ısırmaya çalıştı' 
</HEADLINE>
<TEXT>


Kurultayda Sarıgül'ün yumruk attığı Erzen, olayı, "Selam verecek sandım, vurdu. Linçten korktum" diye anlattı 

Ümran Avcı 


CHP'nin olağanüstü kurultayında Mustafa Sarıgül'ün yumruklarına hedef olan Bakırköy Belediye Başkanı Ateş Ünal Erzen, saldırı sırasında linç edilme duygusuna kapılıp korktuğunu söyledi. 
Şişen sol yanağının iç tarafı yara olan Erzen, Sarıgül'ün eşinin düşmesine neden olduğu iddialarının doğru olmadığını belritti. Erzen, "Ben oturuyordum. O tarafın Mustafa Sarıgül'e mi, Deniz Baykal'a mı ait olduğunu bilmem. Yanımdakilerle sohbet ediyorum. Konuştuğum insanlar daha sonra bana saldırdılar. Biz Mustafa'yla epeydir görüşmüyoruz. Çünkü onun genel başkanlık yapamayacağını biliyorum" dedi. 

'Kalk oradan dedi' 
Baykal'ı desteklediğinin herkesçe bilindiğini söyleyen Erzen olay anını şöyle anlattı 
"Birden kalabalıkla Mustafa Sarıgül gelmeye başladı. Tam önümden eşiyle geçerken bana doğru döndü, beni gördü. Ben de selam verecek sandım. Elini, parmağını kaldırdı 'Kalk çekil oradan ' diye bağırdı. Anlam veremedim. Gözleri dönmüş vaziyette önündekileri iteledi. Duvardan üzerime atladı, kapaklandı üstüme. Dizime basmaya çalıştı. Dizlerim hala ağrıyor. Bir yumruk attı yanağıma. Gözümde gözlük vardı, gözlük uçtu. Eğildi kulağıma çok kötü bir küfür etti. Kulağımı ısırmaya kalkıştı. Kulağımı çektim. 

Filmlerdeki gibi 
Bu defa elini ağzımın içine soktu. Yanağımın sol tarafından dudağımı parçalamaya, yanağımı parçalamaya çalıştı. Filmlerde yaparlar ya. Aynı o şekilde. Bütün gayretimle kendimi kurtarmaya çalıştım. Kurtardım. Ceketimin kolunu çekmeye çalıştı. Araya girdiler insanlar." 

Travma etkisi 
Yaşadıklarının travma etkisi yarattığını anlatan Erzen, "Her şeyden bıktım, sıkıldım o an. Yanındakiler o anda 'öldürün' diye bağırıyordu. Cinnet getiriyorlar zannettim. 'Bütün yüzüm yırtıldı herhalde' dedim. Linç duygusuna kapıldım, korktum. 'Allah herkesin belasını versin çıkıyorum' dedim. Sonra başka tribüne gittim. Kendime gelemedim ve ayrıldım" dedi. 
Gittiği tıp merkezinden antibiyotik aldığını söyleyen Erzen, Sarıgül'ü dava etmeyi düşünmediğini ancak kararını bugün vereceğini söyledi. 


</TEXT>
</DOC>
