<DOC>
<DOCNO> 348818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo08.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok iddia 
</HEADLINE>
<TEXT>


Samsunspor Başkanı, "Aziz Yıldırım'dan Murat Aksu'ya kadar birçok kişi Diyarbakırspor maçını vermemiz için bana ricada bulundu" dedi 

DHA 


Samsunspor Kulübü Başkanı İsmail Uyanık, ligin son haftasında oynadıkları Diyarbakırspor maçı ile ilgili şok açıklamalar yaptı. 
Bir yerel televizyona konuşan Uyanık, şike yapmanın namussuzluk ve şerefsizlik olduğunu vurguladı, "Maç satan eşini de satar. Samsunspor, tarihinde böyle bir konunun içinde asla olmamıştır. Bu konuda Türkiye şampiyonuyuz. Diyarbakırspor maçı siyasi tercihler nedeniyle provake edildi. Diyarbakırspor maçından önce futbolcumuz Ergin bize gelip tehdit aldığını, Trabzonspor önünde bilerek kırmızı kart gördüğünü söyledi. Bu nedenle biz de onun sözleşmesini hemen feshettik. Daha sonra da bunu federasyona giderek ben anlattım. Ama elimizde herhangi bir belge ve telefon kaydı olmadığı için konuyu dallandırmadık. Bu konuda ne kadar titiz olduğumuzu herkes bilsin. Diyarbakırspor maçını ülke meselesi haline getirdiler. Öyle ki İstanbul'daki Şampiyonlar Ligi finalinde Fenerbahçe Başkanı Aziz Yıldırım'dan Beşiktaşlı yönetici Murat Aksu'ya kadar birçok kişi bana Diyarbakırspor maçını vermemiz konusunda ricada bulundu. Onların ricasıyla baskı altında kalacak bir kişi değilim. Eksik kadromuzun gücü bu kadardı. Sonuçta onlar kazandı ve kümede kaldı" dedi. 
İsmail Uyanık, Samsun halkından destek alamamaları halinde Süper Lig haklarını satmayı planladıklarını belirtti, "Ya takımlarının Süper Lig'de devam etmesi için fedak rlık yapacaklar, ya da biz lig hakkımızı 15 milyon dolara satıp lige A Kategorisi'nde devam ederek borçlarımızı kapatıp tertemiz bir sayfa açacağız. Ben bu takımı 2. Lig'de aldım, orada da bırakabilirim" diye konuştu. 


</TEXT>
</DOC>
