<DOC>
<DOCNO> 326694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo04.html </URL>
<DATE> 2005/03/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İşte Ersun Yanal'ın kafasındaki 11... 
</HEADLINE>
<TEXT>

     Arnavutluk engelini kayıpsız geçmenin hesaplarını yapan A Milli Futbol Takımımız, stratejisini ve bu paralelde de sahaya süreceği ilk 11’ini şimdiden belirledi... Hafta sonundaki sınav öncesinde oyuncularıyla yakından ilgilenen teknik direktör Ersun Yanal’ın, hızlı ve mücadeleci bir orta saha kurgusu ile galibiyet arayacağı, bu sayede de rakibine topla oynama fırsatı vermeyeceği öğrenildi. 
     
     Yaş ortalaması düştü 
     Rüştü’nün kaledeki yerinin garanti olduğu dile getirilirken, savunmada Tolga Seyhan, İbrahim Toraman ve Koray Avcı’nın görev yapacağı belirtildi. Orta saha seçimini Serkan, Yıldıray, Hamit, Emre Belözoğlu ve Ümit Özat’tan yana kullanacak olan Yanal’ın forveti ise Fatih Tekke ve Necati Ateş’e teslim edeceğinin altı çizildi. Milli takım patronunun bu tercihlerle yaş ortalamasını da düşürdüğü gözlendi. 
     
     Özel çalıştılar 
     Rakibi sahanın her bölgesinde bozmak isteyen Yanal, aynı zamanda orta sahadan gelecek sürpriz isimlerle de gol arayacak. Formda oyuncularının performansına güvenen tecrübeli çalıştırıcı, takımına sürekli Arnavutluk hakkında bilgiler vermeyi de ihmal etmiyor. Dünkü çalışmanın ardından Emre Belözoğlu, Hamit Altıntop ve Ümit Özat’ın özel bir şut idmanı yaptığı gözlendi. 
     
     Milli takım 15. sırada 
     FIFA’nın açıkladığı mart ayı milli takımlar klasmanında Türkiye, 15.’liğini korudu. Şubata oranla 4 puan kaybeden ve 705 puana düşen Ay-Yıldızlılarımız buna rağmen yerinde kalmayı başardı. Ülkemiz, UEFA klasmanında da ise yine 11. basamakta kaldı. 
     
</TEXT>
</DOC>
