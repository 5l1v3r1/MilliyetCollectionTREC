<DOC>
<DOCNO> 349442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur10.html </URL>
<DATE> 2005/06/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yalova'da Rizeli - Muşlu kavgası 1 kişi öldü, 4 kişi yaralandı 
</HEADLINE>
<TEXT>

     Süheyla GÖZDERELİLER- Bülent CİVANOĞLU YALOVA, DHA 

YALOVA'da bir giyim mağazası sahibinin, kentte market sahibi bir kişiye sattığı elbiselerin parası olan 400 YTL'yi istemesi nedeniyle dün akşam çıkan ve bugün de devam eden olaylar, 'Rizeli- Muşlu' kavgasına dönüştü. Turan Kalaycı'nın yaşamını yitirdiği ve 4 kişinin de yaralandığı olaylar üzerine Yalova'da polis yetersiz kalınca, jandarmadan takviye birlik istendi. Raporlu olduğu halde görevine gelen Vali Yusuf Erbay, Belediye Başkanı, Milletvekilleri, Alay Komutanı, Emniyet Müdürü ve siyasi partilerin temsilcileriyle toplantı yaptı. Vali Erbay, acil olarak tüm önlemleri aldıklarını açıkladı. 
     
     OLAY NASIL BAŞLADI 

     Gazipaşa Caddesi'ndeki Efor Giyim'in sahibi Mustafa Ofluoğlu, dün akşam Yalova-Safran Karayolu üzerinde bulunan Artanlar Ticaret adlı marketin sahipleri Ahmet ve Mehmet Artanlar kardeşlerden elbiselerin parası olan 400 YTL'yi istedi. Alacak verecek tartışması bir anda kavgaya dönüştü. Mustafa Ofluoğlu, alacağını tahsil edemeyince öfkelenerek, Artanlar Kardeşlere tokat attı. Çıkan kavga, olay yerine gelen polisin üç kişiyi de gözaltına alınmasıyla sonuçlandı. Adliyeye çıkartılan sanıklar, barıştıklarını belirterek serbest kaldılar. 
     Önceki gün meydana gelen kavga dün, Rizeli- Muşlu’ gerginliğine dönüştü. Rizeli ve Muşlu olduğu öne süren yaklaşık 50'şer kişilik gruplar arasında bugün, bazı kişilerin de kışkırtmasıyla sopalı, taşlı ve yumruklu kavga çıktı. Kavga nedeniyle kent merkezindeki Kuzu Sokak savaş alanına dönerken, Turan Kalaycı, Hüseyin Artan, Ertan Işıklar, Erdal Yaşar ve Ruhi Gündüz yaralandı. Safran Yolu'nda bulunan ve Muşlu aileye ait olduğu öne sürülen Artanlar Market'in camları kırıldı. 
     Yalova Devlet Hastanesi'ne kaldırılan yaralılardan mermercilik yapan 30 yaşındaki Rizeli Turan Kalaycı, durumu ağır olduğu için Bursa'ya sevkedildi. Sol göğsünden tek bıçak darbesiyle ağır yaralanan evli ve 2 çocuk babası Kalaycı, yolda ambulansta yaşamını yitirdi. Diğer 4 yaralının sağlık durumlarının iyi olduğu belirtildi. 
     Olaylar sırasında Rizeli bir kişinin öldüğünün duyulması üzerine kentte gerginlik tırmandı. Bazı siyasi partilerin olayları provoke etme girişiminde bulunduğu saptanırken, kentte olağanüstü güvenlik önlemi alındı. Emniyet yetkilileri, jandarmadan takviye istedi. 
     
     
     VALİ ACİL ÖNLEM ALDIK 

     Belindeki rahatsızlık nedeniyle raporlu olan Yalova Valisi Yusuf Erbay, gelişmeler üzerine valilik makamına gelip, durum değerlendirmesi yaptı. Olası olaylara karşı, ilçedeki karakollardan, Bursa ve İzmit Emniyet Müdürlüklerinden, Çevik Kuvvet talebinde bulunuldu. Olayların kontrol altında olduğunu söyleyen Vali Yusuf Erbay, Endişe edilecek durum yok. Gerekli önlemleri aldık. Yapılması gerekenler yapılıyor'' dedi. 
     Olayın alacak borç yüzünden iki ailenin anlaşmazlığından kaynaklandığını belirten Vali Erbay, Polis olaylara dün akşamdan itibaren anında müdahale etmiştir. Kavgaya karışanlardan 10 kişi gözaltına alındı, bunlardan 7'si adliyede serbest bırakıldı, 3 kişi sorgulanıyor. Gelişen olayların, toplumsal olaylara dönüşmesi ihtimaline karşı, komuoyunun dikkatli olması, güvenlik güçlerinin uyarılarına uyması gerekiyor'' dedi. Erbay, Yalova’daki olayların büyümemesi için bütün önlemleri acil bir şekilde aldıklarını söyledi. 
     Erbay, düzenlediği toplantıda, kişisel bir kavganın büyüyerek, bir kişinin ölümüyle sonuçlanmasını nedeniyle büyük bir üzüntü duyduklarını belirtti. 
     Olayların büyümemesi için kentin üst düzey yöneticileriyle bir araya gelerek fikir alışverişinde bulunduklarını kaydeden Erbay, kavganın farklı bir boyuta taşındığını, istemedikleri bir şekilde sonuçlandığını ifade etti. Erbay, şunları kaydetti 
     "Olayların büyüceği ve karşılıklı gruplaşma söylentilerine karşı bu şekilde bir toplantı düzenleyerek, mesaj vermek istedik. Bu tür olayların son bulmasını istiyoruz. Devlet olarak olayların büyümemesi için gereken bütün tedbirleri acil bir şekilde aldık. Olağanüstü bir durum söz konusu değil. Bu işin bir an önce tatlıya bağlanarak, daha ileri boyutlara taşınmaması için basın yoluyla çağrıda bulunmak istiyoruz." Yalova Emniyet Müdürlüğü’ndeki izinlerin iptal edilerek, tüm personelin göreve çağrıldığı ve kent genelinde geniş güvenlik önlemleri alındığı bildirildi. 
     
     VALİLİKTE TOPLANTI 

     Vali Yusuf Ziya Erbay, akşam saat 19.00'da, valilik makamında toplantı düzenledi. Emniyet Müdürü ve Alay Komutanı'nın da hazır bulunduğu toplantıya, milletvekilleri, belediye başkanı ve siyasi partilerin il başkanları ve yardımcıları katıldı. Vali Erbay, toplantıyı olayları farklı boyutlara çevirmek isteyenlere karşı düzenlediklerini belirtip, endişe edecek hiç bir durumun olmadığını açıkladı. 
     Yalova Emniyet Müdürü Ahmet Çokgüler, bugünkü olaylar sırasında 200 kadar polisin öğrenci sınavları nedeniyle okullarda görevli olduğunu, buna rağmen anında müdahale edildiğini söyledi. 
     
     BAKAN AKSU HER ŞEY KONTROL ALTINDA 

     Uludağ'da AKP'nin Yerel Yönetimler Toplantısı'nda bulunan İçişleri Bakanı Abdulkadir Aksu, basın mensuplarının konuyla ilgili sorularına, Durum sizin sandığınız gibi değil. Valilik olayları kontrol altına aldı'' dedi. 
     
     KALAYCI, YARIN YALOVA'DA TOPRAĞA VERİLECEK 

     Öte yandan cenazesi otopsi yapılmak üzere Bursa Adli Tıp Kurumu'na kaldırılan Turan Kalaycı'nın, yarın Yalova’da toprağa verileceği bildirildi. 
     
</TEXT>
</DOC>
