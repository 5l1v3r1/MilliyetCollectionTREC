<DOC>
<DOCNO> 349861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo10.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribüne 30 avukat 
</HEADLINE>
<TEXT>


MHK Başkanı Ufuk Özerten, maçlarda hakemlere küfürün sürmesi halinde, seyirci arasına avukat yerleştireceğini ve suçluları belirleyip, haklarında hukuki işlem başlattıracağını söyledi 

NECMİ KEPÇETUTAN 


Merkez Hakem Kurulu Başkanı Ufuk Özerten küfür ve kötü tezahürata savaş açtı. Özerten, hakemlere edilen küfürlerin peşini bırakmayacaklarını belirterek, "Gerekirse her maçta hakemin vekalet vereceği 30 avukatı seyircilerin arasına yerleştireceğim. Hakem adına küfür edenleri tek tek belirleyip, yeni TCK'nın da verdiği yetkiyle haklarında hukuki işlem başlatacağım" dedi. Özerten, toplantıda şunları dile getirdi 
"Artık bazı alışkanlıkları değiştirmemiz gerekli. FIFA listesi için gençleştirme, dil bilme gibi özelliklerin hakemlikte ön plana çıkmasından yana değilim. Bazı kriterlere uymayanları da FIFA hakemi yapabilmeliyiz. Örneğin Serdar Tatlı. Dil bilmiyor diye FIFA olamıyor. Ama yıllardır MHK'leri rahatlatıyor. Böyle arkadaşlarımıza yabancı dil eğitimi verebiliriz." 

Mal beyanı verilecek 
"Hakem kamu görevlisi olduğuna göre kanunen mal beyanı vermeli. Bu konuyu göreve geldikten sonra ilk toplantıda görüştük. Ancak gündemin yoğunluğu nedeniyle federasyona götüremedik. Yönetimin de görüşünü, onayını aldıktan sonra hakemlerin ve MHK üyelerinin mal beyanında bulunmasını sağlayacağız". 
"Şu anda Türkiye'de yarı profesyonel bir yapı var. Tam profesyonel sisteme geçmek oldukça zor ve maliyeti yüksek bir olay. Hakemlerimizin hemen hepsi bir yerde çalışıyor. Özlük hakları bakımından bunu yeniden düzenlemek güç. Ama ben hakemimin geçim kaygısı yaşamayacak ölçüde bu işten nemalanması gerektiğini düşünüyorum. Kimse hakemlik yaparak köşe dönemez. Zaten böyle düşünenleri de aramızda barındırmayız. Hakem maç yöneterek gelişir. Hatalı hakemi beş altı maç dinlendirmek gereksiz. Bir ya da iki maç yeterli. Dinlendirme yerine hakemlik ücretini vermeyerek cezalandırmadan yanayım". 
"Türkiye'de derin futbol diye bir şey olduğunu, hakemlerin bazı baskılar altında kaldığını sanmıyorum, en azından inanmıyorum. Derin futbol tanımam. Levent Bıçakcı ve MHK'sında bu tür ilişkiler olmayacak. Hakemlere müdahaleyi, baskıyı kanıtlayıp önüme koysunlar, bu kimden gelirse gelsin, afişe ederim". 
"Bizim hakemimiz aynı haklardan yararlanarak Avrupa'da maç yönetecekse yabancı hakem de gelsin burada karşılaşma yönetsin. Ama Türk hakeminin yönetemeyeceği maçlar var diye yabancı hakem gelmesine karşıyım" 


</TEXT>
</DOC>
