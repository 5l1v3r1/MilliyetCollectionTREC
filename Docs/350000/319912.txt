<DOC>
<DOCNO> 319912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun18.html </URL>
<DATE> 2005/03/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Neçirvan Barzani Kerkük, Kürdistan kimliği taşıyan bir kenttir 
</HEADLINE>
<TEXT>

     Irak Kürdistan Demokrat Partisi IKDP yetkilisi Neçirvan Barzani, Kerkük'ün ''Kürdistan kimliğini taşıyan bir Irak kenti olduğunu'' öne sürdü. 
     Barzani, düzenlediği basın toplantısında, çok hassas ve önemli bir konu olan Kerkük'ü, yeraltı kaynaklarıyla değil, bir Irak kenti olarak gündeme getirdiklerini söyledi. 
     Kerkük'te Kürt, Arap, Türkmen ve Asurilerin birlikte yaşadığını belirten Barzani, şöyle dedi 
     ''Kerkük, Kürdistan kimliği taşıyan bir Irak kentidir. Bu kenti sadece yeraltı kaynaklarıyla gündeme getirmemek gerekir. Ancak, gerek Kerkük'teki gerekse Irak'ın güneyindeki yeraltı kaynaklarından Kürtlerin de faydalanması gerekiyor. Geçmişteki Irak hükümeti, Kerkük'te insanlık dışı uygulamalar yaptı. İnsanları kendi topraklarından kovdu. Biz topraklarından kovulan insanların tekrar geri dönmesini istiyoruz. Geçmişteki Irak Baas hükümeti, Kerkük'ün yapısını değiştirmiştir. Biz bu yapının 1968 yılından öncesine dönmesini istiyoruz.'' 
     
     TERÖR ÖRGÜTÜ PKK KONGRA-GEL'İN DURUMU 
     Barzani, bir soru üzerine, terör örgütü PKK Kongra-Gel sorununun ''siyasi bir mesele olduğunu ve Kürtlerin yaşadığı ülkelerin bir araya gelerek bu sorunu çözmesi gerektiğini'' savunarak, ''Yeni kurulacak Irak hükümeti, PKK Kongra-Gel'in Irak'ın kuzeyindeki faaliyetlerine izin vermeyecek. Bu örgütün topraklarımızı komşularımıza karşı kullanmasına karşıyız. Örgütün Irak'ın kuzeyinde hiçbir faaliyeti yoktur. Topraklarımızın, Türkiye için bir tehdit haline gelmesine biz müsaade etmeyiz'' dedi. 
     
     KÜRTLERİN, IRAK YÖNETİMİNDEKİ ROLÜ 
     Yeni kurulacak Irak hükümetinde Kürtlerin büyük rolü olacağını savunan Barzani, başbakanlık konusunda kimi destekleyeceklerine henüz karar vermediklerini belirtti. 
     Çoğulcu, demokratik, federe bir Irak sistemine inancı olan kesimi destekleyeceklerini bildiren Barzani, şöyle devam etti 
     ''Prensiplerimizi esas alarak hiçbir tarafa veto koymuş değiliz. Irak'ın toprak bütünlüğünü herkesten daha fazla istiyoruz. Irak'ın kendi coğrafi sınırlarını koruması gerekir. Biz, çoğulcu, demokratik, federe bir Irak istiyoruz. Yeni kurulacak Irak hükümeti yönetiminin yönünü İslami bir yönetime çevireceğini sanmıyorum. Ancak, Irak'ın yeni anayasasının kaynaklarından biri İslam olacaktır.'' 
     
</TEXT>
</DOC>
