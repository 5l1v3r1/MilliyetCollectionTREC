<DOC>
<DOCNO> 333506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/guncel/gun05.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev-Sol'da müebbet 
</HEADLINE>
<TEXT>


Yasadışı Dev-Sol davasında savcı, 163 sanık hakkında müebbet hapis isterken, ölen 13 kişi hakkındaki davanın kaldırılmasını talep etti 

İSTANBUL Milliyet 

Yargıtay'ın eksik evrak gerekçesiyle bozduğu 1243 sanıklı yasadışı Dev-Sol örgütü ana davasının görülmesine dün Üsküdar 1. Ağır Ceza Mahkemesi'nde devam edildi. 
18 sanık ve avukatlarının katıldığı duruşmada esas hakkındaki görüşünü açıklayan Üsküdar Cumhuriyet Savcısı Cengiz Çalışkan, örgütün lider kadrosunda bulunan Dursun Karataş'ın da aralarında yer aldığı 176 kişinin, anayasal düzeni silah zoruyla değiştirmeye teşebbüs etmek suçundan müebbet ağır hapis cezasına çarptırılmalarını talep etti. Savcı, vefat ettikleri anlaşılan 13 kişi hakkındaki davanın ortadan kaldırılmasını istedi. 

Duruşma ertelendi 
Sanık avukatlarında Nebi Barlas, 1981'de ilk duruşması yapılan davanın, 12 Eylül döneminde hukuksuzluk içinde görüldüğünü öne sürdü. Barlas, "26 yıl süren bu davanın ortadan kaldırılmasını beklerken böyle ağır bir ceza istemiyle karşılaştık" dedi. Mahkeme heyeti, sanıklardan vefat edenlerin belirlenmesi ve avukatlarının savunmalarını hazırlayabilmeleri için duruşmayı erteledi. 


</TEXT>
</DOC>
