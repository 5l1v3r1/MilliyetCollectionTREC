<DOC>
<DOCNO> 339568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy10.html </URL>
<DATE> 2005/05/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ermeni iddiaları... Erdoğan Schröder'e kaygılarımızı ilettim 
</HEADLINE>
<TEXT>

     Başbakan Recep Tayyip Erdoğan, Alman Hıristiyan Demokratlar’ın Ermeni soykırım iddialarının Alman Parlamentosu’nda tanınmasına yönelik önergesinden duyduğu rahatsızlığı Alman Başbakanı Gerhard Schröder’e ilettiğini söyledi. 
     Erdoğan ayrıca, Schröder’den Ruhban Okulu ile ilgili herhangi bir talep gelmediğini belirtti. 
     Erdoğan ve Schröder, görüşmelerinin ardından ortak basın toplantısı düzenledi. 
     Başbakan Erdoğan, bir yıl aradan sonra Schröder’i Türkiye’de görmekten duyduğu memnuniyeti ifade etti. 
     Almanya-Türkiye arasında 2004 yılında 21 milyar doları aşan bir ticaret hacmi gerçekleştiğini kaydeden Erdoğan, Almanya’da 2.7 milyon yurttaşın yaşadığını, 2004 yılı sonu itibarıyla 4 milyona yakın Alman turistin de Türkiye’yi ziyaret ettiğini söyledi. Bunun, Türkiye ile Almanya arasındaki ilişkilerin çok daha sıcak hale gelmesini sağladığını belirten Erdoğan, "Bunun yanında Türkiye’de yerleşik bulunan on binlerce Alman vatandaşıyla birlikte, Türkiye’nin siyasi, ekonomik, kültürel ve sosyal alanlarda en önde gelen ortaklardan biri kimdir denilirse şüphesiz ki, bunun cevabı Almanya olacaktır" diye konuştu. 
     Erdoğan, Türkiye ile Almanya arasında 1960’lı yıllarda başlayan farklı bir süreç bulunduğuna işaret ederek, 1960’lı yılların öncesine bakıldığında da uluslararası platformlarda özellikle Almanya-Türkiye dayanışmasının çok açık şekilde görülebileceğini ifade etti. 
     
     "KAYGILARIMIZI İLETTİK" 

     Başbakan Erdoğan, bugün baş başa ve heyetler arası görüşmelerde ağırlıklı olarak Türkiye’nin AB’ye katılım müzakeresi süreci üzerinde de durduklarını söyledi. 
     Ermeni soykırım iddialarıyla ilgili Alman Federal Parlamentosu’na getirilen karar tasarısına da değinen Başbakan Erdoğan, şunları kaydetti 
     "Her geçen gün daha da derinleşerek gelişmekte olan ilişkilerimize zarar verici bir nitelik arz eden, özellikle son zamanlarda gündemimizde yerini alan 21 Nisan 2005 tarihinde Federal Parlamento’da görüşülerek komisyonlara havale edilen ’24 Nisan 1915 tarihinde Ermeniler’e karşı başlatılan sürgün ve katliamların 90. 
     yıldönümünün anılması Almanya, Türkler ve Ermeniler’in barışmalarına katkıda bulunmalıdır’ başlıklı Hıristiyan Demokrat karar tasarısına ilişkin ciddi kaygılarımızı ve beklentilerimizi ilettik. Görüşmelerde ayrıca Kıbrıs konusuyla alakalı olarak yine 24 Nisan’dan bu yana olan gelişmeleri değerlendirme fırsatı bulduk. Ortadoğu barış süreci dahil çeşitli bölgesel ve uluslararası konularda görüş alışverişinde bulunduk. Schröder’e, Almanya’nın geçtiğimiz yıl Türkiye’nin AB ile katılım müzakerelerine başlaması kararının alınmasında ülkemize verdiği destekten ötürü duyduğumuz memnuniyeti ve bu desteği önümüzdeki dönemde de devam ettireceğine olan inancımı tekrar yineledim." Başbakan Erdoğan, Schröder ile öğleden sonraki çalışmalarının ekonomi ağırlıklı olacağını ifade etti. İstanbul’da Türkiye’nin ve Almanya’nın önde gelen işadamları ile biraraya geleceklerini söyleyen Erdoğan, ayrıca 600’e yakın işadamının katılacağı bir toplantı yapılacağını belirtti. Erdoğan, "Bu toplantılarla birlikte inanıyorum ki, önümüzdeki ekonomik, ticari süreç çok daha farklı anlamlı bir hale gelecektir. Bu ziyaretin her iki ülke halkı açısından, her iki ülkenin dinamik unsurları açısından çok hayırlı bir bir ziyaret olduğuna inanıyorum" diye konuştu. 
     
     RUHBAN OKULU 

     Başbakan Erdoğan, Schröder’in Ruhban Okulu’nun açılması konusunda bir talebi olup olmadığı konusundaki soruya, "Sayın Schröder’den Ruhban Okulu ile ilgili olarak bana herhangi bir talep gelmedi. Gayet net söylüyorum" yanıtını verdi. 
     Almanya’nın Türkiye’ye leopar tanklarını satmak istediğine ilişkin Alman basınında yer alan haberlerin anımsatılması üzerine Erdoğan, şunları söyledi 
     "Savunma sanayine yönelik olarak Almanya ve Türkiye arasında bazı çalışmalar var ama bu ziyarette bu konular üzerinde durmadık. Bunları zaten, aramızdaki tüm ekonomik ve ticari yatırımlara yönelik adımlar olarak mütalaa ediyoruz, değerlendiriyoruz. Belki İstanbul’daki müzakerelerde, çalışmalarda gündeme gelir mi, gelmez mi, bunu muhatap olan işadamları, yatırımcılar, kendi aralarında görüşme durumunda kalabilirler. Ama biz, şu anda hükümetler bazında bu konuyu görüşmedik. Gerektiğinde bunu görüşebiliriz ama şu anda gündemimizde yok." 

     
</TEXT>
</DOC>
