<DOC>
<DOCNO> 303973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun29.html </URL>
<DATE> 2005/01/06/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İşte tsunami komplo teorileri 
</HEADLINE>
<TEXT>

     Hint Okyanusu'na kıyısı olan ülkeleri ve Doğu Afrika'yı vuran deprem ve tsunami trajedisiyle ilgili komplo teorileri dur durak bilmiyor. 
     26 Aralık'ta Sumatra açıklarında meydana gelen depremin nedenleri ile hükümetlerin bunu izleyen dakikalar ve saatlerdeki tepkisinin yavaşlığı konusunda yürütülen fikirler arasında, ekolojik silahtan dünya dışı etkenlere birçok komplo teorisi bulunuyor. 
     Hong Kong'lu Wan Chai, ''Neden ABD bir savaş gemisi gönderdi Neden Irak'taki üst düzey bir askeri yetkili bölgeye gidiyor'' diye sorarken, ''Noel'in ertesinde 30 bin kişinin ölümüne yol açan Bem depreminden tam bir yıl sonra oldu. Bu bir rastlantı mı'' diyor. 
     Facia, Pearl Harbor saldırısı, John Kennedy suikastı, 11 Eylül saldırıları gibi bundan önceki diğer büyük olaylarda olduğu gibi birçok karanlık komplo teorisini ortaya çıkarırken, bu kez Amerikan ve Hint ordusu ile geç tepki vermekle suçlanan Avustralya veya Tayland hükümetleri gündeme getiriliyor. 
     Bunlar arasında, ''elektromanyetik dalgalarıyla depremlere ve volkanik püskürmelere yol açan ekolojik silahların denenmesi, dünyanın dönüşünü değiştirmek isteyen dünya dışı güçlerin devreye girmesi'' gibi teoriler konuşuluyor. 
     Amerikan ordusu ve Dışişleri Bakanlığı'nın Asya ülkelerini tsunami tehlikesi karşısında uyarmadığını, ancak Hint Okyanusu'ndaki Diego Garcia Amerikan üssünün felaketi hasarsız atlattığını yazan ''Free Internet Press'' web sitesinin dışında, India Daily adlı bir başka internet sitesi de bir başka komplo teorisini gündeme getiriyor. 
     Sudhir Chadda imzasıyla çıkan yazıda, ''Tüm hükümetlerin olup bitenlerden haberi olması, ancak hiçbir şey yapmamaları talimatı almış olmaları mümkün mü Bunu kim istemiş olabilir Ya da bu trajedi bir rastlantı mı'' sorusu soruluyor. 
     Hintli komplo teorisyeni ayrıca, ''Bazılarının, Nicobar adasında dünya dışı yaratıklarca dünyanın dönüşünün düzeltilmesi için bir deneme yapıldığı ve Hintli bilim adamlarının, deprem ve tsunamilerden sonra dünyanın dönüşünün düzeldiğini tespit ettikleri'' görüşünü dile getiriyor. 

     
</TEXT>
</DOC>
