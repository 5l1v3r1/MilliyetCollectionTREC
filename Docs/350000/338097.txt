<DOC>
<DOCNO> 338097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko28.html </URL>
<DATE> 2005/04/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şener 2002 Kasım'ı sonrasında ekonomi, büyüme trendine girdi... 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, 2002 Kasım'ı sonrasında sağlanan ekonomik istikrar ile birlikte, Türkiye'nin güvenli, sürdürülebilir bir büyüme trendine girdiğinin anlaşıldığını söyledi. 
     Karadeniz Teknik Üniversitesi KTÜ tarafından düzenlenen ''Gençlik ve değişim'' konulu konferansa katılmak için Trabzon'a gelen Şener, Üniversitenin sosyal tesislerinde düzenlediği basın toplantında, dün yapılan Ekonomik Koordinasyon Kurulu toplantısında görüşülen konularla ilgili bilgi verdi. 
     Toplantıda, ekonomik büyüme ile istihdam arasındaki ilişkileri değerlendirdiklerini bildiren Şener, şöyle dedi 
     '' Ekonomi yüksek bir büyüme performansı göstermektedir. Buna karşılık istihdama yeterince yansımamaktadır diye bir değerlendirme var. Biz bunu da test edebilmek maksadıyla çapraz bir değerlendirmeye girmeyi gerekli gördük. Aynı zamanda büyüme ile bağlantılı olarak sosyal güvenlik kurumlarına aktif olarak üye olanların sayılarında artışlar nasıl gelişiyor Yani büyümeye bağlı olarak aktif sigortalı sayısında da benzer bir artış var mı Yoksa ters görüntüler var mı Bunu test etmeye çalıştık.'' Şener, toplantıda ayrıca büyümeye bağlı olarak vergi gelirlerindeki artış oranlarının uyumlu olup olmadığını da test etmeye çalıştıklarını ifade etti. 
     ''Netice itibariyle 2000-2001 yıllarından sonra Türkiye'de özellikle 2002 Kasım'ı sonrasında sağlanan ekonomik istikrar ile birlikte, güvenli, sürdürülebilir bir büyüme trendine ekonominin girdiği anlaşılmaktadır'' diyen Şener, Türkiye ekonomisinin 2002 yılında yüzde 7.9, 2003'te yüzde 5.9, 2004'te ise yüzde 9.9'luk bir büyümeyi yakaladığını anımsattı. 
     
     "2004 YILI BELKİ DE CUMHURİYET TARİHİ BOYUNCA EN FAZLA İSTİHDAMIN SAĞLANDIĞI YILLARDAN BİRİ OLMUŞTUR" 

     Devlet Bakanı ve Başbakan Yardımcısı Abdüllatif Şener, Türkiye'de son 3 yılda yüzde 25 civarında gerçekleşen yüksek verimlik artışının, istihdam artışının önündeki en önemli nedenlerden biri olarak ortaya çıktığını kaydetti. 
     Şener, Karadeniz Teknik Üniversitesi sosyal tesislerinde düzenlediği basın toplantısında, Türkiye'nin geçen yılki yüzde 9.9'luk büyümesine atıfta bulunarak, son 3 yılda toplam milli gelirin 2 katından fazla arttığını, kişi başına milli gelirin 2001'de 2 bin 105 dolar iken 2004'te 4 bin 172 dolar olduğunu anlattı. Şener, "Kişi başına düşen milli gelir de son 3 yılda yine aşağı yukarı 2 kat artmıştır. Milli geliri kişi başına satın alma gücü paritesine göre değerlendirecek olursak, Türkiye 7 bin 800 dolar kişi başına milli gelire sahip bir ülkedir" dedi. 
     Ekonomik Koordinasyon Kurulu Toplantısı'nda, ekonomik büyüme karşısında işgücü piyasasında hangi gelişmelerin yaşandığını, belli bir paralelliğin olup olmadığının değerlendirildiğini de ifade eden Şener, ekonominin 9.9'luk büyüme gösterdiği bir ortamda işsizliğin aşağı yukarı aynı düzeyde seyretmesinin temel sorulardan biri olduğunu bildirdi. 
     Şener, şöyle devam etti 
     "Çalışmada şu sonuç ortaya çıkmıştır. Birincisi, özellikle 2000- 2001 yıllarındaki kriz ortamıyla birlikte işsizlik artmıştır. Ülkedeki istihdam potansiyeli düşmüştür. Sanayi, ekonomimiz rekabet gücünü artırabilmek için uluslararası rekabet gücünü yükseltebilmek için doğrudan doğruya verimlilik artışına yönelmiştir. Nitekim Türkiye'de son 3 yılda verimlilik artışı yüzde 25 civarında gerçekleşmiştir. Bu yüksek verimlik artışı istihdam artışının önündeki en önemli nedenlerden biri olarak ortaya çıkmıştır. İkincisi, bazı istihdam katsayısı yüksek sektörler, özellikle 2002 ve 2003 yıllarında ekonomideki genel büyümeye rağmen küçülme yaşamışlardır. Örneğin finans sektörü, örneğin inşaat sektörü gibi. Ancak, bu iki sektör de 2004 yılında büyüme trendine geçmişlerdir. 2002 ve 2003 yıllarını istihdam açısından değerlendirecek olursak, bu istihdam katsayısı yüksek bazı sektörlerdeki küçülmeyi ekonomideki genel büyümeye karşılık ihmal edemeyeceğimiz açıktır." 
     
     "UMUDUN OLMADIĞI YERDE TALEP OLMAZ" 

     Türkiye'de sanayinin 2004 yılı itibarıyla bazı emek yoğun sektörlerden sermaye yoğun sektörlere doğru geçiş yaşadığını, sermaye yoğun sektörlerde üretimin artmasının ekonomideki genel büyüme oranını yükseltirken, aynı oranda istihdam artışı sağlayamadığını kaydeden Şener, şöyle dedi 
     "Ama tüm bunların ötesinde 2004 yılı belki de Cumhuriyet tarihi boyunca en fazla istihdamın sağlandığı yıllardan biri olmuştur. 2004 yılında bir önceki yıla göre ilave 644 bin kişi istihdam edilmiştir. Hatta özel sektörde sağlanan ilave istihdam 896 bin kişidir. Fakat kamuda 252 bin kişilik bir istihdam azalması olduğu için toplam olarak 644 bin kişilik ilave bir istihdam artışı sağlanmıştır. Bu rakam, son 10 yılın en yüksek rakamıdır. Buna rağmen issizlik oranının çok belirgin bir şekilde düşmeyişinin sebebi, yine 2004 yılında aynı dönemde işgücü piyasasına ilave olarak çıkan insan sayısının çok yüksek olmasıdır. 2004 yılında 649 bin kişi Ben iş arıyorum diye işgücü piyasasına çıkmıştır. Bunun toplam olarak 644 bini istihdam edilmiştir. Hem istihdam edilen sayısı fazla, hem iş isteyen sayısı fazladır. Umudun olmadığı yerde talep olmaz. İş isteyen sayısının fazla oluşu umudun oluşunu gösterir. Fakat bu fazlalık issizlik oranının istenen ölçüde düşmesini engellemiştir." Şener, tüm bu veriler dikkate alındığında 2004 yılının ilave işsizlik üretmediğini, istihdam edilen toplam işgücü sayısını artırdığını belirtti. 
     Bakan Şener, "Ekonomideki bu istikrar politikaları devam ettiği sürece bu oranın önümüzdeki yıllarda issizlik oranının azalarak devam edebileceğini söyleyebiliriz" diye konuştu. 
     Söz konusu istihdamın kayıt dışı mı yoksa kayıt içi mi olduğunu test etmek için SSK verilerini incelediklerini de anlatan Şener, SSK zorunlu sigortalı sayısı 2003 yılının sonunda 5 milyon 593 bin kişi olduğunu, 2004 yılı sonunda ise 6 milyon 264 bin kişi olarak belirlediklerini ifade ederek, "Demek ki 2003'den 2004'e sigortalı sayısı 671 bin kişi artmıştır. Bu 2004'ün büyüme rakamları ile ilave istihdam rakamları birbirine paralel geliştiği gibi, ilave istihdam rakamlarıyla sosyal güvenlik kurumlarına kayıtlı aktif sigortalı sayısındaki artış da birbirine paralel şekilde gelişmiştir" şeklinde konuştu. 
     
     VERGİ GELİRLERİ ARTTI... 

     Şener, bu büyümenin vergi gelirlerine artış olarak yansıdığını kaydederek, şunları söyledi 
     "Vergi gelirleri de 2004'de, 2003'e göre yüzde 19.9 artış göstermiştir. Vergi gelirlerindeki artış, bir taraftan büyüme oranı, bir taraftan enflasyon ile düşünüldüğünde bu enflasyon ve büyümenin birlikte ele alındığında oluşturulacak yüzde artışına uygun bir rakamdır. Dolayısıyla büyüme vergi gelirlerindeki artışa da paralel şekilde yansımıştır. Yalnız gelir vergisindeki artış yüzde 15 olurken, kurumlar vergisindeki artış 11, dahilde alınan KDV yüzde 21, ÖTV'deki artış yüzde 18 olmuştur. Büyüme vergi gelirlerindeki artışla paralel, uyumlu bir görüntü sergilemektedir." Abdüllatif Şener, Trabzon'un 2005 yılı yatırım programında kamu yatırımlarından en fazla payı alan iller arasında olduğunu da dile getirdi. 
     
</TEXT>
</DOC>
