<DOC>
<DOCNO> 341316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur16.html </URL>
<DATE> 2005/05/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tecavüz zanlısı çelik yelekle adliyeye geldi, linçten zor kurtuldu 
</HEADLINE>
<TEXT>

     Ankara’nın Şereflikoçhisar İlçesi’nde bir kişi, 6 yaşındaki kız çocuğuna tecavüz ettiği iddiasıyla tutuklandı. 
     Çelik yelek giydirilerek adliyeye getirilen zanlı, burada toplanan, küçük çocuğun yakınları tarafından linç edilmek istendi. 
     Yaşan arbedede, 1 polis memuru başından yaralandı. 
     Alınan bilgiye göre, Yeni Mahalle’de kimliği belirlenemeyen bir kişi, evlerinin yakınlarında oyun oynayan 6 yaşındaki D.T’yi Mescit Camii yakınlarına götürerek, bıçak tehdidiyle tecavüz etti. Zanlı, daha sonra olay yerinden kaçtı. 
     Eve dönen D.T’nin vücudunda dayak izlerini gören annesi, küçük çocuğu Devlet Hastanesi’ne götürdü. Yapılan muayenede, D.T’nin tecavüze uğradığı tespit edildi. Olayın polise bildirilmesi üzerine araştırma başlatan ekipler, çocuğun verdiği bilgiler doğrultusunda sabah saatlerinde Ekrem U’yu gözaltına aldı. 
     Dün akşam saatlerinde geniş güvenlik önlemleri altında Devlet Hastanesi’ne getirilerek sağlık kontrolünden geçirilen Ekrem U, daha sonra adliyeye götürüldü. Zanlının yakalandığını duyan küçük kızın öfkeli yakınları, adliye binasının önünde toplanarak içeri girmek istedi. Bu sırada küçük çocuğun bazı yakınlarının sinir krizleri geçirince, ambulansla hastaneye götürüldü. 
     
     ANKARA’DAN ÇEVİK KUVVET TAKVİYESİ İSTENDİ 

     Kalabalık uzun süre dağılmayınca, Ankara’dan çevik kuvvet takviyesi istendi. Bu sırada tekrar binaya girmek isteyen gruba müdahale eden bir sivil polis, başına isabet eden taş nedeniyle yaralandı. Yaralı polise ilk müdahale, Şereflikoçhisar Devlet Hastanesi’nde yapıldı. 
     Zanlı Ekrem U, savcılık sorgusundan sonra tutuklanarak, Aksaray’a gönderildi. Duruşmaların, bundan sonra Aksaray Ağır Ceza Mahkemesi’nde görüleceği bildirildi. 
     
</TEXT>
</DOC>
