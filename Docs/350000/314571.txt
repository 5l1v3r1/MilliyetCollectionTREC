<DOC>
<DOCNO> 314571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/ekonomi/aeko.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lula da IMF'yi terk etti bir tek Erdoğan kaldı 
</HEADLINE>
<TEXT>


IMF'nin en borçlu ülkesi Brezilya, martta süresi dolan IMF programını yenilemeyeceğini açıkladı. Fon ile anlaşma yenileyen tek büyük ülke Türkiye kaldı 

EKONOMİ SERVİSİ 

Uluslararası Para Fonu IMF ile program yürüten ülkelerden Brezilya da 5 yıldan bu yana uygulanan ve mart ayında bitecek olan IMF programını yenilemeyi düşünmediğini açıkladı. Brezilya'nın bu kararından sonra IMF ile program yürüten önemli ülkeler arasında bir tek Türkiye kaldı. 
28 Ekim 2002'de seçilen Lula ve 3 Kasım 2002'de seçilen AKP'nin lideri Erdoğan değişim isteyenlerin tercihi oldu. Lula halkına "Umut korkuyu yendi" diye konuşarak IMF ile yolların ayrılacağı mesajı vermişti. Erdoğan ise Acil Eylem Planı'nda IMF ile yürütülen programın çatısına dokunulmadan müzakereler yapılacağını bildirmişti. 
Brezilya Ekonomi Bakanı Antonio Palocci, önceki gün yaptığı açıklamada, borç miktarını indirme politikasının başarılı olduğunu, bu nedenle IMF ile yürütülmekte olan 40 milyar dolarlık programı yenilemenin zorunlu olmadığını söyledi. Palocci'nin açıklamasına göre, programın yenilenmemesi Brezilya'nın IMF ile ilişkilerini tamamen kesmesi anlamına gelmiyor. Brezilya, IMF ile kredi kuruluşlarının da desteği ile 'resmi olmayan' bir ilişki sürdürecek. Palloci açıklamasında ileride bir sorun çıkarsa IMF'den destek alabileceklerini ancak bunun şu an için gerekli olmadığını ekledi. 

Yenilensin tartışması 
Brezilya'nın mevcut IMF programının temeli 1998 yılına dayanıyor. Yatırımcıların güvenini kazanmak ve krizi aşabilmek için IMF'den kriz paketi alan ülke, mevcut programı yürütmeye başlamıştı. Latin Amerika'nın en borçlu ülkesi olarak dış şoklara karşı korumasız olan Brezilya, IMF'ye de en çok borcu bulunan ülke haline gelmiş, IMF hissedarları Brezilya'nın mali disiplini yürütmesi konusunda baskıda bulunmuştu. 
Brezilya programda başarı sağladığını, yeni bir programa ihtiyacı olmadığını düşünüyor. IMF desteğini uzunca bir süredir eleştiren Brezilya Başkanı Luiz Inacio Lula da Silva'nın Güney Amerika'nın en büyük ekonomisinin fonun yardımı olmadan kendisini götürebilecek kadar güçlü olduğunu göstermek istediği belirtiliyor. 

Kötü senaryo da var 
IMF de Brezilya'nın son dönemdeki mali performansını son derece başarılı buluyor. Ancak kötü senaryoya göre IMF desteğinin kesilmesi halinde ülke mali bir krize sürüklenebilir. 
Birçok ekonomist mevcut programın yenilenmesinin ülkeye bir maliyetinin olmayacağını ve IMF gözetiminde borçlarını ödeme performanısının daha iyi izlenebileceğini belirtiyor. Hükümetin eğilimi ise anlaşmanın yenilenmemesi yönünde. Malezya, G. Kore, Rusya ve Endonezya gibi önemli ekonomiler, başlattıkları IMF programlarını bitirdiler. Brezilya'nın yeni stand - by yapmamasıyla birlikte IMF ile program yürüten tek önemli ülke olarak Türkiye kalıyor. Bilindiği gibi Türkiye Aralık 2004'te IMF ile yeni bir stand - by üzerinde anlaşma sağladı. Anlaşmanın onayı için üç yasanın Meclis'ten geçmesi bekleniyor. 

Hepsi IMF ile yollarını ayırdı RUSYA 
Rusya Federasyonu IMF ile yaptığı anlaşmaları 31 Ocak tarihi tibariyle bitirdi ve borçlarının tamamını erken ödedi. 1996 yılında yapılan anlaşma ile alınan borç 3.3 milyar doların geri ödemesi tamamlandı. IMF Başkanı Rodrigo Rato yaptığı yorumda petrol fiyatlarındaki yükselişin Rusya'nın ekonomik hedeflere ulaşmasına yardımcı olduğunu kaydetti. 

ARJANTİN 
IMF'yle 2000 yılında 40 milyar dolarlık bir kredi anlaşması imzaladı. 2001 yılı aralık ayında bankacılık krizi başladığında IMF, yardımı kesti. 2003 yılında IMF ile borçların, faizleri içermeyen yeniden yapılandırması yöntemi ile ödenmesine karar verildi. 103 milyar doları bulan borcunu, 41.8 milyar dolarlık yeni tahvillerle takas etmeye çalışıyor. Bundan sonra yeniden IMF ile masaya oturması bekleniyor. 

GÜNEY KORE 
IMF'ye ödenmemiş borcu bulunmayan ülke son stand - by anlaşmasını 4 Aralık 1997 tarihinde imzaladı. Krize giren ülkenin uluslararası borcu 120 milyar dolara çıkmıştı. Güney Kore 3 Aralık 2000 tarihinde sona eren anlaşmayla yaklaşık 20 milyar dolar kredi kullandı. 

ENDONEZYA 
IMF ile 5 Kasım 1997'de stand - by ve 25 Ağustos 1998 ile 4 Şubat 2000 tarihlerinde genişletilmiş stand - by imzaladı. Hükümeti 2003 yılında IMF'den borç alımını durduracağı ve yıl sonunda yeni bir anlaşma yapmayacağını açıklanmıştı. Fon'a 9.3 milyar dolar civarında borcu bulunuyor. 


</TEXT>
</DOC>
