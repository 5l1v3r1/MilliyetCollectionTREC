<DOC>
<DOCNO> 306152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy10.html </URL>
<DATE> 2005/01/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DEHAP 3. Olağan Büyük Kongresi toplandı, İstiklal Marşı okunmadı 
</HEADLINE>
<TEXT>

     Demokratik Halk Partisi DEHAP 3. Olağan Büyük Kongresi toplandı. 
     Selim Sırrı Tarcan Spor Salonu'ndaki kongre için gelen partili ve delegeler erken saatte salonu doldurdu. 
     Kongre salonunda ''Ne inkar, ne ayrılık, demokratik cumhuriyet'', ''Özgürlük kadın için her şeyden daha değerlidir'', ''İdeolojik aydınlanmayla kimliğini yaratan gençlik, demokratik toplum mücadelesini geliştirecektir'', ''Barışta ve Kürt sorununun demokratik çözümünde ısrarlıyız'', ''AB'nin yolu, Kürt sorununun çözümünden geçer'' yazılı pankartlar yer aldı. 
     Divan Başkanlığı'nın bulunduğu platformun üzerinde ise ''Demokratik Halk Partisi 3. Olağan Büyük Kongresi'' yazılı büyük boy pankart, pankartın sağında DEHAP, solunda ise Türk bayrağının asılı olduğu görüldü. 
     Salonda bulunan delege ve partililer, terör örgütünün elebaşı Abdullah Öcalan lehine çeşitli sloganlar attılar. 
     Partililerin, Mardin Kızıltepe'de öldürülen Ahmet Kaymaz ve oğlu Uğur Kaymaz'ın fotoğraflarının bulunduğu ve üzerinde ''12 Yaşında, 13 Kurşun, Neden'' yazılı büyük boy kartları, ellerinde taşıdığı görüldü. 
     Kongre başlamadan önce Kürtçe müzik yayınları yapıldı. Kongreye EMEP Genel Başkanı Levent Tüzel, Özgür Toplum Partisi Genel Başkanı Ahmet Turan Demir, Diyarbakır Büyükşehir Belediye Başkanı Osman Baydemir, Hatip Dicle, Orhan Doğan Feridun Yazar, Ahmet Türk, Selim Sadak, Avrupa Parlamento üyesi Feleknaz Uca ile terör örgütü ele başı Abdullah Öcalan'ın ablası da katıldı. 
     Divan Başkanlığı'na Osman Özçelik'in seçilmesiyle kongre çalışmalarına başladı. 
     Genel Başkan Tuncer Bakırhan'ın tek genel başkan adayı olarak girmesi beklenen kongrede, 760 delege Parti Meclisi ve Merkez Disiplin Kurulu üyelerini de belirleyecek. 
     

     
</TEXT>
</DOC>
