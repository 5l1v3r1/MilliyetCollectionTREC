<DOC>
<DOCNO> 308204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun12.html </URL>
<DATE> 2005/01/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
'Türkler' sergisi yine İngiliz basınında Bu bir Türk lokumu ziyafeti 
</HEADLINE>
<TEXT>

     Dilek Kocabaş bildiriyor 

İngiltere'nin başkenti Londra'da Royal Academy of Arts tarafından düzenlenen ''Türkler Bin Yılın yolculuğu 600-1600'' adlı serginin İngiliz basınındaki olumlu yankıları sürüyor. 
     The Times gazetesinin başyazıları arasına taşıdığı sergiyle ilgili bugünkü yorumunda başlık olarak ''Türk Hazineleri'' ibaresi kullanılırken, serginin Türkiye'nin geçmişteki imparatorluklarının ihtişamını ortaya koyan bir organizasyon olduğu vurgulandı. 
     Tarihte Hıristiyanlar arasında bir korkutma cümlesi haline gelen ''Türkler geliyor'' cümlesinin gerçek olduğunu belirten başyazar, ''Türkler gerçekten de geldi. Gümüş miğferleri, el yazması Kuranıkerimleri, değerli taşlarla süslenmiş kılıçları, kristal kabzalı hançerleriyle Royal Academy'nin her yerini kuşattılar'' dedi. 
     Serginin Royal Academy'nin uzun yıllardır gerçekleştirdiği en büyük sergi olduğunu da vurgulayan başyazar, sergilenen pek çok eserin daha önce hiç Topkapı Sarayı dışına çıkartılmadığına da dikkati çekti. 
     Organizasyonun önemli siyasi mesajlar da içerdiğini belirten yazar, bunlardan ilkinin Türkiye'nin, İngiltere'nin AB üyeliği yolunda verdiği büyük desteğe bu yolla büyük bir jest yaparak teşekkür etmesi olduğunu ifade etti. İkincisinin, Türkiye'nin de İngiltere gibi uzun yıllar süren bir imparatorluğun ardından, ancak bugün gururla geçmişteki medeniyetine bakmaya fırsat bulması olduğunu belirten Times başyazarı, üçüncü önemli siyasi mesajın da Türklerin asırlar boyunca yaşattıkları kültürel çeşitliliği kutlamaları olduğunu vurguladı. 
     Times'ın böylesine büyük bir sergiye ''medya desteği vererek ortak olmaktan'' gurur duyduğunu da vurgulayan başyazar, serginin gezilmeyi fazlasıyla hak ettiğini ifade etti. 
     
     ''TEK TEK İNCELEYİN'' 

     Financial Times gazetesinin kültür-sanat sayfasında yer alan yaklaşık yarım sayfalık değerlendirmede de sergiyle Türklerin tarih boyunca Batı'ya yaklaşan kültürlerinin bir hikayesini sundukları vurgulandı. 
     Sergiyi ''zengin ve sınırları geniş bir sanat olayı'' olarak niteleyen yazar, sergide yer alan eserleri, dönemlerini de dikkate alarak geniş bir analize tabi tuttu. 
     Londra'da hemen her metro yolcusunun okuduğu yüksek tirajlı ''Metro'' gazetesi ve ünlü akşam gazetesi Evening Standart da Türkler sergisiyle ilgili geniş değerlendirmelere yer verdi. Evening Standart, iki gün boyunca sergi hakkında olumlu izlenimler yazarken Metro gazetesi de ''Türk lokumu ziyafeti'' başlıklı yazısında, sergiyi ''beş üzerinden dört yıldızlık bir kültür ve sanat olayı'' olarak niteledi. Metro yazarı, sergiyi gezme niyeti bulunanlara, ''Bu önemli sergide yer alan her bir eseri uzun ve dikkatli gözlerle inceleyin'' tavsiyesinde bulundu. 

     
</TEXT>
</DOC>
