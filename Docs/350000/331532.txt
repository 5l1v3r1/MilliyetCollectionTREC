<DOC>
<DOCNO> 331532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur15.html </URL>
<DATE> 2005/04/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kız arkadaşına aşkını ilan eden kişiyi bıçaklayarak öldürdü 
</HEADLINE>
<TEXT>

     Zafer SAMANCI KONYA, DHA 

      KONYA'da, bir şişe şarap içtikten sonra 19 yaşındaki F.I.'nın oturduğu eve gidip aşkını ilan eden 15 yaşındaki Yunus Emre Zıvlak, I.'nın 17 yaşındaki erkek arkadaşı S.D. tarafından bıçaklanarak öldürüldü. 
     Olay, dün saat 23.30 sıralarında, Meram İlçesi, Harmancık Mahallesi'nde meydana geldi. Bir erkek kuaföründe çırak olarak çalışan Yunus Emre Zıvlak, bir şişe şarap içtikten sonra, F.I.'nın anneannesi Hediye Çimtay'la birlikte yaşadığı eve geldi. Zıvlak, kapıyı çaldığında dışarı çıkan kendisinden 4 yaş büyük F.I.'yaa aşkını ilan etmeye başladı. Bu sırada, arkadaşı Ali Yılmaz'la sokaktan geçen F.I.'nın erkek arkadaşı S.D., olanları gördü. Bir çay ocağında garson olarak çalışan S.D. ile Zıvlak tartışmaya başladı. Tartışma büyüyüp kavgaya dönüşünce S.D., arkadaşı Ali Yılmaz'dan aldığı bıçakla Yunus Emre Zıvlak'ı karnından, kasık bölgesinden ve bacağından bıçakladı. Yaralanan Zıvlak, elindeki şarap şişesiyle kaçmak istedi. Yaklaşık 100 metre kadar güçlükle koşabilen Zıvlak, yol kenarında bulunan küçük bir kanala yuvarlandı. 
     Çevredekilerin, elinde şarap şişesi ile kanala yuvarlanmış kişiyi polise sarhoş' diye ihbar etmesinden sonra olay yerine gelen polis, Zıvlak'ın olay yerinde öldüğünü belirledi. Kan izlerini takip eden cinayet bürosu ekipleri, F.I.'nın evine ulaştı. Polis, bunun üzerine F.I.'yı sorguladı. I.'nın yaşananları anlatmasının ardından polis, Yılmaz ve S.D.'yi evin 50 metre uzağında bir tarlada saklanırken buldu. 
     F.I. ifadesinde, "Öldürülen Yunus Emre Zıvlak ile hiçbir ilişkim yok. Bana aşık olmuş ve sık sık beni taciz ediyordu. Bu gece de elinde şarap şişesi evime geldi. Aşırı derecede alkollüydü. Onu durdurmaya çalıştım ama beni dinlemedi. Tam bu sırada bir süredir birlikte olduğum S.D. geldi ve Zıvlak ile tartışmaya başladı. Zıvlak küfür ederek S.D.'ye hakaret etti. Bunun üzerine kavga ettiler ve S.D. onu bıçakladı. O da kaçmaya başladı. S.D. arkasından gitmedi. Öldüğünü ise polisler gelince öğrendim'' dedi. 
     Yunus Emre Zıvlak'ın cesedi otopsi yapılmak üzere Konya Numune Hastanesi'ne kaldırılırken, gözaltına alınan S.D., F.I. ve Ali Yılmaz, sağlık raporu almak için aynı hastaneye getirildiler. S.D. zaman zaman görüntü almak isteyen gazetecilere saldırdı. Sağlık raporu alındıktan sonra tekrar polis merkezine götürülen zanlılar, sorgularının tamamlanmasından sonra adliyeye sevk edilecek. 
     
</TEXT>
</DOC>
