<DOC>
<DOCNO> 325753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo04.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Mehmet Yılmaz gerçeği 
</HEADLINE>
<TEXT>


Trabzonspor'un golcüsü, Beşiktaş maçında oyuna girmekte isteksiz davrandığı yönündeki eleştirilere, "Tribünlerden küfür ve tükürükler gelince kulübeye döndüm. Ortada yanlış anlama var" karşılığını verdi 


Beşiktaş maçında yedek soyunduğu için oyuna girmekte isteksiz davrandığı yolunda eleştiriler ile karşılaşan Trabzonspor'un golcü oyuncusu Mehmet Yılmaz yanlış anlaşıldığını söyledi. 
Genç golcü, Teknik Direktör Şenol Güneş'in kendisine ısınmasını söylediği anda sıkı bir şekilde hazırlanmaya başladığını belirtti, "Ancak oyuna girmem gecikince tribünlerden gelen küfür ve tükürükler üzerine yedek kulübesine geri döndüm. Yardımcı antrenör İhsan Derelioğlu'na da durumu izah ettim. Ben profesyonel bir oyuncuyum. Hocama da çok güveniyorum. Ne zaman görev verirse çıkar oynarım. Ortada bir yanlış anlama olduğunu kendisine ilettim. Yedek kalmak tabii ki her futbolcuyu üzer. Tekrar forma almanın tek yolu ise çalışmaktır" dedi. 

Trabzon'da borsa paniği 

Nisan ayında borsaya girmeye hazırlanan Trabzonspor'un, Beşiktaş yenilgisi nedeniyle halka arzı ileri bir tarihe kaydırabileceği belirtildi. Yöneticiler, şampiyonluk yarışından uzaklaşmalarının ardından hisse senetlerine olan ilginin azalabileceği konusunda endişe yaşarken, Başkan Atay Aktuğ, "Beşiktaş yenilgisi kötü oldu. Borsaya gireceğimiz bir aşamada, taraftarımız da, diğer alıcılar da etkilenebilirler. Durum değerlendirmesi yapıp, kararımızı vereceğiz" diye konuştu. Borsada son günlerde yaşanan düşüş de Trabzonspor'u sıkıntıya sokan bir başka neden oldu. 

Yanlış alarm 

Trabzonspor camiası önceki gece Başkan Atay Aktuğ krizi yaşadı. Yerel bir televizyon kanalında, "Aktuğ neden isyan etti " şeklindeki alt yazı haberi, "Aktuğ neden istifa etti " diye anlaşılınca ortalık karıştı. Hem yöneticiler, hem taraftarlar, hem de gazeteciler saatler boyunca bu olayı çözmeye çalıştı. Taraftarlar gazetecileri, gazeteciler de yöneticileri aradılar. Böyle bir olaydan haberleri bulunmadığını söyleyen yöneticiler telefona sarılıp, Başkan Atay Aktuğ'a ulaşmak istediler. Ancak İstanbul'da olan Aktuğ'un cebi kapalı çıkınca panik daha da arttı. Geç saatlerde Aktuğ bulundu, herkes rahat bir nefes aldı. 



</TEXT>
</DOC>
