<DOC>
<DOCNO> 331968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy11.html </URL>
<DATE> 2005/04/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sezer'den polise hem övgü, hem uyarı... 
</HEADLINE>
<TEXT>

     Cumhurbaşkanı Ahmet Necdet Sezer, Türk polisinin, halkın güvenini kazandığını, yurttaşların desteğini her zaman yanında bulduğunu ifade ederken, polisin yurttaşlarla iyi iletişim kurarak, bu güveni zedeleyecek tutum ve davranışlardan özenle kaçınacağına, halka en iyi hizmeti sunabilme çabası içinde olacağına inandığını bildirdi. 
     Cumhurbaşkanı Sezer, Emniyet Örgütü'nün kuruluş yıl dönümü dolayısıyla Emniyet Genel Müdürü Gökhan Aydıner'e bir mesaj gönderdi. Sezer mesajında, Türkiye Cumhuriyeti'nin köklü ve temel kurumlarından Emniyet Örgütünün, devlete ve ulusa karşı hizmetlerini üstün görev anlayışıyla sürdürdüğünü vurguladı. Sezer, polisin özverili çalışmalarıyla toplumsal barışa katkıda bulunduğunu kaydetti. 
     Sezer, Emniyet Örgütü'nün Cumhuriyet'in, demokrasinin, Anayasa ile güvenceye alınan temel hak ve özgürlüklerin korunması, bireylerin yaşamlarını huzur içinde sürdürebilmeleri için tüm çalışanlarıyla kesintisiz hizmet sunduğunu belirterek, şöyle dedi 
     "Türk polisi, halkımızın güvenini kazanmış, yurttaşlarımızın desteğini her zaman yanında bulmuştur. 
     Polisimizin yurttaşlarımızla iyi iletişim kurarak, bu güveni zedeleyecek tutum ve davranışlardan özenle kaçınacağına, halkımıza en iyi hizmeti sunabilmek çabası içinde olacağına inanıyoruz. Emniyet Örgütümüzün yeniliklere ve gelişmelere açık olmak, değişimlere uyum sağlamak amacıyla, altyapı, eğitim düzeyi ve teknoloji kullanımındaki atılımlarını bu kapsamda önemsiyoruz." Sezer, hukuk devleti ilkesine işlerlik kazandırılmasında da Emniyet Örgütüne ve polise önemli görevler düştüğünü bildirdi. Sezer, polisin temel hak ve özgürlükleri gözeten ve koruyan uygulamalarının, polis-halk işbirliğini güçlendireceğini, Emniyet Örgütünün hizmet kalitesini ve verimliliğini yükselteceğini de belirtti. 
     Sezer, "Türk polisi, Cumhuriyetin ve yasaların kalkanı olma bilinciyle, hizmetlerini Atatürk ilke ve devrimlerine, insan haklarına, hukukun üstünlüğüne ve yasalara bağlı kalarak, yansız biçimde sürdürecektir" dedi. 

ANKA 
     
</TEXT>
</DOC>
