<DOC>
<DOCNO> 339521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko14.html </URL>
<DATE> 2005/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türk Telekom'un kasasındaki nakit, özelleştirme öncesi çekilecek... 
</HEADLINE>
<TEXT>

     Türk Telekom’un, kasasında büyük bir nakitle özelleştirilmesinin düşünülmediği öğrenildi. 
     Yetkililerden alınan bilgiye göre, Şirketin kasasındaki fazla nakitin "bilançoyu bozmayacak, Vergi Usul Kanunu ve Ticaret Kanunu’na uygun" bir operasyonla çekilmesi planlanıyor. 
     Konunun Telekom özelleştirme ihalesine giren yatırımcılara da aktarıldığı kaydedilirken, bazı yatırımcıların da "para ile para satın almak" istemediği için buna sıcak baktığı belirtiliyor. 
     Telekom’un kasasındaki fazla nakitin, "borçlandırma yöntemiyle çekilmeyeceğine" de vurgu yapılırken, nakdin çekilmesinde Şirketin bilanço yapısının bozulmamasına özellikle dikkat edileceği ifade ediliyor. 
     
     MEKANİZMA NASIL OLACAK 

     Telekom kasasındaki fazla nakitin, Şirket’in sahibi Hazine olduğu için buraya gideceği kaydedilirken, bunun nasıl çekileceğine ilişkin mekanizma üzerinde ekonomi yönetiminin çalıştığı, ön yeterlilik alan yatırımcıların da bu durumdan haberdar olduğu vurgulanıyor. 
     Bu fazla nakitin tek seferde alınmasının söz konusu olmadığı, ihale sonrasında da aktarımın devam edebileceği belirtiliyor. 
     Öte yandan fazla nakitin çekilmesi için, bir kanun taslağı metni hazırlıklarının sürdüğü öğrenildi. 

     
</TEXT>
</DOC>
