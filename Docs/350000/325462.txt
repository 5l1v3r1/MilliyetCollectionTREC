<DOC>
<DOCNO> 325462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yazar/temelkuran.html </URL>
<DATE> 2005/03/21/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Küçük 'kadın' çocuklar 
</HEADLINE>
<TEXT>

'Garson boy' vardı eskiden. Artık yok. Artık çocukluktan hızlıca geçerken bir de feleğin çemberinden atlayıp kendini kadınlığa dar atan çocuklar var. Rolünü daha baştan ezberlemiş kadınlar olacak bu çocuklar... 

"N'aaaber " 
"Ay şoktayım h l . Levent'i gördüm gelirken." 
"Boş versene kızım. Çok hoşsun bugün. Kilo mu verdin sen " 
"Sen de vermişsin şekerim." 
Kilo problemlerini konuşurken balyajlı yol yol sarı ışıltılı saçlarını arkaya atışlarına bakarsanız otuzlarına yaklaşmışlar. Topuklu ayakkabıyla sanki yıllardır yürüyormuş gibi duruşlarına bakılırsa otuzu bile geçmişler. Oysa, göğüs dekoltelerinin, "dekolte" gibi görünebilmesi için destekli sutyenlerle kendilerine göğüs yapmak zorunda kalacak kadar küçükler henüz. On üç, taş çatlasa on dört yaşındalar. Küçük kadınlar, bir cumartesi günü, sanki iş arkadaşlarıyla buluşmuş gibi, bir pahalı kafede dertleşmekteler. Diesel markası, reklam filmlerinde bu sene nasıl bir "tipleme" çizdiyse hepsi öyleler. 

Asıl ürkütücü olan... 
Onların yaşındayken bebeklere k ğıttan kıyafet kesip giydirirken biz yaştakiler, onlar Gucci'nin, Versace'nin reklam panolarından kendilerine bir "olma biçimi" kesip üzerlerine giyinmişler. Düşük bel kotlarından görünen etleri daha çocuk, ama dantelli çamaşırlarına bakılırsa epeydir "kadınlar". Görünümlerine kattıkları abartılı kadınsı detaylar gösteriyor ki kendi gövdelerini başkalarının gözleriyle "değerlendirecek" kadar, yani epey büyümüşler. Ergenlik çağının büyümeye duyulan aceleci özentisinin hep bir sakilliği vardır. Onlarda sakillik yok, hakikaten büyümüşler. Görsellikleri artık kendi yaşlarındaki oğlan çocuklarına değil genç et arayan orta yaşlı erkeklerin beğenilerine göre tasarlanmış zira. Ürkütücü olan buydu kızlarda. 

'Trend' teşhisleri 
İstanbul'un bir-iki mürekkep yalamış mahallesinin kafelerinde otururken hasbelkader göze çarpan şaşırtıcı birkaç "tiplemeyi" önemseyip sonra da bu durumu Türkiye'ye genelleyerek "trend" olarak teşhis etmek türünden bir köşe yazarı zavallılığı var malumunuzdur sanırım. Öyle bir kifayetsizliğe düşmek istemem. Fakat "trend" dediğimiz mesele de biraz İstanbul ile ilgilidir. Nahid Sırrı Örik'in "Bir Yıldız Doğuyor" kitabında "Yıldızı halk yaratmaz. Yıldız İstanbul'da yaratılır" demesi gibi, "trend" de Anadolu'da yaratılmaz, İstanbul'da imal edilir. Küçük kızların, büyük adamlar için birer görsel nesne olarak kendi kendilerini imal etmesi de İstanbul'da son zamanlarda üretilmiş bir "trend" gibi geliyor bana. Üstelik sadece Türkiye ile ilgili değil, bütün Batı dünyasıyla ilgili bir mesele bu. 
Erkenden büyüyüp feleğin çemberinden daha çocuk yaşta geçip gövdesini, hayatını, üslubunu bir "arzu nesnesi" olmak üzere tasarlayan kız çocukları, birkaç tiplemeden ibaret değil. Bu, tüketim toplumunun yan ürünlerinden biri. Bir de elbette feminist dalganın politik tarafının büyük ölçüde yok edilmesiyle yakından ilgili. Cinsel özgürlüğün pornografik bir tüketime dönüşmesi, kız çocuklarının da böyle bir düzen içine doğmasıyla ilgili sanki bu kadın-çocuklar. 

Yatmadan önce... 
Okuyanus Yayınevi'nin yayımlandığı "Yatmadan Önce 100 Fırça Darbesi" kitabının yazarı Melissa P.'nin memleketimizi birkaç gün önce teşrif etmesi, bu yeni "trend"in İstanbul'un bir-iki mahallesiyle ilgili olmadığını düşündürttü bana. 
Kitaba bakınca, bir yeni yetmenin cinsellik deneyimlerini değil, bir kız çocuğunun kendisini nasıl bir arzu nesnesine dönüştürdüğünü, bununla övündüğünü, giderek bunu ticari bir soğukkanlılıkla yaptığını görebilirsiniz. Hiç değilse ben bunu gördüm. Kadınların nesne olduğu müstehcen bir pazarda kendi yerini erkenden görmüş bir kız çocuğu... 
Kadın cinselliğine ilişkin benzer bir cüretk rlığın erbabı Collete'in yaptığı gibi bir "tabu devirme" de değil söz konusu olan. Tam tersine, bir kız çocuğunun pornografikleştirilmiş kadın gövdesini ticari dolaşıma sokması bu. Sistemi dinamitleyen değil, bilakis sistemin tam da dilediği gibi "zararsız", hatta iç gıcıklayan bir oyun. 

O kızlar eskidendi 
Kadınlar, kendi gövdelerine yapışık dikiz aynalarıyla dolaşırlar. Her bir anda, nereden, nasıl göründüklerini, ne yaparlarsa nasıl görüneceklerini, nasıl davranırlarsa "beğenileceklerini" bilirler. Kız çocukları bilmezlerdi işte bunu. Eskiden Şimdi artık onlar da biliyorlar. Önümüzdeki on yıllarda çocukluğunu hiç yaşamamış kız çocuklarından imal olmuş olacak kadınlar. Bu yaralar, terapistlere muhtemelen iyi paralar kazandıracaklar 



</TEXT>
</DOC>
