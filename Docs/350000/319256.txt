<DOC>
<DOCNO> 319256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko21.html </URL>
<DATE> 2005/02/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Frankfurt Borsası'nın birleşme önerisi onay almadı... 
</HEADLINE>
<TEXT>

     Avrupa'nın önde gelen borsalarından Frankfurt ve Londra arasındaki birleşme görüşmelerinde ilerleme sağlanamazken, Frankfurt Borsası hissedarları, Londra'ya önerilen 2 milyar avroluk teklifin yüksek olduğunu savunuyor. 
     Frankfurt Borsası'nda toplamda yüzde 11'in üzerinde hissedarlığı bulunan ABD merkezli Fidelity ve Atticus Capital fonları, Londra Borsası'nın 2 milyar avroya devralınmasına karşı olduklarını açıkladı. 
     Birleşmeye karşı çıkan fonlar, ''çok yüksek'' olduğunu belirttikleri 2 milyar avroluk maliyetin, nakit zengini Frankfurt Borsası'nın gelecekteki değerini geriletmesinden endişe ediyor. 
     Alman basınında yer alan bilgilere göre, Frankfurt Borsası'nın hissedarları arasında birleşmeye karşı çıkanların oranı yüzde 30 seviyesinde bulunuyor. 
     Borsanın Mart ayındaki olağan genel kurulunda birleşmeye karşı çıkanların yüzde 50'yi geçmeleri halinde, Avrupa'nın en büyük borsasını oluşturma planının rafa kaldırılacağı değerlendiriliyor. 
     Almanya'da borsacılık birleşmesine yapılan itirazların bir kaynağını da, Frankfurt'taki işlemlerin Londra'ya taşınması yoluyla, şehrin finans merkezi olma özelliğini kaybedeceği korkusu oluşturuyor. 
     İngilizlerin birleşme görüşmelerinde , merkezin Londra'da kalmasını talep etmesi, Almanların korkusunu haklı çıkartıyor. 
     Analistler, Frankfurt Borsası'nın görüşmelerde ilerleme sağlayamaması durumunda son çare olarak Londra'nın yönetimini devre dışı bırakarak yatırımcılarının onayını almak için öneri götürebileceğini ifade ediyor. 
     Frankfurt Borsası ise Paris, Amsterdam, Brüksel ve Lizbon borsalarının birleşmesi sırasında ''kaçırdığı treni Londra ile yakalayarak'', New York'un ardından dünyanın ikinci büyük borsası haline gelmeyi hedefliyor. 
     
</TEXT>
</DOC>
