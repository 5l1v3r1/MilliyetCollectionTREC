<DOC>
<DOCNO> 335350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/ekonomi/eko01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvikte 'en az 20 işçi' şartı '30 işçi'ye çekildi 
</HEADLINE>
<TEXT>


Yeni teşvik yasası tasarısında, Babacan'ın önerdiği 'en az 30 işçi' şartı kabul edildi. Böylece kapsama girecek işletme sayısı daraltılarak, IMF'nin maliyet kaygıları da 'giderilmiş' oldu 

ANKARA Milliyet 

Plan ve Bütçe Komisyonu'nda, 13 ilin daha teşvik kapsamına alınmasını öngören tasarı kabul edildi. Eski işletmeler konusunda Devlet Bakanı Ali Babacan'ın önerdiği 'en az 30 işçi' şartı benimsendi. 
Tasarı Alt Komisyon'da görüşülürken, teşviklerden yararlanabilmek için yeni işletmelerin en az 20 kişilik istihdam yaratmaları, eski işletmelerin de mevcut istihdamlarını en az 20'ye çıkarmaları gündeme gelmişti. Ancak Plan Bütçe'de işçi şartı 30'a çıkarıldı. Buna göre eski işletmeler, istihdamlarını yüzde 20 artırmaları ve çalıştırılan işçi sayısının asgari 30 olması şartıyla yararlanacaklar. Tasarının ilk halinde asgari istihdam şartı 10'du. 
'En az 30 işçi şartı' yararlanabilecek işletme sayısını kısmen azaltacağından maliyeti düşürecek ve böylece IMF'nin görüşüne de yakınlaşma sağlanmış olacak. Kapsamdaki ilk 36 il, kişi başına geliri bin 500 doların altındaki iller olarak belirlenmişti. Eklenen 13 il ise 2003 yılı sosyo - ekonomik gelişmişlik endeksi göz önüne alınarak belirlendi. 

Vergi, prim ve arsa 
31 Aralık 2008'e kadar bu illerde vergi teşvikleri şöyle uygulanacak 
1 Nisan 2005'ten önce işe başlayan eski ve 1 Nisan 2005'ten itibaren yeni şirketler, istihdam şartını yerine getirme koşuluyla çalıştırdıkları işçilerin son ücretleri üzerinden hesaplanan gelir vergisinin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için yüzde 80'i, tahakkuk eden vergiden terkin edilecek.Sigorta primleri işveren hissesinin organize sanayi veya endüstri bölgelerinde kurulu işyerleri için tamamı, diğer yerlerdekiler için de yüzde 80'i Hazine'ce karşılanacak. Su ürünleri yetiştiriciliği, tavukçuluk, seracılık, sertifikalı tohumculuk ve soğuk hava deposu yatırımlarında asgari 10, imalat sanayi, madencilik, turizm konaklama tesisi, eğitim veya sağlık alanlarında ise asgari 30 işçi çalıştıran işletmelerin, elektrik giderlerinin, OSB'lerde veya endüstri bölgelerinde faaliyette bulunan işletmeler için yüzde 50'si, diğer alanlardakilerin yüzde 40'ı Hazine'ce karşılanacak.Bu illerde yeni işe başlayan işyerleri için bedelsiz yatırım yeri tahsisi yapılacak. 31 Aralık 2007'ye kadar tamamlanan yeni yatırımlar için destek ve teşvikler, tasarıda öngörülen sürelere bakılmaksızın yatırımın tamamlandığı tarihi izleyen beş yıl süresince uygulanacak. 

</TEXT>
</DOC>
