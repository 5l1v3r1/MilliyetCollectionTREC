<DOC>
<DOCNO> 329386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo32.html </URL>
<DATE> 2005/04/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yanal Yunanistan'ı en iyi şekilde ağırlamalıyız... 
</HEADLINE>
<TEXT>

     Milli Takımlar Teknik Direktörü Ersun Yanal, 18. Dünya Kupası Avrupa Elemeleri 2. Grup'ta son maçlar sonucunda 3 takımın öne çıktığını belirterek, ''Ukrayna, Yunanistan, Türkiye ve Danimarka'nın birbirleriyle yapacakları maçlar grubun sonucunu belirleyecektir'' dedi. 
     Ersun Yanal, Futbol Federasyonu Genel Sekreteri Lütfi Arıboğan ve A Milli Takım Menajeri Can Çobanoğlu ile Lütfi Kırdar Uluslararası Kongre ve Sergi Sarayı'nda düzenlediği basın toplantısında, milli takımın son durumunu değerlendirdi. 
     Arnavutluk ve Gürcistan maçlarının öneminin herkes tarafından bilindiğini kaydeden Ersun Yanal, şöyle konuştu 
     ''İki karşılaşmadan sonra doğacak tablo hepimizin önündeydi. Ukrayna, Danimarka'yı yenerek büyük bir avantaj sağladı. Danimarka geride kaldı. Ukrayna'nın Danimarka'yı, Yunanistan'ın da Arnavutluk'u yenmesiyle yarışmanın 3 takım arasında ve Danimarka'nın da belirleyici bir takım olacağı şeklinde bir pozisyon ortaya çıktı. Bundan sonraki aşamada Ukrayna, Yunanistan, Türkiye ve Danimarka'nın birbirleriyle yapacakları maçlar bu grubun sonucunu belirleyecek. Biz bu grubun sonucunu kendi takımımızın lehine çevirecek çalışmaları planlamayı hedefliyoruz.'' Yanal, hem değişim, hem de başarıyı birlikte yaşayacak ve bunu en az 2 turnuvada götürecek bir takım yaratmak istediklerini vurgulayarak, şöyle devam etti 
     ''1996 Avrupa Şampiyonası'na katılan, 2002'ye kadar gelen, başarılı olan ve kulüpler seviyesinde Avrupa şampiyonu olan bir kuşağın devamı olan bu kuşak sonrasında yeniden başarıları yakalayacak bir takım yaratmak konumundaydık. Bu konum bugüne kadar geldi. Gürcistan maçında 24 kişilik kadro içinde daha önceki kuşaktan gelen 3-4 oyuncu var. Yüksek mücadele edebilen bir takım yaratmak istiyoruz. Son 2 maçta, rakipler bizimle aynı ölçüde olmasa da onlarla yaptığımız mücadelenin galibiyetle sonuçlanması hepimizi memnun etti. Gürcistan'ın oyuna sert başlaması, bizi yıldırabilmek, durdurabilmek için yaptıklarını düşünürsek, oyuncularımızı taktir etmek gerektiğini düşünüyorum. Bu kuşağın aynı tempo, aynı özgünlükle sahada yer alacak desteğe ihtiyacı var.'' 
     
     ''YUNANİSTAN'I İYİ KARŞILAMALIYIZ'' 

     Ersun Yanal, Yunanistan ile 4 Haziran'da Türkiye'de yapacakları maçta çok önemli 2 nokta olduğunu belirterek, ''Yunanistan, olimpiyatlardan sonra bizi çok medeni, misafirperver karşıladı. Bizim de onları en iyi şekilde ağırlamak sorumluluğumuz var'' dedi. 
     Toplumun bu mesajları alması gerektiğini anlatan Yanal, ''Saha içinde yaratacağımız atmosfer futbolun gerektirdiği şeklinde olacaktır. Türk misafirperverliğine yakışan bir şekilde stadı tamamen bayraklarla donatmış, bu sorumluluğunu yerine getiren toplum olmak bize yakışandır. Tek dileğim böyle bir ortamın yaratılmasıdır'' şeklinde konuştu. 
     Ersun Yanal, Fenerbahçe Şükrü Saracoğlu Stadı'nın tadilatta olduğunu, Yunanistan maçının büyük olasılıkla BJK İnönü Stadı'nda oynanacağını söyledi. 
     
     ''TAMAMEN ÖNÜMÜZDEKİ HEDEFLERİ DÜŞÜNÜYORUM'' 

     Yanal, bir gazetecinin, ''Şike iddialarında TSYD'de yaptığınız toplantıda yalnızdınız. Şimdi 2 kişiyle toplantı yapıyorsunuz. 2 galibiyetten sonra ne hissediyorsunuz'' şeklindeki sorusu üzerine şunları kaydetti 
     ''Federasyonun oluşturduğu ortam başından beri devam ediyor. Taşların yerine oturması için yolların kat edilmesi gerekiyor. Biz bu yolları kat ediyoruz. İntikamla beslenen, bundan zevk alan anlayışta değilim. Tamamen önümüzdeki hedefleri düşünüyorum, bunların planlarını yapıyorum. Futbol Federasyonu'yla bu konularda hiçbir tartışmamız olmadı. Bu tamamen o andaki bir talihsizlik. Bunun artık geride bırakmalıyız, önümüzdeki vizyonu düşünmek lazım. Ülke futbolu hizmet bekliyor. Biraz daha beyin fırtınası yapmalıyız. Birtakım insanlar kırılıp, alınabiliyorlar. Ama kırılma zamanı değil. Önemli bir süreç var. Kısır tartışmalarla birbirimizi çekiştirmek yerine, futbolu daha iyi nerelere getirebiliriz diye düşünmeliyiz.'' 
     
     2006 DÜNYA KUPASI FİNALLERİNE GİDECEĞİMİZE YÜREKTEN İNANIYORUM 

     A Milli Futbol Takımı Teknik Direktörü Ersun Yanal, ülke futbolunun dünya futbolunda var olabilecek bir altyapı ve organizasyon peşinde olduğunu belirterek, ''2006 Dünya Kupası finallerine gideceğimize yürekten inanıyorum. Sadece 2006'ya değil, bundan sonra tüm kupalara katılmalıyız'' dedi. 
     Ersun Yanal, Lütfi Kırdar Uluslararası Kongre ve Sergi Sarayı'nda düzenlediği basın toplantısında, amaçlarının Futbol Federasyonu'nun da altını çizdiği gibi milli takımın her prestijli turnuvanın içinde yer alabilmek ve buralarda kalıcı olabilmeyi başarabilmek olduğunu söyledi. 
     1954'den sonra milli takımın 2002 Dünya Kupası'na katıldığını hatırlatan Ersun Yanal, ''2006'ya katılacağımıza yürekten inanıyorum ama ondan sonraki yılların devamını sağlayacak bir organizasyon başarmalıyız. Yıldıray, Emre, Tuncay, Fatih Tekke, Gökdeniz gibi önemli, yaratıcı oyuncularımız var. Ancak daha nice Emreler, Yıldıraylar yetiştirecek enerji sağlamamız gerekiyor. 35 bin ilkokulun ve 11 milyon bu dönemde okuyan çocuğun olduğu böyle büyük bir altyapının bulunduğu bir ülkenin, böyle bir organizasyonda büyük bir kitlenin futbola kazandırılacağına inanıyoruz'' diye konuştu. Hiçbir oyuncunun milli takımda sakatlanmasını arzu etmediklerini belirten Yanal, ''Sakatlığı veya problemi olan oyuncuların tespitini yapıp, kulüplerine bilgi veriyoruz. Bu konuda kimsenin şüphesi olmasın'' dedi. 
     
     ''ARA ORGANİZASYONA İHTİYACIMIZ OLABİLECEK'' 

     Yunanistan maçına kadar önlerindeki 2 aylık dönem içinde resmi bir organizasyon yapma şanslarının olmadığını dile getiren Yanal, ara organizasyona ihtiyaçları olduğunu kaydetti. 
     Bütün takımlardan destek beklediğini ifade eden Ersun Yanal, şunları söyledi 
     ''Ara organizasyonlara ihtiyacımız olabilecek. Kulüplerin rızası ve oyuncuların fedakarlıklarıyla bir organizasyon yapabiliriz. Kulüplerden anlayış bekliyorum. Böyle bir sinerjinin milli takıma önemli katkı sağlayacağına inanıyorum. A 2 Milli Takımı resmi olmadığı için yurtdışındaki takımlar oyuncu göndermiyor. Keşke elimde olsa her hafta oyuncularla toplanıp, onlarla antrenman yapabilsem. Belki Türkiye'de oynayan oyuncuları biraraya getirebiliriz. Ama takımların hedefleri var, kulüplerin de oyuncularına ihtiyacı var.'' 
     
     ''FUTBOLCULARIN HEPSİNİN SAVUNMA YAPMASI LAZIM'' 

     Ersun Yanal, süratli oynayabilen, hızla kaleye gidebilen, çabuk gol bulan bir milli takım yaratmak istediğini anlattı. 
     Dünya futbolunda ''total futbol'' söyleminin olduğunu dile getiren Yanal, şöyle konuştu 
     ''Oyuncular her pozisyonda oynayabilmeli. Futbolcuların hepsinin takım savunması yapması lazım. Atakları da bütün takımın savunmaya önlem alarak yapması gerekiyor. Pas ortalamasına baktığımız zaman dünya ortalaması 5 pasın altında. 2, 3, 4 pasta gole gidiliyor. Ülkemizde de aynı. Son oynadığımız maçta da duran toplar ve rakipten kazanıp attığımız goller var. Milli takımda Gökdeniz, Emre, Nihat ve Yıldıray gibi kısa boylu ama çok yaratıcı, her an skoru değiştirebilecek oyuncular var. Bunlar bizim avantajımız.'' Futbolda stres faktörünün çok önemli olduğunu anlatan Yanal, şöyle devam etti 
     ''Türkiye'de ligde 2 maç kaybetmişseniz 3. maç ölüm maçıdır. Kaybetme duygusu çok yüksek yaşatılıyor. Kaybederken de kazanmayı başarabilmelisiniz. Sonuca hizmet ediyoruz ama sonucu almak için bir eylem var, futbol. Futbolun en önemli özelliği yaratıcılığı. NBA'de çok olumsuz eleştirilere yer vermezler. O günkü aksiyonlar ön plana çıkar. Türkiye'de futbolunu daha keyifli hale gelmesi için bunlar ön plana çıkmalı.'' 
     
     LİG PLANLAMASI 

     Gelecek sezonun lig planlaması için 4 Nisan'da toplantı yapacaklarını belirten Ersun Yanal, FIFA'nın, Dünya Kupası'ndan dolayı liglerin 2006 Mayısı'nın ikinci haftasında bitmesini istediğini söyledi. 
     Süper Lig'in büyük olasılıkla 7 Ağustos'ta başlayacağını anlatan Yanal, ''Süper Lig teknik direktörleriyle toplantılar yapılacak. Herkesin görüşü ve katılımı çok önemli. Eylül'de oynayacağımız maçlara kadar takımlar 4-5 maç oynamış olacak. Oyuncuların performansları takımlarına bağlı. Milli takım teknik direktörü bir oyuncunun performansıyla ilgili çalışamaz. Ama bir konsensüs oluşturabiliriz'' dedi. 
     
     ''2,5 TAKIM ŞAMPİYONLUK MÜCADELESİ VERİYOR'' 

     Bir soru üzerine Ersun Yanal, haklı bir rekabetin olduğu, bütün takımların rekabet edebildiği bir lig oluşturmanın herkesin görevi olduğunu vurgulayarak, şöyle devam etti 
     ''Bugün ligde 2,5 takım şampiyonluk mücadelesi veriyor. 4-5 takımın düşme mücadelesi verdiği bir ortamda 10 takım rekabetten uzakta mücadele ediyor. İyi bir lig için hepimizin katkısı lazım. Lig organizasyonuna alternatif teşkil edecek bir organizasyon düşünülmeli. Bu organizasyonların başarılabilmesi için futboldaki şiddetin önüne geçilebilecek söylemlerle yola çıkılmalı. Seyirci kalitesi artırılmalı, gerçek futbol seyircisinin statlara gelmesi sağlanmalı. Yenmek ve yenilmek, ölmek ve yaşamanın sonucu olmayacaktır. Böyle bir organizasyonda milli takım istediğimiz yerlere gelecektir.'' 
     
     '' A MİLLİ TAKIM TEKNİK DİREKTÖRÜYÜM'' 

     Yanal, bir gazetecinin sorusu üzerine de kendisinin A Milli Takım Teknik Direktörü olduğunu, sözleşmesinde de böyle yazdığını söyledi. 
     Galatasaray-Trabzonspor maçına gidip gitmeyeceği şeklindeki bir soru üzerine Ersun Yanal, ''Fanatizmin çok ciddi boyutlarda yer aldığı ortamları yaşıyoruz. Bugün ben her takımın maçını izlemekten keyif alıyorum. 6 kişilik bir ekiple 450 maç izledik. Herkes bir takımı paylaşmış durumda. O yüzden kimin ne seyredeceğinden çok nasıl değerlendirildiği önemli'' dedi. 
     Rezerv lig isminin bu şekilde olmasına karşı olduğunu kaydeden Ersun Yanal, amacının takımlarında oynamayan genç oyuncuların oynayabileceği maçların olması gerektiğini söyledi. 
     
     ARIBOĞAN ''MİLLİ TAKIM SORUMLULARINDA DEĞİŞİKLİK YOK'' 

     Futbol Federasyonu Genel Sekreteri Lütfi Arıboğan ise yönetim kurulunda milli takım sorumlusu olan yöneticiler arasında bir değişiklik olmadığını söyledi. 
     Arıboğan, bir soru üzerine, milli takımdan sorumlu olan yöneticilerin görevlerine devam ettiğini belirterek, ''Kendi içlerinde görev bölümü var. Şu anda aynı formatla devam ediyoruz'' dedi. 
     Menajer Can Çobanoğlu ise milli takım kampında prim konusunun hiç konuşulmadığını ifade ederek, ''Futbolcularımız böyle bir şeyi telaffuz etmedi. Bayrak, ay-yıldız paranın çok önündedir. Rakamlar konusunda bir merakımız yok. Takdir federasyonundur. Bize ne takdir ederlerse onu alırız. Türkiye'nin hedefi 2006'ya gitmektir. Biz misyon olarak bunu yüklenmiş bir takımız. Bu denli vatanı için oynayan oyuncularımız olduğu için çok şanslıyız'' diye konuştu. 
     Çobanoğlu, sakatlıklarla yakınen ilgilendiklerini kaydederek, ''Yıldıray önemli bir darbe aldı, devre arasında sağlık ekibinin önerisiyle onu değiştirdik. Onun ve Emre'nin durumları iyi. Sağ ayak bileği dış tarafında kemik ödemi olan Koray ise iki hafta oynayamayacak'' dedi. 
     Can Çobanoğlu, bundan sonra Ersun Yanal'ın her ay basın toplantısı düzenleyeceğini, gelecek toplantının 3 Mayıs'ta olacağını söyledi. 
     
</TEXT>
</DOC>
