<DOC>
<DOCNO> 309012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas18.html </URL>
<DATE> 2005/01/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Almanya'da Türkçe obezite kampanyası... 
</HEADLINE>
<TEXT>

     Almanya'nın başkenti Berlin'de, özellikle Türk çocukları arasında yaygın olan fazla kilo sorununa karşı Türkçe kampanya başlatıldı. 
     Berlin Sağlık Derneği'nden yapılan açıklamada, Almanya'da her 5 çocuktan birinin fazla kilo sorunu olduğu, Türk çocukları arasında bu oranın Alman yaşıtlarına göre iki kat fazla olduğu bildirildi. 
     Bu nedenle Türk ailelerin fazla kilolarla mücadele edebilmesi için ''Mutlulukla Sağlıklı Beslenme'' Gesund Essen mit Freude adı altında Federal Tarım ve Tüketicileri Koruma Bakanı Renate Künast ile Türkiye'nin Berlin Büyükelçisi Mehmet Ali İrtemçelik'in himayesinde bir kampanya başlatıldığı belirtildi. 
     Tülin Duman tarafından hazırlanan Türkçe bir yemek kitabının da yer aldığı kampanya çerçevesinde, Türkçe bilgiler içeren broşürler basıldı. 
     Kampanya hakkında ayrıntılı bilginin ''www.gesundheitberlin.de'' adlı internet adresinden de temin edilebileceği kaydedildi. 
     
</TEXT>
</DOC>
