<DOC>
<DOCNO> 304871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko07.html </URL>
<DATE> 2005/01/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
YTL'nin sahtesini yaptılar 
</HEADLINE>
<TEXT>

     Serkan AYDEMİR DHA 

DÜŞEN enflasyonla birlikte liradan altı sıfır atılmasının ardından 1 Ocak'ta piyasaya sürülen Yeni Türk Lirası'nın aradan bir hafta geçtikten sonra sahtesini yaptılar. Zonguldak'ın Ereğli İlçesi'nde biri kadın iki kişi, bir kırtasiyeciden sahte Yeni Türk Lirası'yla YTL alış veriş yapmak isterken suçüstü yakalandı. 
     39 yaşındaki Yıldız Gördü ile Ereğli Endüstri Meslek Lisesi öğrencisi 17 yaşındaki S.A., bir kırtasiyeden yaptıkları alışveriş karşılığında 20 YTL 20 milyon lira verdi. Kırtasiye sahibi İsmail Hakkı Büyük, YTL'nin sahte olduğundan şüphelenince durumu polise bildirdi. Kısa sürede olay yerine gelen polis, sahte YTL'yle alışveriş yapmak isteyen Yıldız Gördü ile S.A.'yı gözaltına aldı. Yapılan üst aramalarında Yıldız Gördü'nün üzerinden 3 adet sahte 20 YTL çıktı. Yıldız Gördü ve S.A. ifadeleri alınmak üzere Ereğli İlçe Emniyet Müdürlüğü'ne götürüldü. 
     Sahte YTL'leri gazetecilere gösteren Ereğli İlçe Emniyet Müdürü Ünal Şahin yaptığı açıklamada, "Ereğli'ye büyük şehirlerden geldiğini tahmin ettiğimiz çok sayıda sahte YTL girmiş olabilir. Yakalanan bu iki kişide sahte paraları bir başka kişiden almışlar. İki para arasında bariz farklar var. Sahte paraların boyutu gerçeğinden iki milimetre küçük. Paralar fotokopi değil. Emniyet şeridine kadar gerçeğe benziyor. Piyasaya sahte para sokmak isteyenler Ereğlili. Araştırmalarımızı sürdürüyoruz'' dedi. 
     
     PİYASAYA SAHTE LİRA SÜRMEK İSTEDİLER 

     Öte yandan Zonguldak'ta ellerinde kalan 20 milyon liralık sahte banknotları elden çıkartmak için alışveriş yapan 3 kişi Jandarma tarafından suçüstü yakalandı. Bir ihbarı değerlendiren Jandarma, Zonguldak'ın Çaycuma İlçesi'ne bağlı Filyos Beldesi'nde sahte paralarla alışveriş yapan 35 yaşındaki Erdinç İnal, 39 yaşındaki Gülay Bulut ve 29 yaşındaki Erdal Çekiç'i suçüstü yakaladı. Sahte 20 milyon liralık 20 banknotla yakalanan zanlılar ifadelerinin ardından adliyeye sevk edildiler. 

     
</TEXT>
</DOC>
