<DOC>
<DOCNO> 345594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun05.html </URL>
<DATE> 2005/05/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de idam mahkumu, kız kardeşine karaciğerini veremedi 
</HEADLINE>
<TEXT>

     ABD’nin Indiana eyaletinde hasta kız kardeşine karaciğerini vermek isteyen idam mahkumu, infazının ertelenmesini sağlayamadı ve dün gece idam edildi. 
     Indiana Valisi Mitch Daniels, 1986 yılında bir silahlı soygun sırasında 82 yaşında bir kadını öldürmekten idama mahkum edilen 40 yaşındaki Gregory Scott Johnson’ın karaciğerini kız kardeşine vermek için talep ettiği ertelemeye izin vermedi. 
     Hasta kız kardeşi Debbi Otis’e karaciğerini vermesinin uygun olup olmadığının anlaşılması için doktor muayenesi talebiyle 16 Mayıs’ta idamının ertelenmesini isteyen Johnson’ın cezası, Vali Daniels’ın emriyle dün gece yarısı zehirli iğneyle infaz edildi. 
     Vali Daniels, idam mahkumu Johnson’ın samimiyetine inandığını, ancak bu önerinin hekimlerce onaylanmadığını ve Otis’in organ nakli başvurusuyla başka bir tıbbi yönteme başvurması gerektiğini kaydetti. 
     Hekimler, bir süre önce Otis’in yaşamını sürdürebilme şansının aileden birisinin organını bağışlamasıyla artabileceğini belirtmişlerdi. 
     
</TEXT>
</DOC>
