<DOC>
<DOCNO> 339687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas01.html </URL>
<DATE> 2005/05/04/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Zengin Amerikalılar da obez çıktı... 
</HEADLINE>
<TEXT>

     ABD’de yoksullara özgü olduğu düşünülen obezitenin, varsıl sınıfın da sorunu olduğu ortaya çıktı. 
     Washington’da kalp ve damar hastalıklarıyla ilgili bir konferans sırasında sonuçları açıklanan araştırmaya göre, obezite yoksullar arasında yüksek risk oluşturmasına karşılık, yüksek gelir grubu içinde de hızla yayılıyor. 
     1971 ve 1974 ile 2001 ve 2002 yılları arasında toplanan sağlık 
     verilerinin karşılaştırıldığı araştırmada, obezitenin en çok yıllık geliri 60 bin doların üzerinde olan kesim arasında yayıldığı ve bu oranın yüzde 276 olduğu belirlendi. Bu grupta, 1971 ve 1974 yılları arasında yüzde 9,7 olan obezitenin, 2001 ve 2002’de yüzde 26,8’e ulaştığı tespit edildi. ABD’de 25 bin doların altında kazananlar arasında 1971-1974’de yüzde 22,5 olan obezite oranının 2001-2002’de yüzde 32,5’a ulaştığı tespit edilen araştırmada, bu grupta artışın yüzde 144 olduğu belirlendi. Araştırmada, yılda 25 bin ila 39 bin 999 dolar kazanan kategorideyse 1971-1974’de yüzde 16,1 olan obezite oranının 2001-2002’de yüzde 31,3’e çıktığı ve artışın yüzde 194 olduğu tespit edildi. ABD’de yılda 40 bin ila 60 bin dolar kazanan grupta obezite artış oranınınsa yüzde 209’e ulaştığı ortaya çıktı. Araştırmacılar, yüzde 30’unu obezlerin oluşturduğu Amerikan nüfusu arasında aşırı şişmanlığın tüm gelir grupları için risk oluşturduğunu ve artış oranının en az kazanan gelir grubundan en üst gelir grubuna doğru hızla yaklaştığını belirttiler. 
     
     CLİNTON’IN GİRİŞİMİ... 
     Öte yandan, ABD’nin eski Başkanı Bill Clinton, Arkansas Valisi Mike Huckabee ile çocuklar arasında obezitenin önlenmesi için 10 yıllık bir girişim başlattığını açıkladı. 
     Kalp ameliyatından sonra çocuklarda aşırı şişmanlık konusunda daha duyarlı hale geldiğini belirten Clinton, Amerikan ABC televizyonunda yaptığı açıklamada, "Çocukken kiloluydum ve bununla tüm hayatım boyunca mücadele ettim. Bunun sonuçlarının çok önemli olduğunu düşünüyorum. Yetişkinlerde diyabetle çocukluktan mücadele etmelisiniz, beslenme alışkanlıkları ve hareket eksikliği çok önemli" diye konuştu. 
     Eski Başkan Clinton tarafından açıklanan çocuklarda obezitenin önlenmesiyle ilgili girişimde eskiden aşırı kilolu olan Arkansas Valisi Huckabee’nin yanı sıra Amerikan Kalp Vakfı da yer alıyor. 
     
</TEXT>
</DOC>
