<DOC>
<DOCNO> 326221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun50.html </URL>
<DATE> 2005/03/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rusya'da üst düzey Çeçen komutan öldürüldü 
</HEADLINE>
<TEXT>

     Çeçenistan'da üst düzey ayrılıkçı bir Çeçen komutanın öldürüldüğü bildirildi. 
     Çeçenistan Başbakan Yardımcısı Ramazan Kadirov, İtar-Tass ajansına yaptığı açıklamada, güvenlik güçlerinin düzenlediği bir operasyonda Çeçen komutan Rizvan Çitigov'un öldürüldüğünü açıkladı. 
     Rus güvenlik güçlerinin bazı kişilerin kaçırılmasından sorumlu tuttuğu ve uzun süredir aranan Çitigov, 1990'lı yılların başında ABD'yi ziyaretinden sonra Aslan Mashadov'un askeri istihbaratının başına getirilmişti. 
     Rus iç güvenlik servisi FSB'nin eski Başkanı Aleksandır Zdanoviç 2001 yılında yaptığı açıklamada, Çitigov'un yabancı istihbarat servisleriyle ilişkisi olan bir CIA ajanı olduğunu ileri sürmüştü. 
     Rus yetkililer, Rus güvenlik güçlerinin Çitigov'a ait olduğu belirlenen bazı sığınaklarda yaptığı incelemede, çok miktarda ricin ve başka toksinlerin yanı sıra bu maddelerin konvansiyonel silahlarla nasıl kullanılacağına dair el kitabı bulduklarını açıkladılar. 
     
</TEXT>
</DOC>
