<DOC>
<DOCNO> 337805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy30.html </URL>
<DATE> 2005/04/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
CHP'li Şimşek "Geçen haftaki maçlar UEFA'ya gitse iptal edilir" 
</HEADLINE>
<TEXT>

     Merkez Hakem Kurulu'nun MHK atama yöntemiyle belirlenmesini öngören, çeşitli yasalarda da değişiklik yapan yasa teklifinin TBMM Genel Kurulu'ndaki görüşmeleri başladı. 
     AK Parti Grup Başkanvekili Faruk Çelik ve arkadaşları tarafından verilen teklifin tümü üzerinde CHP Grubu'nun görüşlerini açıklayan Bursa Milletvekili Mehmet Küçükaşık, sporda şiddet ve şike olaylarının inceleyen araştırma komisyonunun üçbuçuk aydır çalıştığını, sorunları belirleyerek, çözüm önerilerini somutlaştırmaya başladığını bildirdi. Araştırma Komisyonu'nun çalışmaları tamamlanmadan alelacele bir yasa teklifi hazırlanmasını komisyona saygısızlık olarak nitelendiren Küçükaşık, bunun yanı sıra teklif ile 11 ay önce çıkarılan bir kanunun 20 maddesinin değiştirildiğini de ifade etti. 
     ''Haluk Ulusoy, Şenes Erzik başkan olmasın diye yasa değişikliği yapıyorsunuz'' diyen Küçükaşık, ''kişiye özel yasa çıkarıyorsunuz. Bu, Anayasa'nın eşitlik ilkesine aykırıdır'' görüşünü savundu. 
     TMSF'nin kontrolündeki bir televizyon kanalında yayınlanan ''Telegol'' programının sorumlusunun, ''Milli Takımlar Teknik Direktörü istifa etmeli, Futbol Federasyonu Başkanı da istifa etmeli, yerine Hasan Doğan gelmeli'' diye yayın yaptığını belirten Küçükaşık, ''başka hangi özel kanalda böyle bir yayın yapılabilir, hangi kamu kanalı böyle yayın yapabilir '' diye sordu. 
     TMSF Başkanı Ahmet Ertürk'ün ''futbol dünyasının temizliğe ihtiyacı var'' şeklindeki açıklamalarını hatırlatan Küçükaşık, araştırma komisyonun bu konular üzerinde çalıştığına işaret ederek, ''Futbolcu Cafer konuştu, hayatı tehlikede. Kulübünden kovuldu, aç, nerede olduğu belli değil. Kaleci Hakan'ın canı yandı. Futbolun havuz problemi var. Hatır şikesi, teşvik primi var. Bu sorunlara çözüm aramalıyız. Ancak siz, 'Başkan kim olacak' diye yasa çıkarıyorsunuz'' diye konuştu. 
     Teklif üzerinde kişisel görüşlerini açıklayan CHP İstanbul Milletvekili Berhan Şimşek de Futbol Federasyonu Genel Kurulu'nda belirlenen MHK'nın seçiminin mahkeme tarafından iptal edildiğini anımsattı. MHK'ya kayyım atanması gerekirken, bunu yapmamak için acele yasa çıkarıldığını savunan Şimşek, ''Geçen haftaki maçların hakemlerini MHK belirledi. Şimdi bu maçların sonuçları ne olacak UEFA'ya gitse maç sonuçları iptal edilir'' dedi. 
     
     ''HAKAN BAŞKAN OLMAK İSTESE...'' 
     DYP Denizli Milletvekili Ümmet Kandoğan ise milletvekillerinin seçiminde bir dönem kısıtlaması olmadığını, yüksekokul şartı aranmadığını ancak Futbol Federasyonu Başkanlığı için 2 dönem sınırlaması ve yüksekokul koşulu getirildiğini belirtti. Kandoğan, ''Eğer Federasyon Başkanı başarılı ise delegeler onu seçiyorsa sizin süre kısıtlamasına hakkınız yok. Öyleyse milletvekilleri de ancak iki dönem seçilir diye yasa teklifi getirin'' diye konuştu. 
     Kandoğan, bir dönemin ünlü futbolcuları Beckenbauer ve Michel Platini gibi futbolcuların yüksekokul mezunu olmadıkları halde UEFA yönetiminde görev alabildiğini belirterek, ''Fatih Terim, Mustafa Denizli ve Hakan bir gün Futbol Federasyonu Başkanlığı'na aday olmak istese, yüksekokul engeliyle karşılaşacak'' dedi. Kandoğan, diğer federasyon başkanları için yüksekokul şartı aranmamasının da eşitliğe aykırı olduğunu söyledi. 
     Genel Kurul'da yasa teklifinin maddeleri üzerindeki görüşmeler sürüyor. 
     
</TEXT>
</DOC>
