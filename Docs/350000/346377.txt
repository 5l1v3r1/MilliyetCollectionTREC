<DOC>
<DOCNO> 346377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko51.html </URL>
<DATE> 2005/05/27/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Güçlü "Türk toplumu diye bir kavram varsa, Türk kadını olduğu içindir" 
</HEADLINE>
<TEXT>

     Tarım ve Köyişleri Bakanı Sami Güçlü, "Türk toplumu diye bir kavram varsa, Türk kadını var olduğu içindir" dedi. 
     Güçlü, bakanlığına bağlı Teşkilatlanma ve Destekleme Genel Müdürlüğü’nce Bursa Kültürpark Açık Hava Tiyatrosu’nda düzenlenen "Çiftçi Hanımlar Yarışıyor Türkiye Finali 2" gecesinde yaptığı konuşmada, tarım sektörünü, gelecek 15 yıl içinde, önemli bir konuma getireceklerini söyledi. 
     Yarışmanın, toplum ve bayan çiftçiler için hayırlı, tarım sektörü için de bir fırsat olması dileğinde bulunan Güçlü, şöyle konuştu 
     "Başkası için yaşayan, ailesi ve çocukları için gece gündüz çalışan, özellikle kırsal kesimde sabahın köründe kalkıp, gecenin geç saatlerine kadar, sadece aile içi işlerle değil, ekonomik faaliyetlere de katkıda bulunan, büyük bir irade gösteren, kısacası ailenin tüm yükünü taşıyan kadınlarımız, elbette alkışlanmaya değer." Güçlü, Türkiye’de, kadınların yüzde 90’ının ailenin yükünü omuzlarında taşıdığını belirterek, "Türk ailesi diye bir kavram varsa, Türk kadını var olduğu içindir. Bunu, bütün kalbimle inandığım için söylüyorum. Ailenin bütün yükünü omuzlarında taşırlar. Erkeklere düşen pay da yüzde 10 var mıdır, yok mudur Bu da tartışılır" dedi. 
     Geçen yıl ilki Ankara’da düzenlenen yarışmayı, bu yıl sanayisi kadar tarım potansiyeli çok yüksek Bursa’da gerçekleştirdiklerini anlatan Güçlü, şunları söyledi 
     "Bu yıl niye Bursa’da gerçekleştirdiğimize dair ipucu vermek istiyorum. Bu ilin Valisi Oğuz Kağan Köksal, tarım sektörüne Türkiye’nin 81 ili içinde en çok kaynak aktaran valisi olmuştur. Bu insan, geçmişini ve geleceğini, bu topraklarda aramaktadır. 
     Dolayısıyla bu gayretin, fedakarlığın ödülüne layıktır" 
     
</TEXT>
</DOC>
