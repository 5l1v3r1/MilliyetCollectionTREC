<DOC>
<DOCNO> 319613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko37.html </URL>
<DATE> 2005/03/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Otomotiv ihracatı şubat'ta yüzde 92 arttı 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın ilk 2 ayında yüzde 61 oranında artarak 2 milyar 42 milyon dolara ulaştı. Şubat ayı ihracat artışı ise yüzde 92 oldu. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında 634 milyon 981 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, hava ve uzay taşıtlarında gerçekleşirken, traktörler, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     Ocak-şubat döneminde yüzde 61 oranında artarak 2 milyar 42 milyon 382 bin dolara ulaşan ihracat, geçen yılın aynı döneminde 1 milyar 268 milyon 440 bin dolar olarak gerçekleşmişti. 
     Şubat ayında ise yüzde 92'lik rekor artışla 1 milyar 100 milyon 824 bin dolara yükselen ihracat, geçen yılın aynı ayında 573 milyon 241 bin dolarda kalmıştı. İhracat, ocak ayında ise yüzde 37 oranında artış kaydetmişti. 
     
     ALMANYA İLK SIRADA 
     Sektör, yılın ilk 2 ayında 13 serbest bölgenin yanı sıra 140 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 192 milyon 977 bin dolar ile ilk sırada yer alırken, bu ülkeyi Fransa, İtalya, İngiltere, Polonya ve İspanya izledi. 
     Sektör bu dönemde, Bahreyn, Yeni Kaledonya, Senegal, Marshall Adaları, Panama, Martinik, Brunei, Jamaika, Zambia, Paraguay, Madagaskar, Orta Afrika Cumhuriyeti, Liberya, Zaire, Doğu Timor, Tacikistan, Burkina Faso, Uruguay, Nijer ile Antalya ve Kocaeli serbest bölgelerine ilk kez ihracat yaptı. 
     
</TEXT>
</DOC>
