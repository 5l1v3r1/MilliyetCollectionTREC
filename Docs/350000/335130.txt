<DOC>
<DOCNO> 335130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko11.html </URL>
<DATE> 2005/04/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
13 ile daha teşvik... 
</HEADLINE>
<TEXT>

     TBMM Plan ve Bütçe Komisyonu'nda, sosyo-ekonomik gelişmişlik sıralamasına göre endeks değeri eksi olan 13 ili daha teşvik uygulamaları kapsamına alan tasarı kabul edildi. 
     Yatırımların ve İstihdamın Teşviki ile Bazı Yasalarda Değişiklik Yapılması Hakkında Yasa Tasarısı'na göre, vergi ve sigorta primi teşvikleri ile enerji desteğinden, Devlet Planlama Teşkilatı Müsteşarlığı'nca 2003 yılı için belirlenen sosyo-ekonomik gelişmişlik sıralamasına göre endeks değeri eksi olan ''Kilis, Tunceli, Kastamonu, Niğde, Kahramanmaraş, Çorum, Artvin, Kütahya, Trabzon, Rize, Elazığ, Karaman ve Nevşehir'' de yararlanacak. Bu iller, bedelsiz arsa ve arazi temini teşviklerinden de yararlandırılacak. 31 Aralık 2008 tarihine kadar bu illerde vergi teşvikleri şöyle uygulanacak 
     ''1 Nisan 2005 tarihinden itibaren yeni işe başlayan gelir ve kurumlar vergisi mükelleflerinin, en az otuz işçi çalıştırmaları koşuluyla, bu iş yerlerinde çalıştırdıkları işçilerin son ücretleri üzerinden hesaplanan gelir vergisinin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için yüzde 80'i, tahakkuk eden vergiden terkin edilecek. 
     1 Nisan 2005 tarihinden önce işe başlamış olan gelir ve kurumlar vergisi mükellefleri, 1 Ocak 2005 tarihinden önce çalıştırdıkları işçi sayısını en az yüzde yirmi oranında artırmaları ve çalıştırılan toplam işçi sayısının asgari otuz kişiye ulaşması durumunda, vergi teşviğinden yararlanacak.'' 
     
     SSK PRİM TEŞVİKLERİ 
     Tasarının sigorta primi işveren hissesi teşviklerinin uygulanmasına ilişkin maddesine göre, bu illerde 1 Nisan 2005 tarihinden itibaren yeni işe başlayan gelir ve kurumlar vergisi mükelleflerinin, en az otuz işçi çalıştırmaları koşuluyla, sigorta primlerinin işveren hissesinin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için ise yüzde 80'i Hazine tarafından karşılanacak. 
     Bu tarihten önce işe başlayan mükellefler ise işçi sayısını en az yüzde 20 oranında arttırmaları ve toplam işçi sayısının asgari otuz kişiye ulaşması durumunda bu teşvikten yararlanabilecek. 
     Bu maddeye göre, primlerin geç ödenmesi durumunda, Hazinece Kuruma yapılacak ödemenin gecikmesinden kaynaklanan gecikme zammı işverenden tahsil edilecek. 
     
     ELEKTRİK ENERJİSİ TEŞVİKLERİ 
     Tasarı bu illerdeki işletmelerin elektrik enerjisi teşviklerinden de yararlanmasını öngörüyor. Buna göre, 1 Nisan 2005 tarihinden itibaren faaliyete geçen, hayvancılık su ürünleri yetiştiriciliği ve tavukçuluk dahil , seracılık, sertifikalı tohumculuk ve soğuk hava deposu yatırımlarında asgari 10, imalat sanayi, madencilik, turizm konaklama tesisi, eğitim veya sağlık alanlarında ise asgari otuz işçi çalıştıran işletmelerin, elektrik enerjisi giderlerinin yüzde 20'si Hazinece karşılanacak. Bu orana asgari sayıdan sonraki her bir işçi için 0,5 puan eklenecek. Hazinece karşılanacak oran, organize sanayi veya endüstri bölgelerinde faaliyette bulunan işletmeler için yüzde 50'yi, diğer alanlarda faaliyette bulunan işletmeler için yüzde 40'ı geçemeyecek. 
     Bu tarihten önce faaliyete geçmiş işletmeler, 1 Ocak 2005 tarihinden önce çalıştırdıkları işçi sayılarını, 1 Nisan 2005 tarihinden itibaren hayvancılık su ürünleri yetiştiriciliği ve tavukçuluk dahil , seracılık, sertifikalı tohumculuk ve soğuk hava deposu yatırımlarında en az yüzde yirmi oranında artırmaları ve çalıştırılan toplam işçi sayısının asgari on kişiye ulaşması durumunda enerji teşviğinden yararlanabilecek. İmalat sanayi, madencilik, turizm konaklama tesisi, eğitim veya sağlık alanlarındaki işletmeler ise işçilerini en az yüzde yirmi oranında artırmaları ve çalıştırılan toplam işçi sayısının asgari otuz kişiye ulaşması durumunda yüzde 20 oranında elektrik enerji desteğinden yararlanılabilecek. Bundan sonraki her bir işçi için destek oranı 0.5 puan artırılacak. Yararlanılabilecek destek oranı organize sanayi veya endüstri bölgesinde kurulu işletmeler için yüzde 50'yi, diğer alanlarda kurulu bulunan işletmeler için ise yüzde 40'ı geçemeyecek. 
     
     BEDELSİZ YATIRIM YERİ 
     Bu illerde yeni işe başlayan işyerlerinin bedelsiz yatırım yeri tahsisinden yararlanabilmesi için en az 30 kişilik istihdam öngören yatırım gerçekleştirmeleri gerekecek. 
     Devlet İhale Yasası ile Kamu İhale Yasası ve uluslararası anlaşma hükümlerine dayanılarak yapılan hizmet ve yapım işlerinin gerçekleştirilmesine yönelik faaliyetler teşviklerden yararlanamayacak. 29 Ocak 2004 tarihinden sonra özelleştirme kapsamında devir alınan işletmeler hariç olmak üzere, mevcut ve faaliyette bulunan işletmelerin devredilmesi, birleşmesi, bölünmesi veya tür değiştirmesi gibi durumlar yeni işe başlama olarak değerlendirilmeyecek. 
     
     5 YIL SÜREYLE 
     Bu illerde 31 Aralık 2007 tarihine kadar tamamlanan yeni yatırımlar için destek ve teşvikler, tasarıda öngörülen sürelere bakılmaksızın yatırımın tamamlandığı tarihi izleyen beş yıl süresince uygulanacak. 
     İşletmelerden, diğer ilgili mevzuat uyarınca desteklerden yararlananlar, aynı dönem için ve mükerrer olarak yeni desteklerden ayrıca yararlanamayacak. Bu durumda, işletmelerin tercihleri dikkate alınarak uygulama, destek unsurlarından sadece biriyle sınırlı olarak yapılacak. Bu madde 29 Ocak 2004 tarihinden, diğer maddeler ise 1 Nisan 2005 tarihinden itibaren geçerli olmak üzere uygulanacak. 
     
</TEXT>
</DOC>
