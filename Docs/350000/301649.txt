<DOC>
<DOCNO> 301649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo18.html </URL>
<DATE> 2004/12/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Futbol Federasyonu, stat ve güvenlik komitesi oluşturdu... 
</HEADLINE>
<TEXT>

     Türkiye Futbol Federasyonu tarafından ''futbolu şiddetten arındırmak için alınacak önlemler'' kapsamında Futbol Fadarasyonu Başkanvekili Şekip Mosturoğlu başkanlığında Stat ve Güvenlik Komitesi oluşturuldu. 
     Bu komite 14 Ocak 2005 tarihine kadar tüm Süper Lig kulüplerinin statlarını gezerek denetimler yapacak ve ikinci yarının başlayacağı 28 Ocak 2005 tarihine kadar statların tüm altyapı eksikleri giderilecek. 
     Bu denetimlerde öncelik verilecek altyapı gereksinimleri şöyle 
     Statların tüm tribünlerinin koltuklandırılması, tribünlerdeki tüm koltukların numaralandırılması, acil çıkış kapılarının sahaya doğru açılması, merdivenlerin açık sarı renkte boyanması, yayıncı kuruluşun maç sonrası futbolcular ve diğer ilgililerle röportaj yapabileceği yerin belirlenmesi, soyunma odaları ile takım otobüsü arasında tüm basın mensuplarının röportaj yapıp görüntü alabileceği bölgenin belirlenmesi, doping odası, paratoner, telsiz altyapısı ve donanımı, el dedektörü. 
     Yapılacak denetimler sonrası tüm bu eksiklerin hemen giderilmesi için kulüplere talimat verilecek ve talimatlara uymayan kulüplerin ligin ikinci yarıda kendi evlerinde oynayacağı maçlar bu statlarda oynatılmayacak. 
     
</TEXT>
</DOC>
