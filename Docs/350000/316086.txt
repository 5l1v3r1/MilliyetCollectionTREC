<DOC>
<DOCNO> 316086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko37.html </URL>
<DATE> 2005/02/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İlaç sektörü Roche soruşturması sürecinde ilaç sanayi yara almasın 
</HEADLINE>
<TEXT>

     İlaç Endüstrisi İşverenler Sendikası İEİS ile Türkiye İlaç Sanayi Derneği TİSD , Roche Müstahzarları Sanayi A.Ş'de yürütülen soruşturma sürecinde en çok hassasiyet gösterilmesi gereken konunun, Türkiye için büyük önem taşıyan ilaç sanayinin yara almaması olduğunu bildirdi. 
     İEİS ve TİSD'den, soruşturmaya ilişkin ortak bir yazılı açıklama yapıldı. Açıklamada, ilaç sanayinin önemli kuruluşlarından Roche Müstahzarları Sanayi A.Ş. ile ilgili soruşturmanın sektörde büyük bir dikkatle izlendiği belirtildi. 
     Soruşturma sürecinin olabildiğince hızlı bir şekilde sonuçlandırılacağı ve adil bir karar verileceği konusunda adalete güvenlerinin tam olduğu vurgulanan açıklamada, şöyle denildi 
     ''Bu süreçte en çok hassasiyet gösterilmesi gereken konunun ise, ülkemiz için büyük önem taşıyan ilaç sanayinin yara almaması olduğu görüşündeyiz. 
     Aynı şekilde suçluluğu kesinlik kazanmamış kişilerin suçlu muamelesi görmemesi ve kişilik haklarının korunmasına özen gösterilmesinin de gerekliliğine inanıyoruz.'' 
     
</TEXT>
</DOC>
