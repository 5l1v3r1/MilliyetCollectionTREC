<DOC>
<DOCNO> 340135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun43.html </URL>
<DATE> 2005/05/06/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Hollanda'da "Türk Sinema Günleri" başladı... 
</HEADLINE>
<TEXT>

     Çağdaş Türk sinemasının örneklerinin Hollanda’da izleyiciyle buluşmasını amaçlayan Türk Sinema Günleri, başkent Amsterdam’da başladı. 
     Türk filmlerinin gösterimi dolayısıyla düzenlenen resepsiyona, Türkiye’nin Lahey Büyükelçisi Tacan İldem, Kültür ve Turizm Bakanlığı Telif Hakları ve Sinema Genel Müdür Vekili Dr. Tahsin Yılmaz ve sinemaseverler katıldı. 
     Büyükelçi İldem, bu tür sanatsal faaliyetlerin, iki ülke arasındaki kültürel yakınlaşmaya katkıda bulunacağını dile getirdi. 
     Tahsin Yılmaz da Türkiye’nin, evrensel değerlere sahip kültürel ve sanatsal özelliklerini, dış ülkelerde daha çok tanınmasına büyük önem verdiğini ve bu çerçevede bu filmlerin beğeni kazanacağını umduğunu söyledi. 
     Yılmaz, Türkiye’nin birçok alanda olduğu gibi, sanat ve kültürel faaliyetlerin düzenlenmesi ve tanıtımında da Avrupa Birliği standartlarını yakalama çabası içinde olduğunu kaydetti. 
     Kültür ve Turizm Bakanlığı ile Kulsan Kültür ve Sanat Vakfı’nın işbirliğiyle oluşturulan Türk Sinema Günleri programı kapsamında, ilk olarak "Bıyık" adlı kısa belgesel filmle Yeşim Ustaoğlu’nun yönetmenliğini yaptığı "Bulutları Beklerken" filmi gösterildi. 
     Türk Sinema Günleri, 11 Mayıs Çarşamba gününe kadar devam edecek ve 6 uzun, 10 kısa metrajlı ve belgesel Türk filmi seyirciyle buluşacak. 
     Gösterilecek diğer uzun metrajlı filmler arasında "Çamur", "Karpuz Kabuğundan Gemiler Yapmak", "Hiçbir Yerde", "Metropol Kabusu" ve "Abdülhamit Düşerken" yer alıyor. 
     Çeşitlilik ve çok boyutlulukla Hollandalı seyirciye Türk sineması ve yaşam tarzıyla ilgili bir pencere açmayı amaçlayan filmlerin gösterimi, Tropentheater adlı salonda yapılıyor. 
     
</TEXT>
</DOC>
