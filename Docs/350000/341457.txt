<DOC>
<DOCNO> 341457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun03.html </URL>
<DATE> 2005/05/11/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Washington Post PKK Irak’tan Türkiye’ye geri dönüyor 
</HEADLINE>
<TEXT>

     WASHINGTON DHA 

ABD’de yayımlanan Washington Post gazetesi, Türkiye’de PKK’nın geri dönüşüne ilişkin işaretler bulunduğunu öne sürdü. 
     Pervari çıkışlı olarak Karl Vick imzasıyla yayımlanan haberde, geçen ay bölgede PKK’ya karşı yapılan hava destekli bir operasyondan söz edilirken, bu harekatın ’Türkiye’nin 2 yıldır ABD’nin Kuzey Irak’ta PKK’ya karşı düzenlemesini istediği operasyon tarzını’ andırdığı belirtildi. 
     
     BUSH YÖNETİMİ PKK’YA KARŞI SÖZ VERDİ AMA ÖRGÜT IRAK’TA SAKLANDI 

     ABD Dışişleri Bakanlığı tarafından terör örgütü olarak nitelendirilen PKK’nın Irak’taki Kandil Dağı’nda büyük bir üssü bulunduğunu yazan gazete, "Bush yönetimi PKK’yla mücadele edeceğine dair defalarca söz verdiyse de örgüt üyeleri Irak’taki güvenli sığınağın keyfini sürmeye devam etmekle kalmayıp, Türkiye’ye de geri dönmeye başladı" ifadesini kullandı. 
     Gazetedeki haberde, Bölge halkının yaklaşık 5 yıllık sukunet döneminin ardından bittiğine inandığı çatışmaları hatırlatacak şeylerin de PKK’lılarla birlikte geri döndüğüö yorumu yapıldı. 
     Washington Post, "ABD’nin PKK’ya karşı harekete geçmemesinin tek sonucu Türkiye’de Amerikan karşıtlığının körüklenmesi olmadı. Ayrıca anketlerde de ’güvenilir hiçbir dostu olmadığı için Türkiye’nin tek başına hareket etmesi gerektiği’ yönünde sonuçlar alındı" diye yazdı. 
     
</TEXT>
</DOC>
