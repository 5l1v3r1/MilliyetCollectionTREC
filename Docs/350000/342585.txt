<DOC>
<DOCNO> 342585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur06.html </URL>
<DATE> 2005/05/14/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bir gün önce aldığı otomobilinde öldürüldü 
</HEADLINE>
<TEXT>

     Turan KURT KASTAMONU, DHA 

      KASTAMONU'da berberlik yapan 25 yaşındaki Halil Çamyaran, il dışında yol kenarına parkedilen otomobilinde ensesinden iki kurşunla vurularak öldürüldü. Çamyaran'ın otomobili bir gün önce satın aldığı belirlendi. 
     Bir ihbar değerlendiren jandarma ekipleri, merkeze bağlı Etyemez Köyü yolu kenarına parkedilen 34 SNP 97 plakalı otomobilde bir erkek cesediyle karşılaştı. Yapılan incelemede, cesedin Kastamonu'da berberlik yapan 25 yaşındaki Halil Çamyaran’a ait olduğu anlaşıldı. Cinayetin işlendiği otomobilde araştırma yapan jandarma ekipleri, 4 mermi kovanı ve boş bir cep telefonu kılıfı buldu. 
     Kastamonu Münif İslamoğlu Devlet Hastanesi'nde yapılan otopside Çamyaran’ın ensesinden 2 kurşunla vurularak öldürüldüğü anlaşıldı. Ayrıca, yapılan araştırmada, cinayete kurban giden Halil Çamyaran’ın otomobili bir gün önce satın aldığı belirlendi. 
     Jandarma, cinayeti aydınlatmak için başlattığı geniş çaplı soruşturmayı sürdürüyor. 
     
</TEXT>
</DOC>
