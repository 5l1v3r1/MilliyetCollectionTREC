<DOC>
<DOCNO> 339247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy20.html </URL>
<DATE> 2005/05/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan, milletvekillerini "devam" konusunda uyardı 
</HEADLINE>
<TEXT>

     Başbakan Recep Tayyip Erdoğan, milletvekillerini, TBMM Genel Kurul çalışmalarına devam konusunda uyardı. 
     Alınan bilgiye göre, AK Parti TBMM Grup toplantısının basına kapalı bölümünde söz alan İstanbul Milletvekili ve AK Parti TBMM Grup Yönetim Kurulu Üyesi Mustafa Ataş, milletvekillerinin, Genel Kurul çalışmalarına devam konusunda yeterli ilgiyi göstermediğini söyledi. 
     Bu konuda milletvekillerinin uyarılmasını isteyen Ataş, "Biz sürekli uyarıyoruz. Ancak devam konusunda sıkıntı var. Uyarılara rağmen, devam etmeyen milletvekilleri nedeniyle Genel Kurul yeterince çalışmıyor" ifadesini kullandı. 
     Ataş’ın sözleri üzerine, Başbakan Erdoğan, CHP’nin Genel Kurul’da yoklama yapılması talebinin doğal olduğunu ifade etti. 
     Ana muhalefetin görevinin yoklama istemek olduğunu kaydeden Erdoğan, kendisinin yoğun yurtiçi ve yurtdışı programı nedeniyle çoğu zaman Genel Kurul’a katılamadığını dile getirdi. Erdoğan, ancak tüm milletvekillerinin Genel Kurul çalışmalarına katılmalarını istedi. 
     
</TEXT>
</DOC>
