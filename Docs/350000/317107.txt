<DOC>
<DOCNO> 317107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/spo15.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bravo gençler 

BUZ hokeyinde 18 Yaş Altı Dünya Şampiyonası 3. Grup eleme müsabakaları Ankara'da sona erdi. Son gün Bosna Hersek Milli Takımı'nı 6 - 3 yenmeyi başaran Türkiye, Bulgaristan'ın başkenti Sofya'da, 7 - 13 Mart tarihlerinde düzenlenecek Dünya Şampiyonası'na katılmaya hak kazandı. 

Türk üçüncü 

25. Uluslararası Trabzon Yarı Maratonu'nu erkeklerde 1.04.18 ile Ukraynalı Juri Hichun, bayanlarda ise 1.14.53 ile Rus Irina Permitina kazandı. 21 kilometrelik yarışta Abdülkadir Türk de 1.05.01 ile üçüncü oldu. 

Havelsan üzdü 

HENTBOLDA Bayanlar Avrupa Kupa Galipleri Kupası 4. tur rövanş maçında Ankara Havelsanspor deplasmanda Romanya'nın CFR Bükreş takımına 44 - 41 yenilerek elendi. Temsilcimiz ilk maçta rakibini 38 - 37 mağlup etmişti. 

Akkoyun ve Özgen zirvede 

TENİSTE Büyükler Kış Kupası Kapalı Kort Birinciliği sona erdi. TED Kulübü'nde dün yapılan final maçları sonrası erkeklerde Haluk Akkoyun, bayanlarda da Pemra Özgen rakiplerini yenerek şampiyonluğa ulaştı. 

Atıcılara madalya 

ÇANKIRI'DA yapılan Havalı Silahlar Federasyon Birinciliği'nde dereceye giren sporculara Federasyon Başkanı Latif Aral Alış madalyalarını verdi. Büyük Erkekler Tüfek birincisi Ankara Kara Kuvvetleri Gücü'nden Ferhat Işıldak, ikinci Ankara Jandarma Gücü'nden İbrahim Öztürk, üçüncü ise Ankara Kara Kuvvetleri Gücü'nden Hakan Erdem oldu. 

Filede gerilim 

VOLEYBOLDA Halkbankası ile Beşiktaş arasında oynanan maç üçüncü sette olay çıkması üzerine yarıda kaldı. Başkent ekibinin hocası Mustafa Çayır, sarı kart gören Stefanov ile yasak olmasına karşın konuşunca önce sarı ardından da kırmızı kart gördü. Tribüne çıkması istenen Çayır, uyarılara kulak asmayınca hakemler maçı tatil ederek soyunma odasının yolunu tuttu. 

Filede dün 

Manavgat - P.Akademisi 0-3 
TKİ Geli - Z.Bankası 0-3 
A.S.Joseph - F.Bahçe 3-0 
H.Polisgücü - G.Saray 1-3 
B.Emniyet - Çankaya B. 1-3 
Bafra B. - Erdemir 0-3 


</TEXT>
</DOC>
