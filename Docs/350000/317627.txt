<DOC>
<DOCNO> 317627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur11.html </URL>
<DATE> 2005/02/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Anne-kız ev bastı 1 ölü 
</HEADLINE>
<TEXT>

     DHA 

      MANİSA'nın Alaşehir İlçesi'nde 75 yaşındaki Fatma Avşar ile 47 yaşındaki yaralamaktan sabıkalı kızı Ayşe Kocabıyık, kavgalı oldukları komşuları 51 yaşındaki Ramazan Taşçı'yı evini basarak av tüfeğiyle öldürdü. 
     Hacıbey Mahallesi Huzur Sokak 17 numaralı evde birlikte oturan Fatma Avşar ile kızı Ayşe Kocabıyık, dün saat 22.30 sıralarında ellerindeki bulundurma ruhsatlı av tüfeğiyle bitişiklerindeki evde oturan komşuları Ramazan Taşçı'nın kapısının önüne gitti. Yaşlı anneyle kızı, altınlarını çalmakla suçladıkları Taşçı'ya bağırmaya başladı. Bu sırada Ayşe Kocabıyık'ın elindeki tüfeğin ateş alması sonucu başından vurulan evli üç çocuk babası Ramazan Taşçı, olay öldü. 
     Kaçan Fatma Avşar ve kızı, bir süre sonra polise teslim oldu. Anne-kızın üzerinden iki kutu fişek çıktı. Ayşe Kocabıyık ilk ifadesinde Ramazan Taşçı'yla önceden kavgalı olduklarını belirterek, "Bir süre önce evimizden altınlarımız çalındı. Ramazan Taşçı'dan şüpheleniyorduk. Altınlarımızı istemeye gittik. Ramaz Taşçı ile tartışmaya başladık. Elimdeki tüfek aniden ateş aldı. Kasten öldürmedim'' dedi. 
     Ölen Ramazan Taşçı'nın oğlu Salih Taşçı ise, silah sesini duyunca dışarıya çıktığını ve Ayşe Kocabıyık'ın elinden tüfeği aldığını anlattı. Salih Taşçı, "Bunun üzerine kaçtılar. Bunlar her zaman sokakta bağırıp çağırırlar. Her yere silahla, bıçakla, sopayla giderler. Herkesle küsler. Mahallede komşuları, arkadaşları yok. Daha önce de bizi altınlarını çalmakla, evlerini basmakla suçladılar. Bu yüzden mahkemeliğiz. Yine de böyle bir şey yapacaklarını düşünemezdik'' dedi. 
     Eşinden ayrıldıktan sonra annesiyle yaşamaya başlayan Ayşe Kocabıyık'ın yıllar önce pazar yerinde kendisine sarkıntılık yapmakla suçladığı bir kişiyi bıçaklayarak yaraladığı ve bir süre cezaevinde yattığı belirtildi. 
     
</TEXT>
</DOC>
