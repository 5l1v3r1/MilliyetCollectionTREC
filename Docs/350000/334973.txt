<DOC>
<DOCNO> 334973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/ekonomi/eko01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşvikle kalkınılsaydı Doğu cennet olurdu' 
</HEADLINE>
<TEXT>


Maliye Bakanı Kemal Unakıtan, Doğu bölgelerine verdikleri paraların 'çarçur olup gittiğini' ileri sürdü 

ANKARA Milliyet 

Maliye Bakanı Kemal Unakıtan, "Teşviklerle kalkınılsaydı, Doğu cennet olurdu. Bırakın teşviği, Doğu'ya para verdik, o da çarçur oldu, gitti" dedi. 
TBMM Plan ve Bütçe Komisyonu'nda, sosyo - ekonomik gelişmişlik sıralamasına göre endeks değeri eksi olan 13 ili daha teşvik kapsamına alan tasarı kabul edildi. Unakıtan, ileride yeni teşviklerin gündeme gelebileceğini bildirdi. Unakıtan, 2004 yılında 2.5 katrilyon lira tutarında yatırım gerçekleştiğini, bunun SSK primleri dolayısıyla 53, gelir vergisi stopajından 35, enerji teşviklerinden de 18 olmak üzere Hazine'ye 106 trilyon lira yük getirdiğini bildirdi. Unakıtan, güven ve istikrar ortamının oluşması, faizlerin düşürülmesinin en büyük teşvik olduğunu belirttiği konuşmasında, bu politikalar sonucunda özel sektörün 2004'te ülke genelinde 60.6 katrilyon lira tutarında yatırım yaptığını bildirdi. 
Tasarıya göre, vergi ve sigorta primi, bedelsiz arazi temini teşvikleri ile enerji desteğinden, Kilis, Tunceli, Kastamonu, Niğde, Kahramanmaraş, Çorum, Artvin, Kütahya, Trabzon, Rize, Elazığ, Karaman ve Nevşehir de yararlanacak. 

AKP'den eleştiri 
Bu arada görüşmeler sırasında AKP'liler tasarıyı muhalefetten daha sert biçimde eleştirdi. AKP'li Musa Uzunkaya, daha önce teşvikle ilgili yasaların amacına ulaşmadığını belirterek, "Ne İsa'ya yaradı, ne Musa'ya" dedi. Yer seçimlerinin yanlış yapıldığını kaydeden Uzunkaya, teşvik kapsamına alınan pek çok ilde yatırım için arazi bulunmasında bile güçlük çekildiğini söyledi. Uzunkaya, "Adama at veriyorsunuz, gezecek arazi yok. Bu yasayla atın önüne et, itin önüne ot konuyor" diye konuştu. 
AKP'li Osman Nuri Filiz, tasarının yatırımları teşvik etmeyeceğini, ülkeyi yatırım çöplüğüne dönüştüreceğini savundu. Filiz, tasarının hükümet tarafından geri çekilmesini istedi. 

'Sözlerini tutmadılar' 
CHP'li Akif Hamzaçebi, tasarının "Stand by"ın şartlarından biri olduğunu, IMF'nin isteklerinin Meclis'e kabul ettirilmeye çalışıldığını öne sürdü. Bu istekler doğrultusunda tasarıdaki teşviklerin TBMM'ye sunulduğu şeklinden geriye götürüldüğünü vurgulayan Hamzaçebi, "Bu, teşvik filan değil. Hükümet verdiği sözleri tutmadı" dedi. 




</TEXT>
</DOC>
