<DOC>
<DOCNO> 331102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko28.html </URL>
<DATE> 2005/04/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sakıp Sabancı'yı anma etkinlikleri başladı... 
</HEADLINE>
<TEXT>

     Merhum işadamı Sakıp Sabancı, ölümünün birinci yıldönümünde bir dizi etkinlikle anılıyor. 
     Etkinlikler, Sabancı'nın doğum yıldönümü olan bugün Sabancı Center'da düzenlenen törenle başladı. 
     Sakıp Sabancı'nın altında ''Özlüyoruz'' yazılı büyük resmi önünde yapılan törende, önce saygı duruşunda bulunuldu. 
     Törende konuşan Sabancı Holding Yönetim Kurulu Başkanı ve Sakıp Sabancı'nın yeğeni Güler Sabancı, Sabancı'yı geçen yıl 10 Nisan'da kaybettiklerini anımsatarak, ''Arkadaşlarımla beraber onun aramızdan ayrılışının ilk yılını anmaya hazırlanırken 7 Nisan'ın onun doğum tarihi olduğunu hatırladık. Dolayısıyla onu anma törenlerimize doğum günü olan 7 Nisan'da başlamaya karar verdik'' dedi. 
     Güler Sabancı, ilk töreni çalışma arkadaşları ile yapmaya karar verdiklerini belirterek, Sakıp Sabancı'nın yaşamında her günü bir doğum günü gibi, coşku ve sevinçle yaşadığını söyledi. 
     Sabancı için en önemli şeylerden birinin iz bırakmak, fark yaratmak ve daha sonra anılmak olduğunu belirten Güler Sabancı, konuşmasını şöyle sürdürdü 
     ''Bunun için çok çalıştı. Geriye çok şey, çok iz bıraktı. Geride anacağımız, onu yaşatacağımız çok şey bıraktı. Ama hiç şüphe yok ki geride bıraktığı en önemli eserlerden biri, kurucusu olduğu Sabancı Holding ve bugün hepimizin gururla taşıdığımız, itibarından gurur duyduğumuz SA logosudur. İnanıyorum ki bugün burada olan bütün arkadaşlarım Sakıp beyin bize bıraktığı bu emaneti çalışarak daha da başarılı yerlere taşıyacaklardır. Bir kere daha Sakıp Sabancı'ya iyi ki doğdu, iyi ki vardı, iyi ki bizlere yaşamımızı değiştirecek, fark yaratacak eserler bıraktı diyorum.'' 
     
     ''ÖLÜM GÜNÜ YOK'' 
     Sabancı Holding Üst Yöneticisi CEO Celal Metin de dünyada bazı insanların hep yaşadığını ifade ederek, ''Yüzünü görmesek de onlar gönüllerimizdeki, yüreklerimizdeki yerlerinde hep vardırlar. Bazen gülümseyerek, bazen hüzünle anarız onları. İşte Sakıp Sabancı böyle bir insandır'' diye konuştu. 
     Metin, Sakıp Sabancı ile 30 yıl önce bir nisan ayında çalışmaya başladığını, 15 yıl sonra yine bir nisan ayında gruptan ayrıldığını, ancak Sabancı'dan hiç kopmadığını, 2 yıl önce yine bir nisan ayında Holding'e döndüğünü anlatarak, şunları kaydetti 
     ''Sakıp beyle omuz omuza, kol kola, yürek yüreğe çalıştık. Ta ki yine bir nisan günü Sakıp beyi uğurlayıncaya kadar... 
     İnsanın yaşamında bazı insanlar vardır, onları tanımaları gerekir. Sakıp Sabancı bu insanların başında gelir. Bizler yaşamımızda Sakıp beyi tanıdığımız için şanslı ve mutluyuz. Sakıp beyin bugün doğum günü. Bana göre ölüm günü yok. Gönlümüz Sakıp ağa ile dolu. Çizdiği vizyon ve vasiyeti doğrultusunda geleceği planladık. Hepimiz hep doruklara koşmaya çalıştık. Eminim bir takım olarak ben ve benden sonraki arkadaşlarım var gücü ile çalışarak daha da yükseklere tırmanacağız.'' Sabancı Topluluğu çalışanları adına konuşan Orhun Kutevu da kendilerine düşen görevin Sabancı Grubu'nu daha ileriye götürmek ve Sakıp Sabancı'dan aldıkları bayrağı daha ileriye taşımak olduğunu söyledi. 
     
     YAKINLARI GÖZYAŞLARINI TUTAMADI 
     Konuşmaların ardından Sakıp Sabancı için Mehmet Ali Birand'ın hazırladığı özel film gösterimi sunuldu. 
     Yaşamından kesitler ve kendi sesinin de yer aldığı Sakıp Sabancı filmini izlerken, eşi Türkan, kızları Sevil ve Dilek, kardeşi Erol ve yeğeni Güler Sabancı'nın gözyaşlarını tutamadıkları görüldü. 
     Sakıp Sabancı filminin bitiminde, törene katılan yakınları, Sabancı Holding Grup Başkanları ve çalışanları ayağa kalkarak uzun süre alkışladılar. 
     Eşi Türkan Sabancı, tören bitiminde basın mensuplarının sorusu üzerine, Sakıp Sabancı'nın boşluğunun doldurulamayacak bir insan olduğunu ifade ederek, ''Yeri boş kaldı. Arabaya biniyorum onu arıyorum, evde onu arıyorum. Sanki ölmemiş gibi'' dedi. 
     Sabancı ailesinin bazı üyelerinin törene katılmadıkları gözlendi. 
     Bu arada, Sabancı Holding binasının dış cephesine de altında ''özlüyoruz'' yazılı büyük boy Sabancı resmi asıldı. 
     
</TEXT>
</DOC>
