<DOC>
<DOCNO> 349764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur10.html </URL>
<DATE> 2005/06/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Faciaya kılpayı .. TIR şoförü direksiyonda kalp krizi geçirdi 
</HEADLINE>
<TEXT>

     Ali ÖZKAYA İZMİR, DHA 

      İZMİR'in Bornova İlçesi'nde, otoyolda giderken kalp krizi geçiren 60 yaşındaki Hüseyin Kaya, yönetimindeki TIR'la en soldan en sağa geçip bariyerlere çarptıktan sonra öldü. Taşıt trafiğinin yoğun olduğu yolda, TIR'ın yoldan geçen diğer araçlara çarpmaması faciayı önledi. 
     Bir nakliyat şirketinde çalışan ve Muğla'nın Milas İlçesi'ne çimento götüren Hüseyin Kaya, yönetimindeki 48 KT 288 plakalı TIR'la Işıkkent semtindeki bir fabrikadan yükleme yapmak için yola çıktı. Bornova Doğanlar Kavşağı'ndan otoyola giren Kaya, Otogar-Işıkkent ile Aydın ayrımında rahatsızlandı. Otogar yönüne gitmesi gerekirken sağdaki Aydın yoluna sapan Kaya'nın kulladığı TIR, bariyerlere çarparak durdu. TIR'ın önünde hafif hasarın oluşmasına neden olan kazayı görerek olay yerine gelen trafik polisleri, şoför Kaya'nın direksiyon başında yığılıp kaldığını farkedince ambulans çağırdı. Kaza yerine gelen sağlık görevlilerinin yaptığı muayenede, Kaya'nın yaşamını yitirdiği anlaşıldı. Kontrolsüz bir şekilde yön değiştiren ve en soldan en sağa geçip bariyerlere bindirerek durabilen TIR'ın, taşıt trafiğinin yoğun olduğu yolda, başka araçlara çarpmaması faciayı önledi. Olaya el koyan savcı, ilk belirtilere göre kalp krizinden yaşamını yitirdiği sanılan Kaya'nın kesin ölüm nedeninin saptanması için otopsi yapılmasına karar verdi. 
     
</TEXT>
</DOC>
