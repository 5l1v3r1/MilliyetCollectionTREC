<DOC>
<DOCNO> 313184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo23.html </URL>
<DATE> 2005/02/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray'da yeni transfer Ribery antrenmana çıktı... 
</HEADLINE>
<TEXT>

     Galatasaray, ligde 12 Şubat Cumartesi günü deplasmanda Çaykur Rizespor ile yapacağı maçın hazırlıklarına 10 oyuncusundan yoksun olarak başladı. 
     Florya Metin Oktay Tesisleri'nde teknik direktör Gheorghe Hagi yönetiminde gerçekleştirilen çalışma, sahaların karla kaplı olması nedeniyle salonda yapıldı. Futbolcular idmanda ısınma ve kondisyon çalışmasının ardından basketbol oynadılar. 
     Sarı-kırmızılılarda, A Milli Takım'da bulunan Bülent, Necati ve Cihan, Ümit Milli Takım'da bulunan Fevzi ile Sabri, ülke milli takımlarına giden Song, Tomas ve Hakan Yakın'ın yanı sıra, sakatlığı devam eden Hasan Şaş ile İzmir'den hava koşulları nedeniyle dönemeyen Hasan Kabze idmana katılamadı. 
     
     RİBERY ANTRENMANDA 

     Fransa'nın Metz Kulübü'nden transfer edilen genç oyuncu Franck Ribery, bugün ilk kez takımla beraber çalışmalara başladı. Gheorghe Hagi, çalışma öncesi Ribery ile bir süre sohbet ederken, Rumen çalıştırıcının Fransız futbolcuya ''aramıza hoş geldin'' dediği öğrenildi. 
     Ayrıca, teknik direktör Hagi'nin 40 yaşına basması şerefine, futbolcularına Metin Oktay Tesisleri'nde yemek vereceği açıklandı. 
     Diğer yandan, Galatasaray'da 9 Şubat Çarşamba günü yapılması planlanan aylık Olağan Divan Kurulu Toplantısı'nın da İstanbul'daki kötü hava şartları nedeniyle 16 Şubat Çarşamba gününe ertelendiği bildirildi. 
     Galatasaray, Çaykur Rizespor maçı hazırlıklarını yarın sabah yapacağı antrenmanla sürdürecek. 

     
</TEXT>
</DOC>
