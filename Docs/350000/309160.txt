<DOC>
<DOCNO> 309160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun48.html </URL>
<DATE> 2005/01/25/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
Mizahçıya Papa'ya hakaretten para cezası... 
</HEADLINE>
<TEXT>

     Polonya'da mizah gazetesi Nie'nin yazı işleri müdürü ve sahibi, Papa 2. Jean Paul'e hakaret etmekten 20 bin zloti 4 bin 900 euro para cezasına çarptırıldı. 
     Davaya bakan yargıçlar, aynı zamanda komünist hükümetin eski sözcüsü olan 71 yaşındaki Jerzy Urban'ın, makalesinde Katolik dünyasının ruhani liderine hakarette bulunduğuna karar verdiler. 
     Savcı, Urban hakkında 10 ay hapis cezası ve 20 bin zloti para cezası isterken, Urban masum olduğunu ve Papa'ya hakaret etmek istemediğini belirtti. Mizah gazetesinin sahibi, mahkemede, ''Papa'ya saygı ve inanca bir inanmayanın gözüyle bakma hakkı'' istedi. 
     Urban, 2002 Ağustos ayında Papa'nın Polonya'yı son ziyaretinin ardından yazdığı ''Bir sadomazo gezgin'' adlı makalesinde, Katolik dünyasının liderini, ''ölmek üzere olan bir ihtiyar'' ve ''tanrısal bunak'' olarak nitelemişti. 
     Makalede, Papa ayrıca ''halka bir korku gösterisi sunmak yerine, havyar ya da dondurma yemek, burnunu karıştırmak veya ayaklarını ovuşturmak için yatağa uzanan bir ihtiyar'' olarak tanımlanmıştı. 
     Geçen yıl başlayan dava, uluslararası örgütlerin protestolarına neden olmuştu. 
     
</TEXT>
</DOC>
