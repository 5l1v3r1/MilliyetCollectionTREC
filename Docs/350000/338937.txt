<DOC>
<DOCNO> 338937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo21.html </URL>
<DATE> 2005/05/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gürsoy Malatya'daki konu artık kapanmıştır... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Malatyaspor deplasmanında yaşanan gerginlikle ilgili olarak, yaşananların geride kaldığını söyledi. 
     Ergun Gürsoy, Kamerunlu futbolcu Saidou’nun Malatyaspor’a verilirken kendilerine karşı oynatılmayacağı sözü aldıkları iddiası üzerine karşılıklı açıklamalarla başlayan ve maç sonrası gergin dakikaların yaşanmasına yol açan olay konusunda, "Benim bu konu üzerine söyleyecek bir şeyim artık yok. Orada tartıştığım insanlar da benim yabancım değil. Konu artık benim için kapanmıştır" dedi. 
     Gürsoy, Malatyaspor’la oynadıkları ve 1-0 kazandıkları mücadele için ise, şunları söyledi 
     "Deplasman maçları her zaman için zordur. Alt sıralardaki takımlara karşı Fenerbahçe ve Beşiktaş’tan daha fazla zorlanıyoruz. Ayrıca ligin sonuna gelindiği dönemde oyuncular da kendilerini en iyi şekilde göstermek istiyorlar. Biz 1-0’ı yakaladıktan sonra daha dikkatli oynadık ve neticede 3 puanın sahibi olduk. Kalan maçlarımızda da hedefimiz aynı." Diğer yandan, Fenerbahçe Divan Kurulu Toplantısı’nda başkan vekili Nihat Özdemir’in Seyrantepe arazisiyle ilgili olarak söylediği, "384 dönüm arazinin 40 dönümünü versinler stat yapılması için. Aksi halde haksız rekabet olur" sözleriyle ilgili olarak ise, "Bu konuyu, fırsat olursa kendisiyle karşı karşıya konuşacağım" demekle yetindi. 

     
</TEXT>
</DOC>
