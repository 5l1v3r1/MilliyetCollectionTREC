<DOC>
<DOCNO> 328575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy32.html </URL>
<DATE> 2005/03/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Koç Tekel'in borcu değil alacağı var 
</HEADLINE>
<TEXT>

     CHP Grup Başkanvekili Haluk Koç, TEKEL'in, Türkiye'nin ''altın yumurtlayan tavuğu'' olduğunu ifade ederek, ''Bugün özelleştirilmeye çalışılan ve pazarlanan TEKEL değil Türkiye'dir'' dedi. 
     Koç, CHP'nin ''TEKEL raporunu'' hazırlayan milletvekilleri Muharrem Kılıç, Tacidar Seyhan, Mustafa Gazalcı, Ufuk Özkan ve Feramus Şahin ile TBMM'de basın toplantısı düzenleyerek, raporu açıkladı. 
     Basın toplantısına, ''Bugünlerde Meclis oldukça yoğun. 1,5 yıldır Meclis kürsüsünde görünmeyenler, artık sık sık buralarda açıklama yapıyorlar'' sözleriyle muhalif milletvekillerinin açıklamasına gönderme yaparak başlayan Koç, ''özelleştirme adı altında yapılmaya çalışılan peşkeşe CHP olarak dur diyeceklerini'' söyledi. 
     TEKEL'in özelleştirme gündemine alınmasıyla tütün ekici sayısında büyük düşüş yaşandığını, 2000 yılında 583 bin olan tütün ekicisi sayısının, bugün 300 binin altına düştüğünü ifade eden Koç, üretici sayısının bu denli azalmasıyla yaklaşık 1 milyon kişinin ciddi gelir kaybına uğradığını ifade etti. 
     Tarım sektöründe göreli fiyat yapısının bozulmasıyla bu sektörden yaşamını idame ettirenlerin yoksulluk düzeyinin arttığını tütün alt sektörü açısından yaşanan bu gelişmenin çiftçi ve köylüleri daha da olumsuz etkilediğini vurgulayan Koç, sözlerini şöyle sürdürdü 
     ''Yerli tütün üretimi azalırken ithal tütün kullanımı ise 1990 sonrası dönemlerde tanınan vergi ve gümrük avantajlarıyla hızla artmıştır. Özelleştirme sürecinin hızlandığı 2000-2004 arasında TEKEL çalışanı sayısı, ağırlıklı olarak işçiler olmak üzere yüzde 46 oranında azalmıştır. Özelleştirmeden en fazla mağdur olan kesim tütün üreticileri ve TEKEL çalışanlarıdır. 
     Türkiye'de bugün toplam sigara satışı 110 bin ton civarındadır. Bu satışlar TEKEL, Philip Morris Sabancı Sigara Sanayi A.Ş. ve RJ. Reynolds Tobacco Company JTI, Japon tarafından gerçekleştirilmektedir. Özellikle TEKEL'in özelleştirme idaresine devri ile uygulanan politikalar neticesinde bugün TEKEL'in piyasadaki satış oranı yüzde 70'lerden, 2004 sonu itibarıyla yüzde 48'e, 2005 Şubat itibarıyla da hızla düşerek yüzde 40'a gerilemiştir. 
     Mevcut sigara fabrikalarının Tokat, Samsun, Malatya, Bitlis gibi görece az gelişmiş bölgelerde kurulu olması ve bu yörelerin ekonomilerine getirdiği canlılık nedeniyle bu fabrikaların kapanması yerine ikame edecek üretim birimlerinin kurulmaması durumunda bölgesel olarak bir yoksullaşma yaşanacaktır. Özelleştirmeler sonucu fabrikaların ne olacağı belli değildir, büyük bir ihtimalle önemli bir kısmı kapanacaktır. Bu fabrikaların kapanması, sözü edilen yörelerin ekonomilerini tahminlerin ötesinde sadece çalışanlarıyla değil, tüm esnafıyla birlikte olumsuz etkileyecektir.'' 
     
     ''PAZAR KAYBEDİLİRSE...'' 
     Haluk Koç, Türkiye'de sigara pazarının büyüklüğünün 7 milyar dolar civarında olduğunu, kaçak sigaranın da eklenmesiyle bu pazarın büyüklüğünün 8 milyar doların üzerine çıktığını belirterek, bu büyüklükteki bir pazarın kaybedilmesi nedeniyle mali açıdan Hazine'nin olumsuz etkileneceğini ifade etti. 
     Koç, TEKEL'in Türkiye'de birçok kesimin yoğun ilgisini çeken, iştahını kabartan sigara ve alkollü içki rantını vergi ve fon olarak düzenli, güvenli şekilde Hazine'ye aktaran bir kurum olduğunu söyledi. 2004'te TEKEL'in Hazine'ye ödediği vergi ve benzeri yükümlülüklerin toplamının 3,5 milyar dolara çıktığını kaydeden Koç, TEKEL'in yerini alacak firmaların bu kaynak aktarımını ne düzeyde yapacağının önemli bir soru işareti olduğunu bildirdi. 
     TEKEL sigara fabrikalarının satış değerinin belirlenmesinde, stokların ne düzeyde hesaplandığının önemli bir konu olduğunu, bugün itibarıyla Malatya, Tokat, İstanbul ve Adana sigara fabrikalarında bulunan mamul stokunun üretilmiş sigara değerinin 1,5 katrilyon liraya yaklaşık 1,1 milyar dolar ulaştığını ifade eden Koç, sözlerini şöyle tamamladı 
     ''Önceki ihalede verilen 1,15 milyar dolarlık teklif neredeyse stok tutarına eşittir. 
     Hazine, TEKEL'den olan alacaklarına faiz ve gecikme zammı tahakkuk ettirirken, TEKEL Hazine'den görev zararı alacaklarına faiz tahakkuk ettirmediği halde bugün itibarıyla TEKEL, Hazine'den 18 trilyon lira alacaklıdır. Bu konuda vatan hainliğinden bahsedenler artık muhatabını bulmuştur herhalde... 
     TEKEL'in devreden çıkması, kamu maliyesinin vergi disiplini konusundaki inisiyatifini de kısmen elinden kaçırmasına yol açacaktır. Yukarıda yaptığımız değerlendirmeler karşısında TEKEL özelleştirme gündeminden derhal çıkarılmalıdır. Özelleştirilmeye çalışılan, pazarlanmaya çalışılan TEKEL değil Türkiye'dir. TEKEL özelleştirilmiyor, Türkiye pazarlanıyor. 
     Buradan AKP'yi son kez uyarıyoruz, TEKEL'i özelleştirmeyin. Dün oy aldığınız kesimlere, bugün ihanet etmeyin. AKP milletvekilleri buna alet olmasın. Hatadan dönmek erdemdir. Nitekim bugünlerde AKP'de hatadan dönen milletvekili sayısı artıyor. CHP olarak bu peşkeşe izin vermeyeceğiz.'' 
     
</TEXT>
</DOC>
