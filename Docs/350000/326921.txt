<DOC>
<DOCNO> 326921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/bila.html </URL>
<DATE> 2005/03/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek Öcalan davası 'parça tesirlidir...' 
</HEADLINE>
<TEXT>


Avrupa İnsan Hakları Mahkemesi Büyük Dairesi'nin Abdullah Öcalan'la ilgili kararını vermek üzere olması, yeniden yargılama tartışmalarına yol açtı. 
Büyük Daire'nin Öcalan'ın yargılanmasını adil olmadığına hükmetmesi halinde ne olacak Öcalan yeniden yargılanacak mı 
Adalet Bakanı Cemil Çiçek, bu sorumuzu yanıtlarken şu değerlendirmeyi yaptı 
"Önce şunu söyleyeyim ki, bu, parça tesirli bir olaydır. Ne demek istediğimi herkesin anlayacağından eminim. İçeriği ve tesirleri itibariyle çok yönlü bir olay olduğunu herkes takdir edecektir. Güvenlik boyutundan hukuki boyutuna, siyasi boyutundan uluslararası boyutuna kadar birçok alanı ilgilendirmektedir." 
Bakan Çiçek, siyasetçi olarak değerlendirmesini ayrık tutarak, usul hukuku açısından durumu şöyle özetledi 

CMK'deki istisna 
"Tabii bizim tercihimiz Büyük Daire'nin yargılamanın adil yapıldığına hükmetmesidir. O zaman sorun kalmaz. Ama aksine hükmederse usul hukuku açısından durum nedir CMUK ve 1 Nisan'da yürürlüğe girecek CMK hükümleri bu konuda bir istisna taşıyor. Bu hükme göre, Öcalan davası ve benzer koşullarda olan davalar açısından yeniden yargılama mümkün değil. Kanundaki bu hüküm durdukça kapsam dışı kalıyorlar. Usul hukuku açısından durum budur." 
Anayasa'nın 90. maddesine ve usulüne göre kabul edilmiş uluslararası sözleşmelerle, yasa hükümleri arasında çelişki olursa, sözleşmelerin üstün sayılacağına ilişkin düzenleme Öcalan için yeniden yargılama yolunu açabilir mi 
Çiçek, bunun kapsamlı bir araştırma gerektirdiğini, henüz bu açıdan bir inceleme yapmadığını belirttikten sonra, henüz uygulanmadığı için de bir içtihat bulunmadığını kaydetmekle yetiniyor. 

Çelişki halinde durum... 
Bu konuyla ilgili tartışmalarda öne çıkan görüşler ise şöyle 
1- CMK'nin Öcalan'ı yeniden yargılama dışı bırakan istisna hükmü değiştirilmedikçe veya Anayasa Mahkemesi'nce iptal edilmedikçe, yeniden yargılama yolu açılmaz. 
2- Anayasa'nın 90. maddesine göre çelişki halinde uluslararası sözleşmeler üstün olacağından yeniden yargılama yolu açıktır. Öcalan ve aynı durumdaki 90 davanın ayrımcılık yapılarak yeniden yargılama dışı bırakılması AB'nin Türkiye'nin önüne çıkaracağı bir engel durumuna gelir. Türkiye, AİHM kararlarını yeniden yargılama nedeni saymıştır, bu konuda istisna ayrımcılık olarak değerlendirilecek. AİHM Büyük Dairesi bu yönde karar verirse, Öcalan da olsa yeniden yargılama yapılmalı ve AB'nin Türkiye'ye karşı kullanabileceği bir bahane ortadan kaldırılmalıdır. 
3- Bir alt mahkeme söz konusu istisna hükmünü Anayasa Mahkemesi'ne iptal talebiyle götürebilir. Anayasa Mahkemesi iptal kararı alırsa hem tartışmalar sonlanır hem de yeniden yargılama konusunda Türkiye'nin eleştirileceği bir düzenleme kalmamış olur. 

Sonuç değişmez 
4- Öcalan yeniden yargılansa bile sonuç değişmez. Gözaltında avukatlarıyla görüştürülmediği gibi nedenlerle adil yargılanmadığı iddiası vardır. Usul açısından böyle bir karar çıkabilir. Bu, Öcalan'ın yeniden yargılanması halinde sonucun değişeceği anlamına gelmez. Mevcut yasalara göre yine en ağır cezaya hükmedilmesi en yüksek olasılıktır. Yeniden yargılama, Türkiye'yi AB açısından rahatlatmış olur. 
Bu konunun Ankara'yı kısa süre içinde sıkıntıya sokacağı görülüyor. 
Siyasi boyutu bir tarafa iç hukuk-AİHM çatışması doğarsa, hükümet bir tercih yapmak zorunda kalacak... 



</TEXT>
</DOC>
