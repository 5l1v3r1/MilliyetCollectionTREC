<DOC>
<DOCNO> 336670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko36.html </URL>
<DATE> 2005/04/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Thorniley Dünyanın her yerinden yatırımcılar Türkiye ile çok ilgileniyor 
</HEADLINE>
<TEXT>

     The Economist Corporate Network Birinci Başkan Yardımcısı Daniel Thorniley, Türkiye'de geçmişte iyi zamanlar olduğunu hatırlatırken, ''Şimdiki iyi zamanlar, içinde bulunduğumuz zamanlar, 1938'de Atatürk'ün ölümünden bu yana belki de en sürdürülebilir olumlu görünüme sahip'' dedi. 
     Economist Konferansları, ''Türk Hükümeti ile Yuvarlak Masa Toplantısı'', yarın İstanbul'da yapılacak. Türkiye ve Batı Avrupa'dan üst düzeyde bazı şirket yöneticilerinin hükümet yetkilileri ile bir araya geleceği toplantı öncesinde bir basın toplantısı düzenledi. 
     Basın toplantısında konuşan Thorniley, Türkiye'nin son 30 yılda çok kötü yönetildiğini, siyasilerin bir kısmının yolsuzluğa karıştığını savunarak, 1980'lerde ordunun kaosu önlediğini söyledi. 
     Thorniley, Başbakan Recep Tayyip Erdoğan ve AK Parti hükümetinin başa gelmesinden bu yana Türkiye'de olumlu gelişmeler yaşandığını ifade ederken, önceki 10-15 yıllık dönemde Batılı şirketlerin Türkiye'deki iş ortamı konusunda çok tereddütte olduğunu, işlerin iyi gittiği zamanlar da bulunduğunu, ancak daha sonra bir mali kriz ya da siyasi skandal yaşandığını kaydetti. 
     Thorniley, her 18-36 ay zarfında Türkiye'de bir aşağı, bir yukarı gidişin söz konusu olduğunu ifade ederek, şöyle devam etti 
     ''En son düşüş 2001'de yaşandı. O tarihten bu yana Türkiye ile ilgili görüntü çok daha sürdürülebilir. Geçmişte de iyi zamanlar oldu ama şimdiki iyi zamanlar, içinde bulunduğumuz zamanlar 1938'de Kemal Atatürk'ün ölümünden bu yana belki de en sürdürülebilir olumlu görünüme sahip. Enflasyon, büyüme, ekonominin yönetimi ve mali politikalardaki disipline bakarsanız oldukça başarılı olduğunu söylemek mümkündür. 
     Hükümet, IMF ile ilişkilerini gayet iyi yönetiyor. ABD ve kendi ülkesini de, Türk ordusuyla ilişkilerini de çok iyi yönetiyor. Bu üçü belki zor ama Türkiye bu anlamda çok başarılı bir çalışma yaptı.'' 
     
     ''BATILI ÜLKELER, TÜRKİYE'Yİ ÇOK OLUMLU GÖRÜYOR 
     Daniel Thorniley, Başbakan Erdoğan'ın son 2.5 yılda halkın desteğini koruma konusunda çok başarılı olduğunu, diğer taraftan IMF ile ilişkilerini de olumlu yürüttüğünü ifade ederken, Batılı ülkelerin Türkiye'yi çok olumlu gördüğünü, Türkiye'de son aylarda bazı şirketlerin satışlarını yüzde 30-40 oranında artırdığını söyledi. 
     Thorniley, ''Bütün bu süreçlerin sonucunda dünyanın her yerinden yatırımcılar, iş yapmak isteyenler Türkiye ile daha çok ilgileniyorlar. Ben 250 şirketle çalışıyorum. Büyük şirketler toplantılarda Avrupa'daki büyük iş planlarımız Rusya ve Türkiye ile ilgili diyorlar. Türkiye çok önemli bir şekilde uluslararası şirketlerin ilgisini çekiyor'' diye konuştu. 
     Türkiye'de en önemli avantajın insan kaynağı olduğunu, ancak eğitim sisteminin Rusya'daki kadar iyi durumda bulunmadığını anlatan Thorniley, AB ile müzakerelere değinirken de, yüzde 85-90 oranında Ekim ayında müzakerelerin başlayacağını düşündüğünü dile getirdi. 
     Thorniley, Avrupa tarafında bir sorun olması halinde görüşmelerin başlamayacağını belirterek, şunları kaydetti 
     ''Bu müzakerelerle belki de Türkiye gerekli değişiklikleri yapacaktır, sürekli olarak çalışacaktır ve Kıbrıs denilen Akdeniz'deki kanser bir şekilde çözülecek. Türkiye'ye jeopolitik olarak ihtiyacı var. Orta Doğu'daki istikrar için ihtiyaç var. Batı Avrupa'nın Türk göçmenlerine ihtiyacı var. AB'nin ihtiyacı dört beş milyon ekonomik göçmendir. Avrupa Anayasası'na Fransa'da hayır oyunun çıkması yeni bir engel olabilir. Ben bunun yine de Türkiye'nin müzakereleri açısından çok önemli bir sorun olmayacağını düşünüyorum. Bence Türkiye, Avrupa için çok önemli bir başarı öyküsü olabilir.'' Atatürk'ün Türkiye'nin laikleşmesini ve batılılaşmasını başlattığını ifade eden Thorniley, ''AB'ye üye olma süreci Atatürk'ün misyonunun tamamlanması anlamına gelecek. 2014 yılında Türkiye'nin üye olabileceği düşünülüyor. Tabii ki inişler çıkışlar olacaktır. Bir kaç ayda bir küçük küçük krizler olabilir. Sayın Erdoğan Londra'da, Amsterdam'da gece geç saatlerde belki Kıbrıs veya ordu veya televizyon hakları gibi pek çok sorunla ilgili görüşmeler yapmak zorunda kalacak. Sonuçta bu sürecin başarılı olacağını düşünüyoruz'' diye konuştu. 
     Bu durumun AB'nin kendisini reforme etmesi için önemli bir fırsat olduğunu vurgulayan Thorniley, ''Türkiye AB'ye katıldığında AB stalinist, komünist ve sübvansiyonla yaşattığı tarım sektöründe değişiklik yapmak zorunda kalacak. Çünkü, AB'de yılda 50 milyar avro çöpe atılıyor. Bugün Türkiye AB üyesi olduğunda zaten AB'nin bu tür aptalca politikaları yürütmesi mümkün olmayacak'' dedi. 
     
     ''TÜRKİYE'NİN GELECEĞİ BATI'YA DÖNÜK'' 
     Thorniley, katılımcıların sorularını yanıtlarken de, Türkiye'nin ekonomik geleceğinin AB'de olması gerektiğini ve geleceğinin Batı'ya dönük olduğunu belirtti. 
     Geçmiş dönemde Türkiye'deki bankacılık sektöründe zaafiyet olduğunu dile getiren Thorniley, ''Türkiye'deki bankacılık sektöründe olumlu yönde gelişme var. Türkiye'de mali kriz riski çok düşük, yönetilebilir hale geldi'' dedi. 
     İlaç şirketi Eli Lilly'nin Türkiye Başkanı Jeremy Morgan da, Türk hükümetini ileriye yönelik adımları konusunda tebrik ettiklerini, reform dalgasını ilaç sektöründe de yavaş yavaş hissetmeye başladıklarını söyledi. 
     HP Türkiye Genel Müdürü Şahin Tulga ise HP'nin Türkiye'yi çok önemli bir pazar olarak gördüğünü ifade ederek, ''Türkiye'ye inanıyoruz. Türkiye'de çok büyük potansiyel var. Şimdi bu potansiyeli realize etme zamanıdır'' diye konuştu. 
     Araştırmacı İlaç Firmaları Derneği Genel Sekreteri Engin Güner de, fikri mülkiyet hakları konusunda Türkiye'nin imzalamış olduğu anlaşmanın gereklerini yerine getirmediğini, ancak hükümetin yakın bir zamanda bu konuyu çözme yoluna gittiğini söyledi. 
     Güner, fikri mülkiyet hakları ve veri koruması sorunlarının çözülmesi halinde Türkiye'ye daha fazla yabancı sermaye geleceğini kaydetti. 
     
</TEXT>
</DOC>
