<DOC>
<DOCNO> 347581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur22.html </URL>
<DATE> 2005/05/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Antalya'da yağmur şoku 
</HEADLINE>
<TEXT>

     Ufuk BALKİS- Göksel YAPAR ANTALYA, DHA 

TURİZM kenti Antalya'da dün gece yarısı başlayan sağanak yağmur nedeniyle yaşam felç oldu. Yağmur nedeniyle yollar nehire dönerken ulaşım aksadı. Konyaaltı Sahili'ndeki bir büfeye düşen yıldırımdan çıkan yangın güçlükle söndürüldü. 
     Antalya'da dün gece aniden bastıran şiddetli yağmur bugün öğle saatlerine kadar aralıksız sürdü. Birkaç gündür sıcak yazı yaşayan Antalya'da yağmurla birlikte yaşam felç oldu. Sabah uyandıklarında sel baskınları ve çukur yuvalarına dönmüş yollarla karşılaşan Antalyalılar, kısa süren şaşkınlık yaşadı. 
     Kentte tatil yapan yerli ve yabancı turistler de mayıs ayının son gününde gelen sağanak yağmurla birlikte otellerinden çıkamadı. Yağmurun yanı sıra sabaha kadar çakan şimşekler, araçların alarmlarını çaldırdı, Antalyalılara korku dolu dakikalar yaşattı. 
     YILDIRIM DÜŞEN BÜFE KÜL OLDU Düşen yıldırımlardan biri, dünyaca ünlü Konyaaltı Sahili'ndeki Baki Grup'a ait 5 No'lu plajın büfesine isabet etti. Saat 01.30'da düşen yıldırım nedeniyle yangın çıkan büfe, sağanak yağmur altında alev alev yandı. Güvenlik görevlileri, yangın çıkan büfedeki tüp gazları bölgeden uzaklaştırarak daha büyük faciayi önlerken gelen itfaiye ekipbi yangını söndürdü. Kül olan büfedeki hasarın 15 bin YTL 15 milyar lira olduğu açıklandı. Baki Grup İşletmeler Genel Müdürü Mehmet Koca, Yangının yıldırım düşmesi sırasında büfedeki elektrik dağıtım panosuna gelen şiddetli elektrik akımı yüzünden çıktığını sanıyoruz'' dedi. 
     
     METREKAREYE 73 KİLOGRAM YAĞIŞ 

     Meteoroloji uzmanları, son yğış sırasında metrekareye 73 kilogram yağmur düştüğünü açıkladı. Hava sıcaklığının 34 dereceden 21'e düştüğünü belirten uzmanlar, yağışın sürekli olmayacağını duyurdu. 
     Diğer yandan bir gün önceki güneşli havaya aldanıp şemsiyesiz sokağa çıkanlar, yol kenarlarındaki küçük su birikintileri yanından geçerken arabaların su sıçratmasıyla mağdur oldu. Yağmur öğle saatlerinden itibaren etkisini yitirdi. 
     METEOROLOJİDEN UYARI 
     Halen Antalya ve çevresini etkisi altında bulunduran yağışlı havanın, bugün biraz daha doğuya hareket ederek, özellikle Manavgat, Alanya, Gazipaşa ve Anamur arasında yer yer etkili olacağı bildirildi. 
     Antalya Meydan Meteoroloji İstasyon Müdürü İlhan Bağcı imzasıyla yayınlanan "meteorolojik ihbar"da, yağışların, bugün Antalya’nın doğusundaki ilçelerde yer yer etkili olacağı belirtildi. Açıklamada, yarın etkisini nispeten azaltacak yağışlı havanın, 2 Haziran Perşembe gününden itibaren bölgeyi terk edeceği kaydedildi. 
     Açıklamada, rüzgarın hızının zaman zaman saatte 50 ile 70 kilometreye ulaşacağına dikkat çekilerek, özellikle bugün, sağanak ve gök gürültülü sağanak yağışla birlikte meydana gelebilecek olumsuz hava şartlarına karşı ilgililerin tedbirli olmaları gerektiği belirtildi. 
     
     DENİZLER 

     Antalya-Alanya-Anamur arasında, yağış anında kuvvetli rüzgar ve kısa süreli fırtına beklendiğine dikkat çekilen açıklamaya göre, rüzgar, kıble ve keşişlemeden 20 ile 21, yağış anında değişik yönlerden zaman zaman 27 ile 33 deniz mili hızla esecek. Deniz orta, zaman zaman kaba dalgalı dalga yüksekliği 1 ile 2, zaman zaman 3 ile 3,5 metre dolayında olacak. 
     Hava parçalı çok bulutlu, Antalya-Anamur arasında yer yer etkili olmak üzere sağanak ve gök gürültülü sağanak yağışlı geçecek. Görüş uzaklığı 10, yağış anında 1 ile 3 kilometre arasında olacak. 
     
</TEXT>
</DOC>
