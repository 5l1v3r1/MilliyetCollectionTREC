<DOC>
<DOCNO> 325486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun21.html </URL>
<DATE> 2005/03/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Rice'dan AB'ye Çin uyarısı... 
</HEADLINE>
<TEXT>

     ABD Dışişleri Bakanı Condoleezza Rice, Avrupa Birliği'nin Çin'e uyguladığı silah ambargosunu kaldırmasının Asya'da güç dengelerini değiştireceğini ileri sürdü. 
     Rice, Çin ziyaretinin son gününde düzenlenen basın toplantısında, AB'nin Çin'e yönelik silah ambargosunu kaldırmasının ABD açısından bakıldığında ''doğru bir sinyal olmayacağı'' görüşünü savundu. Rice, bunun ABD'nin güvenlik çıkarlarının bulunduğu ve askeri güçlerinin konuşlandığı Pasifik bölgesinde dengeleri değiştireceğini söyledi. 
     Ambargonun kaldırılmasının Tayvan boğazındaki gerilimi artırabileceğini ileri süren Rice, Tayvan boğazının iki tarafından da mevcut durumu değiştirecek tek taraflı girişimde bulunmamalarını istediklerini vurguladı. 
     Rice, Pekin'deki temaslarında Çin liderlerinden Tayvan ile gerilimi azaltacak bir yol bulmalarını istediğini belirterek, Çin Ulusal Halk Meclisi'nde kısa süre önce kabul edilen Devleti Bölme Girişimleriyle Mücadele Yasası'nın bölgenin barış ve istikrarına yararı olmadığı görüşünü yineledi. 
     
     KORE YARIMADASINDAKİ NÜKLEER SORUN 
     Rice, Kore yarımadasındaki nükleer sorun konusunda 6'lı görüşmelerin tekrar başlayıp başlamayacağının Kuzey Kore'nin tavrına bağlı olduğunu belirtti. Bu konuda bütün tarafların çaba harcaması gerektiğini ifade eden Rice, Çin'in Kuzey Kore ile yakın ilişkileri bulunmasından dolayı özel bir rolü olduğunu da kaydetti. 
     Kuzey Kore'yi işgal etme amaçları olmadığını söyleyen Rice, Pyongyang'ın işbirliğini reddetmesi durumunda diğer seçeneklere bakacaklarını belirtti. ''Diğer seçeneklerin'' ne olduğu konusunda detaylı bilgi vermeyen Rice, ''Uluslararası sistemde diğer seçeneklerin ne olduğunu herkes bilir'' diye konuştu. 
     Çin liderlerinin Amerikan tarafına 6'lı görüşme yerine Kuzey Kore ile ikili görüşme yapmalarını önerdikleri, ancak Rice'ın 6'lı görüşmelerde ısrarlı olduklarını söylediği öğrenildi. 
     Çinli yetkililer, Pyongyang yönetimini tekrar masaya oturtmak için ellerinden geleni yaptıklarını, ancak bu ülke üzerinde sanıldığı kadar fazla etkileri olmadığını ifade ettiler. 
     Rice, Çin ziyaretinin son gününde Çin Dışişleri Bakanı Li Caoşing, Devlet Müşaviri Tang Ciaşüen ve Başbakan Yardımcısı Wu Yi ile bir araya geldi. 
     Bu görüşmelerde, insan hakları, dini özgürlükler ve ikili ticaretteki sorunlar ele alındı. 
     Rice ayrıca, Çin Cumhurbaşkanı Hu Cintao'nun bu yıl içinde ABD Başkanı George Bush ile görüşmek üzere ABD'ye gitmesinin beklendiğini belirterek, ''Cumhurbaşkanı Hu'ya Başkan Bush'un selamlarını ilettim ve Bush'un kendisiyle bu yıl içinde görüşmeyi ümit ettiğini söyledim'' dedi. Rice, bu ziyaretle ilgili detay vermedi. Bu arada, Yeni Çin Haber Ajansı, ziyaretini tamamlayan Rice'ın Çin'den ayrıldığını bildirdi. 
     Rice, Asya turunda Çin'den önce Hindistan, Pakistan, Afganistan, Japonya ve Güney Kore'ye gitti. Rice, 2002 ve 2004 yıllarında Çin'i, ulusal güvenlik danışmanı olarak ziyaret etmişti. 
     
</TEXT>
</DOC>
