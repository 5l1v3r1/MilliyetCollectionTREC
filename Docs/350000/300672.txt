<DOC>
<DOCNO> 300672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur25.html </URL>
<DATE> 2004/12/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İDO'dan yolcularına ücretsiz servis... 
</HEADLINE>
<TEXT>

     İstanbul Deniz Otobüsleri A.Ş'nin İDO , Bostancı-Kadıköy-Bakırköy seferlerini İETT'den kiralanan otobüslerle entegre ederek, yolcularını Bakırköy merkezine kadar ücretsiz götüreceği bildirildi. 
     İDO'dan yapılan yazılı açıklamada, Bostancı-Bakırköy veya Kadıköy-Bakırköy hattını kullanan yolcuların, Bakırköy İDO Terminali önünden kaldırılacak İETT otobüsleri ile Bakırköy merkezine kadar gidebilecekleri belirtildi. 
     Açıklamada, şöyle denildi 
     ''Bostancı ile Kadıköy'den kalkan ve Bakırköy'e ulaşan her tarifeli deniz otobüsü seferi için ayrı bir ring seferi düzenlenecek. 
     Terminal önünden alınan yolcular, Veliefendi üzerinden Hürriyet Meydanı'na bırakılacak. Buradan da deniz otobüsüne gelmek isteyen yolcular, Ataköy üzerinden Galeria sahil yolu takip edilerek Bakırköy Terminali'ne getirilecek. 
     27 Aralık tarihinde başlayacak bu yeni hizmetle İDO, yolcularına otobüsle servis hizmeti verirken, sahil yolundan Bakırköy ilçe merkezine ulaşım zorluğunu da ortadan kaldırmış olacak.'' 
     
</TEXT>
</DOC>
