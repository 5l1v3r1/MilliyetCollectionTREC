<DOC>
<DOCNO> 301590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko23.html </URL>
<DATE> 2004/12/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Zorlu Vestel'in başarılarıyla gurur duyuyoruz ama şımarmıyoruz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, Vestel'in elde ettiği başarılardan gurur duyduklarını, ancak şımarmadıklarını söyledi. 
     Zorlu Grubu'nun dayanıklı tüketim sektöründeki amiral gemisi Vestel, 10. kuruluş yıldönümünü Vestel City klima fabrikasında düzenlenen törenle kutladı. 
     Vestel'in 10 bin çalışanı ve ailelerinin katıldığı törende konuşan Zorlu, tüm çalışanlara teşekkür etti. Zorlu, ''Yaptıklarımız yapacaklarımızın teminatıdır. Vestel'in başarılarıyla gurur duyuyoruz ama şımarmıyoruz. Büyüme ve başarı bizim Türkiye'ye borcumuzdur, Türkiye bizden bunu bekliyor. Başarı, yarınları planlayanların, olayları değil hedefleri konuşanların olacaktır'' dedi. 
     Vestel Şirketler Grubu İcra Kurulu Başkanı Ömer Yüngül ise Vestel'in 2005 yılında 30 milyon adedin üzerinde cihaz üretmeyi ve 3 milyar dolar tutarında ihracat yapmayı hedeflediğini vurguladı. 
     Vestel'in güçlü bir üretici konumuna gelmesini lisans alıp üretmek yerine, Ar-Ge'ye yatırım yapma ilkesine borçlu olduğunu ifade eden Yüngül, gelecekte özellikle dijital teknolojilere yatırım yapmayı planladıklarını ve bugün 500 mühendisten oluşan Ar-Ge ekibini bin kişiye çıkarmayı hedeflediklerini ifade etti 1994 yılında Zorlu Grubu'na geçen Vestel'in 12 milyon adetlik televizyon üretim kapasitesiyle dünyanın 3 büyük üreticisinden biri olduğu belirtildi. 
     2004 yılını 2 milyar 200 milyon dolar ihracat ile kapatan Vestel, ürünlerinin yüzde 80'ini 110 ülkeye satıyor. 
     
</TEXT>
</DOC>
