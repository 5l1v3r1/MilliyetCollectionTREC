<DOC>
<DOCNO> 313497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy15.html </URL>
<DATE> 2005/02/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AKP'li yetkililer Türban konusunda bir çalışmamız yok 
</HEADLINE>
<TEXT>

     AK Parti yetkilileri, ''türban'' konusuyla ilgili bir çalışmaları olmadığını belirtirken Ankara Milletvekili Haluk İpek, aylar önce İstanbul ve İzmir'de ''konuya kafa yormuş'' insanlarla sohbet toplantısı yapıldığını bildirdi. 
     AK Parti TBMM Grup toplantısı öncesinde gazeteciler, Başbakan Recep Tayyip Erdoğan'ın Alman Welt am Sonntag gazetesine verdiği demeçte ''türban'' ile ilgili sözlerini hatırlatarak, bu yönde bir çalışma olup olmadığını parti yetkililerine sordu. 
     AK Parti Grup Başkanvekilleri Faruk Çelik ve Eyüp Fatsa ile Genel Başkan Yardımcısı Dengir Mir Mehmet Fırat, türban konusunda bir çalışma olmadığını belirtti. 
     AK Parti Ankara Milletvekili Haluk İpek, TBMM tatile girmeden birkaç ay önce bazı sivil toplum örgütü temsilcileri, türban konusuna eğilen gazeteciler, köşe yazarları ve avukatlarla İstanbul ve Ankara'da sohbet toplantısında biraraya geldiklerini söyledi. Toplantıda kendisinin yanı sıra MKYK Üyesi Ayşe Böhürler ve İstanbul Milletvekili Nimet Çubukçu'nun da bulunduğunu anlatan İpek, bu toplantıların kimin girişimiyle yapıldığı sorusuna, ''Benim girişimim değildi. Ayşe Böhürler'indi'' dedi. 
     Sohbet toplantılarında ağırlıklı olarak türban konusunun konuşulduğunu ifade eden İpek, aylar önce yapılmış bir toplantının bugün gündeme getirilmesini anlayamadağını ve şaşırdığını vurguladı. İpek, ''Sadece sohbet edildi. Sonuca yönelik bir şey değil. Toplantı sonucunda herhangi bir rapor da hazırlanmadı. Amaç, konuya kafa yormuş insanların düşüncelerini almaktı. Konuşuldu ve kapandı'' diye konuştu. 
     İpek, AK Parti'nin türban konusunda bir çalışması olup olmadığı sorusuna, ''Benim haberim yok. Varsa bile, böyle bir çalışmadan haberim yok'' derken, ''toplantının amacı neydi '' sorusuna, ''Onların düşüncesini almaktı. Anayasa değişsin diye bir öneri de çıkmadı'' karşılığını verdi. 
     İpek, ''Toplantıları Başbakan Erdoğan'a ilettiniz mi '' sorusuna, ''Ben iletmedim ama konuşanlar olmuş. Ayşe Böhürler ile görüşürseniz...'' dedi. 
     
     ''TARTIŞMA ZAMANI GELDİ Mİ '' 
     TBMM Milli Eğitim Kültür Gençlik ve Spor Komisyonu Başkanı Tayyar Altıkulaç, Başbakan Erdoğan'ın türban konusundaki açıklamalarının sorulması üzerine, ''Konunun Türkiye gündeminde tartışma zamanının gelip gelmediğine dair bir kanaatim yok. Başbakan neyi düşünerek, ne tür çözümler düşünerek açıklama yaptı, bilmiyorum. Üniversitelerde ve diğer alanlarda türban konusunda 1980'lerden beri bunu konuşup görüş açıklamış kişiyim. Görüşüm bellidir. Tartışma vakti geldi mi gelmedi mi bilmiyorum'' dedi. 
     
</TEXT>
</DOC>
