<DOC>
<DOCNO> 328775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/aspo.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Oh, dünya varmış 2-5 
</HEADLINE>
<TEXT>


Gürcistan karşısında skoru hep elde tuttuk. Arnavutluk önündeki kötü futbolu unuttuk, farklı galibiyetle Dünya Kupası umutlarımızı tazeledik 


'Mükemmeldik' 

Ersun Yanal, "Mücadelemiz müthiş, disiplinimiz dört dörtlük, sahadaki taktik uygulamamız çok iyiydi" dedi 

Gürcistan karşısında farklı mağlubiyete imza atan Milli Takımımız'ın Teknik Direktörü Ersun Yanal, ekibinin dört dörtlük bir mücadele ortaya koyduğunu söyledi. Yanal, "Müthiş bir mücadele ortaya koyduk. Oyun disiplinimiz mükemmeldi. İstediğim taktiği çok iyi uyguladılar" diye konuştu. 
Duran toplar dışında rakibe pozisyon vermediklerine dikkat çeken Milli Takımlar Teknik Direktörü, "Yaratıcı oyunculardan kurulu bu takımın başaramayacağı zorluk yoktu. Bunu bir kere daha gördük" ifadesini kullandı. 
Ersun Yanal, bundan sonrası için şöyle konuştu "Ukrayna grubumuzda önemli bir galibiyet aldı. Tek kalmış gibi görünüyor ama kalan maçlar, gruptaki durumun belirleyicisi olacak. Ofansa dayalı, temposu yüksek bir takım yaratmaya çalışıyorum. Bunu da başarmaya başladım. Her an sonucu değiştirecek bir ekibim var." 
Yanal, istifa söylentileriyle ilgili bir soruya ise, "Bunun sırası mı, ne gerek var" diyerek sinirlendi, "Söz konusu değil" dedi. 

Gol travması 

Yıldıray Baştürk, gol pası vermeye çalışırken başına aldığı darbe nedeniyle ikinci yarıya devam edemedi 

A Milli Takımımız'ın yıldızlarından Yıldıray, ilk golde fedak rlığının faturasını ağır ödedi. Yıldız futbolcu, Fatih Tekke'ye pas verebilmek için rakibin ayağına kafasını uzatınca, başına darbe aldı ve sakatlandı. Bir süre saha içinde tedavi gören Yıldıray, ikinci devrede oyundan çıktı. Ersun Yanal soyunma odasında başı dönen ve travma yaşan bu futbolcuyu oyundan çıkardı. Öte yandan Koray'ın da sağ ayak bileğinden sakatlandığı bildirildi. 

Prim 120'şer bin YTL 
Arnavutluk'tan sonra Gürcistan engelini de aşan millilerin cebi doldu. Daha önce paket olarak 100 bin YTL'lik prim almaları düşünülen oyunculara, ekstra zam yapıldı ve 120'şer bin YTL dağıtılacağı açılandı. Levent Bıçakcı, "Hepimiz mutluyuz, bütün ülke mutlu. Hocamızı kutluyorum" diye konuştu. 

90 dakika 

BİLAL MEŞE 

Üst düzeyde mücadele ettik 
Doğrusu Gürcistan maçı öncesinde umutlarımız da vardı, korkularımız da... İki takımı kefeye koysak, her yönümüzle, kalitemizle, tekniğimizle Gürcistan'dan ağır basarız. Ne var ki futbol bu, ne olacağını önceden kestiremezsiniz. 
Yunanistan'a sahasında teslim olan Gürcistan karşısında 11.dakikada Hamit Altıntop'un katkısıyla Tolga'nın attığı ilk gol umudumuzu artırdı. 
Sahada her iki takım da üst düzeyde bir mücadele ortaya koydu. Öldük, öldük, dirildik. Grupta iddiası olmayan Gürcistan'ın tempolu futbolu, ölü toplardaki üstünlüğü bizi korkutan en büyük faktördü. Çaykur Rizespor'dan Beşiktaş'a gelen, sessiz, sade futboluyla, tam bir görev adamı olan Koray Avcı'nın golüyle rahatladık. 

Onur duyduk 
Gürcistan'ın başarılı futbolunu izlerken kendi kendimize sorular sorduk, bu takımın Yunanistan'a nasıl yenildiğine yanıtlar aradık 
Neyse, biz kendimize bakalım... Evet, Gürcistan bizim için "Ya tamam, ya devam" maçıydı... Her hattımızla üst düzeyde mücadele ettik, kolektif futbolun tüm öğelerini yerine getirdik, böylesi bir zoru başaran futbolcularımızla bir kez daha "onur" duyduk. 
Ay - Yıldızlılar hem olumsuz düşünceleri şimdilik rafa kaldırdılar, hem kendilerine, hem de Ersun Yanal'ı ipten çektiler. 
Böylesi anlamlı bir galibiyette ayırım yapmanın haksız olacağına inanıyorum... 
Türkiye'nin onur savaşçılarına bir kez daha şapka çıkarıyorum. 
Yeter ki, inanın... Bu gruptan çıkarız. 
Yunanistan'ı da, Danimarka'yı da yeneriz. 

MAÇIN KADER ANI 
Koray'ın golü maçı kopardı 
Bizce dünkü maçın en kritik pozisyonu Koray Avcı'nın attığı goldü... Top bir o kalede, bir bu kalede... Yüreğim hopluyor adeta. Tek farklı galibiyeti korumak kalan süreçte çok zordu. Tribünler ayakta, Gürcistan her an beraberliği yakalayacak diye ödümüz kopuyor. Ne var ki, 72.dakikada sessiz görev adamı Koray Avcı sahneye çıktı, topu rakipten söktü, Fatih Tekke'ye kazandırdı, sağa kaçtı. Tekke, "al at" dercesine Avcı'nın önüne yuvarladı. Sağıyla sert vurdu, top filelere giderken Gürcistan'ın tüm umutlarını da suya gömdü. 

GÜNÜN YILDIZI 
Fatih Tekke mükemmeldi 
İki gol attığı için Fatih Tekke'yi alkışlıyoruz... Doksan dakika inanılmaz bir mücadele verdi, pozisyonlar üretti, iki gol attı, bir o kadar da kaçırdı. Yıldıray Baştürk'ü ayrı bir köşeye koymak gerekir. Sakatlanıp çıkıncaya kadar rakip savunmanın başbelasıydı. Fiziğini ve teknik kapasitesini son damlasına kadar kullandı. Tuncay' ın attığı son gol bir anlamda Ay - Yıldızlı ekibin "isyan" duygularını taşıyordu sanki. 

MAÇIN DAKİKALARI 
11 dakika Bu dakikada ilk ciddi atağımız gelişti. Sağ kanattan Emre serbest atış kullandı. Topu Hamit'in önüne yuvarladı. Hamit gelişine vurdu. Ceza alanına gelen topu Tolga şutladı. Kaleci elinden kaçırdı. Ve top Yıldıray'ın kontrolü altında direğin dibinden filelerle kucaklaştı. 0-1 
12 dakika Attığımız golün ardından henüz bir dakika bile geçmemişti. Gürcistan sol kanattan bir köşe atışı kazandı. Atışı Kobiashvili kullandı. Bombeli gelen topu savunmamız seyretti, Rüştü çıkmadı ve aradan yükselen Amisvlahvili boş kaleye kafayla gönderdi. 1-1 
19 dakika Gürcistan beraberliğin sevincini sadece 7 dakika yaşayabildi. Bu dakikada Emre kendi alanının sol tarafından Yıldıray'a müthiş bir pas attı. Yıldıray havadan gelen topu takip etti. O anda kaleci Devadze ile çarpıştı. Top boşta kaldı. Fatih bomboş kaleye yuvarladı ve durum 1-2 oldu. 
35 dakika Gürcü savunması kendi yarı alanında Necati'nin baskısı ile telaşa kapıldı. Necati topu kaptı. Fatih'e yuvarlamaya çalıştı. Ancak başaramadı. Bir kez daha topu aldı. Bu kez başardı. Golcü oyuncu çok sert vurdu ve kaleciyi mağlup etti. 1-3 
39 dakika Bu dakikada ev sahibi takım sol kanattan bir atak geliştirdi. Kobiashvili ceza alanına indirdi. Iashvili biraz da elinin yardımıyla topu kontrol etti. Sonra sert vurdu ve durumu 2-3 yaptı. 
45 3 dakika İlk yarının uzatma dakikalarında Gürcü atağı yine sol kanattan geldi. Ashvetia tam köşeye çok sert vurdu. Ancak Rüştü müthiş bir refleksle ilk goldeki hatasını affettirdi. 
65 dakika Emre sol kanattan bir köşe atışı kullandı. Fatih iyi yükseldi, yere çarptırarak sert bir kafa vurdu. Kaleci Lomaia son anda önledi. 
66 dakika Fatih bu dakikada Emre'nin pası ile buluştu. Ceza alanının hemen önünde sağlı sollu çalımlarla savunmayı zorladı. Ancak şutunu geç vurunca top savunmaya çarpıp kornere çıktı. 
72 dakika Sağ kanatta Koray topu çaldı. Fatih'e verdi. Fatih hızla ceza alanına girdi. Koray onu takip edip boşa çıktı. Fatih önüne yuvarladı. Koray sert bir şutla topu filelere gönderdi. 2-4 
89 dakika Gökdeniz sağdan daldı. Sıfıra yakın yerden ortaladı. Halil vuramadı. Arkada Necati'nin yerine giren Tuncay topla buluştu. Topu kontrol etti. Kaleye baktı. Sonra ters köşenin üst çatalına topu bıraktı. 2-5. 

Şota kaçtı 

Yunanistan maçında yuhalanan Gürcü yıldız dün ilk 11'e alınmayacağını öğrenince kampı terketti 

Bİlal MEŞE 

Tiflis'teki maç öncesinde Gürcistan'ın gol silahlarından Şota Arvaladze'nin önceki akşam kampı terketmesi büyük şok yarattı. Gürcü futbolcunun bu hareketinin temelinde Yunanistan ile yapılan karşılaşmanın ikinci yarısında seyircinin gösterdiği büyük tepkinin yaptığı belirtildi. Yunanlılar'ın attığı ilk golde ofansta büyük hata yapan ve topu kaptıran Şota'yı Gürcistanlı taraftarlar maçın bitimine doğru protesto etmişlerdi. Kamp süresince bir hayli sinirli olduğu gözlemlenen Trabzonspor'un eski yıldızının ilk on bire alınmayacağını öğrenmesi üzerine kampı terkettiği kaydedildi. Glasgow Rangers'da oynayan ünlü golcünün İskoçya'ya döndüğü öğrenildi. 

Şok suçlama 

Gürcistan'ın hocası Giresse'in basın toplantısında gerginlik yaşandı. Gürcü bir gazeteci, "Mjavdnadze'yi 2 numara , forma giymek için federasyona para verirken görmüşler. Ne dersiniz " diye sorunca Fransız çalıştırıcı sinirlendi. Güçlükle sakinleştirilen Giresse, maçla ilgili ise, "Yunanistan oyun organizasyonu olarak Türkiye'den daha iyi. Ama Türkler de çok hızlı ve teknik. Türkiye, Danimarka ve Yunanistan maçını kazandığı taktirde tablo değişebilir" dedi. 

Yüksek gerilim .. 

Gürcistan'ın ilk golünden sonra Ay - Yıldızlı ekibimizde sert tartışmalar yaşandı. İkinci yarıda tribünlerden gelen yabancı madde nedeniyle Hamit Altıntop uzun süre acı içinde yerde kıvrandı 

Gürcistan maçı zaman zaman gerilimin üst düzeye çıktığı bir mücadele olarak geride kaldı. Arnavutluk önünde olduğu gibi maça yine stresli başlayan Ay - Yıldızlı ekibimiz, Tolga'nın golünün ardından biraz rahatladı. Ancak golden hemen sonra rakibin beraberlik sayısının gelmesiyle sinirler gerildi. 

Bülent-Ümit Özat atıştı 
Pozisyon sonrası Ümit Özat ile yedek kulübede oturan Kaptan Bülent'in bir süre tartıştığı gözlendi. İlk yarıda kıran kırana geçen mücadelede başka bir tartışma ise Ersun Yanal ile Emre Belözoğlu arasında yaşandı. Emre, Arnavutluk maçında da teknik kulübeye çeşitli mesajlar iletmeye çalışmış, bu durum tepki çekmişti. 

Hakem anons yaptırdı 
Yunanistan maçında 25 bin sporseveri tribüne çeken Gürcistan, dün akşam beklediğinin çok altında destekle karşılaşınca, Lokomotif Stadı'nın kapıları açıldı. 
Ev sahibi taraftarlar, ikinci yarıda ısınan yedek oyuncularımızın üzerine sürekli yabancı madde attı. Menajer Can Çobanoğlu bu durumu dördüncü hakeme şikayet etti. Hamit Altıntop, bir ara tribünden gelen yabancı cisim nedeniyle başından yaralandı ve uzun süre acı içinde yerde kıvrandı. Hamit, sağlık ekibinin müdahalesi sonrası oyuna devam edebildi. Orta hakem sahaya da bozuk para, şişe ve çakmak yağması üzerine anons yaptırdı. Gürcistan polisinin yabancı madde fırlatanları hemen yakalayıp, stat dışına çıkardığı gözlendi. 

MAÇTAN NOTLAR 
Tiflis'te Türk günü 
A Milli Takımımız'ı Tiflis'teki zorlu randevuda Türk seyirciler yalnız bırakmadı. Çevre ülkelerde yaşayan vatandaşlarımızın yanı sıra Karadeniz'den gelen iki bine yakın futbolsever, maç süresince Ay - Yıldızlı ekibimize büyük destek verdi. 

Tribünde bayrak şov 
Türkiye Futbol Federasyonu, Arnavutluk mücadelesinde olduğu gibi, Gürcistan karşılaşmasına gelen futbolseverlere de bayrak dağıttı. Taraftarlarımızın yer aldığı tribünde Türk bayraklarının yanı sıra Gürcistan bayraklarının da bulunması dikkat çekti. 

Şahin Gecenin flaş maçı oldu 
DEVLET Bakanı ve Başbakan Yardımcısı Mehmet Ali Şahin, alınan farklı galibiyetin Almanya'daki finaller için umutlarını artırdığını söyledi. Şahin, "Takımımızın kalitesi ve inancı ile kalan maçları da kazanacağını düşünüyorum. Bu inanç ve birikim bizde var. Gecenin en flaş maçı oldu. Yunanistan karşılaşmasını da alırsak, hedefe yaklaşırız" dedi. 

Platini maçta 
FIFA ve UEFA'nın İcra Kurulu üyelerinden Fransızlar'ın eski ünlü oyuncusu Michel Platini de dünkü karşılaşmayı izledi. Gürcistan Milli Takımı Teknik Direktörü Giresse'nin yakın arkadaşı olan ve UEFA başkanlığına adaylığını koyan Platini, mücadeleyi VIP tribününden takip etti. 

Ersen yine tribünde 
Teknik Direktör Ersun Yanal Okan, Ersen Martin, Volkan, Orhan Ak ve Cihan Haspolatlı'yı 18 kişilik Gürcistan maçının kadrosuna almadı. Tecrübeli hoca, Arnavutluk önünde kadroya almadığı Halil Altıntop ile Hüseyin Çimşir'i ise yedek kulübesine çekti. 

İnönü endişesi 
Milli Takım'ın 4 Haziran'da Yunanistan ile İnönü Stadı'nda yapacağı maç şimdiden federasyon yetkililerini düşündürmeye başladı. İnönü'de tribün ile sahanın çok yakın olması, tansiyonu yüksek geçmesi beklenen mücadele için alarm verilmesine yol açtı. Öte yandan yediği ikinci golden sonra yaptığı itiraz nedeniyle sarı kart gören Rüştü, maç sonrası hakemden özür diledi. 

2. GRUP PUAN DURUMU Takımlar O G B M A Y P Ukrayna 7 5 2 0 12 3 17 Yunanistan 7 4 2 1 12 6 14 TÜRKİYE 7 3 3 1 13 7 12 Danimarka 7 2 3 2 10 7 9 Arnavutluk 7 2 0 5 3 11 6 Gürcistan 6 1 2 3 8 13 5 Kazakistan 5 0 0 5 2 13 0 

KALAN MAÇLAR 
Ukrayna - Kazakistan 
Türkiye - Yunanistan 
Arnavutluk - Gürcistan 
Kazakistan - Türkiye 
Yunanistan - Ukrayna 
Danimarka - Arnavutluk 
Kazakistan - Gürcistan 
Arnavutluk - Kazakistan 
Türkiye - Danimarka 
Gürcistan - Ukrayna 
Kazakistan - Yunanistan 
Ukrayna - Türkiye 
Danimarka - Gürcistan 
Gürcistan - Kazakistan 
Ukrayna - Arnavutluk 
Danimarka - Yunanistan 
Kazakistan - Danimarka 
Yunanistan - Gürcistan 
Arnavutluk - Türkiye 


</TEXT>
</DOC>
