<DOC>
<DOCNO> 349754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo36.html </URL>
<DATE> 2005/06/07/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Efes Pisen'de şampiyonluk çoşkusu sürüyor... 
</HEADLINE>
<TEXT>

     Türkiye Basketbol Ligi’nde 2004-2005 sezonunu şampiyon olarak kapatan ve üst üste 4. şampiyonluğuna ulaşan Efes Pilsen’de büyük sevinç yaşanıyor. 
     Beşiktaş maçının bitimiyle, saha içinde sevinç gösterileri başlarken, oyuncular birbirlerine sarılarak galibiyetin ve şampiyonluğun mutluluğunu paylaştı. 
     Lacivert-beyazlılar, şampiyonluk kupasını Basketbol Federasyonu Başkanı Turgay Demirel’in elinden alırken, oyuncular daha sonra tribünlerdeki seyircilerle sarmaş dolaş oldu. 
     Soyunma odasında sevinç gösterilerini sürdüren teknik ekip ve basketbolcular, üzerinde "12. Şampiyonluk" yazan büyük bira şişeleriyle birbirlerini ıslattı. 
     Kulüp Başkanı Tuncay Özilhan da soyunma odasına gelerek oyuncularını tebrik etti ve birlikte basın mensuplarına fotoğraf için poz verdi. 
     
     12. ŞAMPİYONLUK 

     Efes Pilsen, 2004-2005 sezonunu ilk sırada tamamlayarak üst üste 4. şampiyonluğuna, toplamda ise 12. şampiyonluğa uzandı. 
     Lacivert beyazlılar 1979 yılında yaşadıkları ilk şampiyonluk sevincinin ardından 1983, 1984, 1992, 1993, 1994, 1996, 1997, 2002, 2003, 2004 ve 2005 yılında zirveye çıkmayı başardı. 
     
     ÖZERHUN "ÜST ÜSTE 5. ŞAMPİYONLUĞU İSTİYORUZ" 

     Efes Pilsen Basketbol Takımı Genel Menajeri Engin Özerhun, üst üste 4. kez şampiyon olarak bu alandaki rekoru egale ettiklerine dikkat çekerken, "Şampiyonluğu 5. kez kazanıp, rekorun sahibi olmak istiyoruz" dedi. 
     Oldukça zorlu bir sezonu geride bıraktıklarını ifade eden Özerhun, "Fenerbahçe ve Beşiktaş ile çok mücadeleli yarı final ve final serisi yaşadık. Türkiye Şampiyonluğu’nu kazanmayı çok istiyorduk ve bunu başardık" diye konuştu. 
     
     MAHMUTİ "OYUNCULARIM ADINA SEVİNİYORUM" 

     Lacivert-beyazlı ekibin antrenörü Oktay Mahmuti ise şampiyonlukta en fazla oyuncuları adına sevindiğini söyledi. 
     Mahmuti, sezon başından itibaren farklı kulvarlarda başarılı maçlar çıkardıklarını dile getirerek, "Burada en fazla çalışan ve çaba harcayan, oyuncular oldu. Bu başarıda en fazla onlar adına seviniyorum" şeklinde konuştu. 
     Efes Pilsenli başarılı oyuncu Kaya Peker de "Sezonu iyi geçirdik, ama elimizde kupa olmazsa başarısız sayılacaktık. Avrupa Ligi’ne son virajda veda ettik. Türkiye Kupası’ndan umulmadık bir şekilde elendik. 
     Elimizde bir bu kalmıştı ve her şeyimizi ortaya koyup kazandık. 
     İnşallah seneye Avrupa’da ve ligde daha başarılı oluruz" dedi. 
     
</TEXT>
</DOC>
