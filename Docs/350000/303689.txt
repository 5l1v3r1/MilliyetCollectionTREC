<DOC>
<DOCNO> 303689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko35.html </URL>
<DATE> 2005/01/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Balkaner'lerin mücevherleri satılıyor... Müzayede olaylı başladı... 
</HEADLINE>
<TEXT>

     Tasarruf Mevduatı Sigorta Fonu'nun TMSF , Balkaner Grubu'ndan haczettiği mücevherlerin satışı olaylı başladı. 
     TMSF'nin Esentepe'deki merkez binasında gerçekleştirilen açık artırma öncesinde salona gelen, ''Banker Kastelli'' olarak tanınan Abidin Cevher Özden, satışa çıkartılan mücevherlerin toplam değerinin 10 milyon dolar olduğunu, ancak bu değerin çok altında fiyat biçildiğini iddia etti. 
     Özden, ''değerin kasıtlı olarak düşük gösterildiğini'' öne sürerken, ''Bu devlet böyle soyuluyor. Yetimin hakkı böyle yeniliyor. Ben müdahale ediyorum arkadaşlar. İhaleye fesat karıştırıyorum'' dedi. 
     Abidin Cevher Özden, Ali Avni Balkaner'in eşi Fatma Pelin Balkaner'e ait olan ve 27 bin 500 YTL'den satışa sunulan ''Chopart'' marka pırlanta taşlı saatin değerinin de, bu bedelden daha yüksek olduğunu savundu. 
     Bu arada katılımcılarla Özden arasında kısa süreli bir tartışma yaşandı. Katılımcılar, Özden'e hitaben ''Madem değerinden düşük satılıyor, siz alın, şov yapmayın'' diyerek tepki gösterdiler. 
     Özden'in, yetkililer tarafından TMSF binasının dışına çıkarılmasının ardından, 243 parçadan oluşan mücevher ve saatin satışına geçildi. 
     Öte yandan TMSF Satış Komisyonu Fethi Çalık, Abidin Cevher Özden hakkında ''ihaleye fesat karıştırmak'' gerekçesiyle suç duyurusunda bulunulacağını bildirdi. 
     
</TEXT>
</DOC>
