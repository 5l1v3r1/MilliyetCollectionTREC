<DOC>
<DOCNO> 338158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy19.html </URL>
<DATE> 2005/04/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Irak'a komşu ülkeler toplantısı başladı 
</HEADLINE>
<TEXT>

     Irak'a komşu ülkeler toplantıları başladı. 
     Conrad Oteli'nde saat 14.30'da başlayan toplantıların bugünkü bölümüne yüksek düzeyli memurlar katılıyor. 
     Dışişleri Bakanlığı Müsteşarı Ali Tuygan bu akşam Conrad'daki toplantıya katılan heyet mensuplarına Çırağan Sarayı'nda basına kapalı yemek verecek. 
     Toplantının ikinci günü yarın dışişleri bakanları ve diğer temsilcilerin katılımıyla saat 10.30'da Dolmabahçe Sarayı'nda başlayacak. Toplantının açılışından önce aile fotoğrafı çekilecek ve böylece, Irak'a Komşu Ülkeler toplantılarında ilk kez bir aile fotoğrafı çekilmiş olacak. 
     Dışişleri Bakanı ve Başbakan Yardımcısı Abdullah Gül, saat 13.00'de konuk heyet başkanları onuruna Çırağan Sarayı'nda öğle yemeği verecek. Saat 14.30'da toplantının ikinci oturumu başlayacak ve bu toplantıda ortak bildirinin kabul edilmesi öngörülüyor. 
     Toplantı, saat 16.30'da düzenlenecek ortak basın toplantısıyla sona erecek. 
     Komşu Ülkeler toplantısına Suudi Arabistan dışındaki tüm ülkeler dışişleri bakanları düzeyinde katılacak. Toplantıya BM'nin Irak Özel Temsilcisi Eşref Gazi, İKÖ Genel Sekreteri Ekmeleddin İhsanoğlu, Arap Birliği Genel Sekreteri Amr Musa ve AB Komisyonu Ortadoğu ve Akdeniz Sorumlusu Christian Leffler de katılacak. 
     
     KOMŞU ÜLKELERDEN IRAK'A DESTEK MESAJI 
     Irak'a komşu ülkelerin dışişleri bakanları, yarın İstanbul'dan tüm dünyaya seslenerek, Irak'ta istikrarın sağlanmasının önemini vurgulayacaklar ve bunun için her türlü katkıya hazır oldukları mesajını verecekler. 
     Üst düzey hükümet yetkilileri, toplantıda komşuların, Irak'ın toprak bütünlüğü ve siyasi birliğinin teyit edilmesi, anayasa yazım sürecine tüm tarafların katılması, seçimlerden sonra oluşmaya başlayan olumlu atmosferin kesintiye uğramaması, tüm dini ve etnik grupların barış içinde bir arada yaşaması ve terörün sona ermesi gibi konularda ortak ses oluşturmaya çalışacaklarını belirttiler. Toplantının zamanlamasının çok yerinde olduğunu, anayasanın hazırlanma süreci ve seçimlerle ilgili ortak tavır geliştirmeye çalışacaklarını kaydeden kaynaklar, seçimleri, Irak'ın istikrarı ve barışın sağlanması yolunda atılmış çok önemli bir adım olarak gördüklerini belirttiler. 
     Kaynaklar, anayasanın hazırlanma sürecinin sağlıklı işlemesi için tüm kesimlerin bu çalışmaya katılması, anayasanın toprak bütünlüğü ve siyasi birliği garanti etmesi, demokratik çerçevede olması gerektiğini ve neticede, tüm toplumun temsil edileceği bir meclis yapısının oluşması gerektiğinin altını önemle çizdiler. 
     Seçimlerin getirdiği olumlu atmosferin süreklilik kazanması için atılması gereken adımlar olduğunu kaydeden kaynaklar, komşu ülkelerin bu yolda gereken her şeyi yapmaya, her türlü sıkıntının aşılmasında mümkün olan her katkıyı sağlamaya hazır olduğunu söylediler. 
     Kaynaklar, Irak'ta ilk kez herkese açık bir seçimin düzenlendiğine dikkat çekerek, bazı kesimlerin seçimlere katılmamasının temsiliyet problemi doğurduğunu, hükümetin kurulmasındaki gecikmenin ana etkeninin de bu problem olduğunu belirttiler. 
     
     IRAK'IN KATILIMININ ÖNEMİ 
     Kaynaklar, Irak'ın katılımının, komşu ülkeler toplantılarının gücünü ve etkisini artırmakta olduğunu da kaydederek, bölge ülkelerinin ortak bir kaderi paylaştığını, Irak'ın da bu ortak kaderin bir parçası olduğunu, ''huzur ve güven ortamı sağlamak üzere bir araya gelmiş ailenin eşit bir üyesi'' konumunda olduğunu ifade ettiler. 
     Terör örgütü PKK konusunda da kaynaklar, Irak'ta komşularını tehdit eden terörist yapılanmalar konusunun komşu ülkelerin içişleri bakanları toplantısında daha ayrıntılı biçimde konuşulduğunu, şimdiki toplantıda da gündeme geleceğini belirttiler. 
     Kaynaklar, ekonomik katkı ve yeniden yapılanma bağlamında Irak'a yönelik yardımların güvenlik problemi nedeniyle aksadığını, güvenlik probleminin aşılması ve istikrarın sağlanmasıyla bu konuda ortak adımların gündeme geleceğini söylediler. 
     Kaynaklar, komşu ülkeler toplantılarının en büyük başarılarından birinin, ''tek bir konuya'' odaklanabilmesi ve görüş ayrılıklarının açık yüreklilikle tartışılabilmesi olduğunu da belirttiler. 
     Irak'a komşu ülkeler toplantılarının 4 ana hedefi olduğunu kaydeden yetkililer, bu hedefleri, Irak'ın kalkınmasına yardımcı olmak, komşu ülkeleri ortak zeminde bir arada tutmak, bölgesel istikrar bazında katkı sağlamak ve komşu ülkelerin uluslararası platformlarda katkı yapabilmesine olanak sağlamak olarak sıraladılar. 
     Kaynaklar, toplantıların sadece komşu ülkelere ait olmaktan çıkıp, tüm önemli küresel örgütlerin katkı sağladığı bir zemin haline dönüşmesinden duydukları memnuniyeti dile getirerek, komşu ülkelerin ortak tutum geliştirmesinin çok önemli olduğunu, örneğin Balkanlar'da, özellikle de Bosna'da bu yapılabilseydi, oradaki sorunların da yaşanmamış olacağı görüşünü ifade ettiler. 
     BM'nin birçok kararında komşu ülkeler toplantılarına atıfta bulunulduğuna, BM bünyesinde Irak'ın Dostları grubunun oluşturulduğuna, toplantıların İKÖ çerçevesinde de yapıldığına dikkat çeken kaynaklar, ''Irak ile ilgili her uluslararası platformda komşu ülkelerin ortak ses getirmesi çok önem taşıyordu, bu gerçekleşti'' diye konuştular. 
     Kaynaklar, bu toplantıların bir süreç olduğunu ve Irak'ta istikrar sağlanana kadar devam edeceğini de belirttiler. 
     
     CAFERİ TOPLANTIYA KATILMIYOR 
     Bu arada, Irak Başbakanı İbrahim Caferi'nin, dün Başbakan Recep Tayyip Erdoğan'ı arayarak toplantıya gelemeyeceğini ilettiği öğrenildi. 
     Edinilen bilgiye göre, Caferi, hükümetin kurulmasında gecikme olduğunu, dün bir neticeye ulaşabildiklerini, ancak sürecin hala devam etmesi nedeniyle mazeretlerini ifade etti. 
     Caferi'nin, en kısa sürede Türkiye'yi ziyaret etmek istediğini, ancak bugün itibarıyla ülkesindeki süreci bırakıp gelmesinin doğru olmayacağını ilettiği belirtildi. 
     
</TEXT>
</DOC>
