<DOC>
<DOCNO> 316765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur08.html </URL>
<DATE> 2005/02/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
SSK İlaç Fabrikası ne olacak 
</HEADLINE>
<TEXT>

     Petrol-İş Genel Başkanı Mustafa Öztaşkın, ''İlaç sektöründe büyük yolsuzluklar varken, fahiş fiyatlarla pazarlama yapılırken SSK İlaç Fabrikası'nın kapatılması piyasayı denetimsiz bırakır'' dedi. 
     Öztaşkın, AA muhabirine yaptığı açıklamada, Türkiye'deki en ucuz ilaç üreticisi konumundaki fabrikanın ürettiği 20 çeşit ilacın, diğer firmaların ürünlerinden yüzde 20 ile yüzde 646 arasında değişen oranlarda ucuz olduğunu söyledi. 
     SSK'nın sağlık harcamaları içinde en büyük kalemi ilacın oluşturduğunu, 2004 yılında bu rakamın 2.4 katrilyon liraya ulaştığını dile getiren Öztaşkın, şöyle konuştu 
     ''İlaç fabrikasının önemi burada ortaya çıkıyor. Bakanlığın yaptığı hesaplamaya göre, fabrikanın üretimi, ilaç harcamasının yüzde 3'ünü karşılıyor. Gerçek katkının ise yüzde 10 civarında olduğu tahmin ediliyor. Çünkü, diğer firmalarda ilaç fiyatlarını fabrikaya göre belirlemek durumunda kalıyor. Fabrika bu özelliğiyle piyasada denetim ve düzenleyici rol üstleniyor.'' 
     
     ''İLAÇTA KALİTE OLMAZ'' 
     Mustafa Öztaşkın, ''SSK'nın ürettiği ilaçların kalitesiz olduğu'' iddialarına karşılık, ilaçta ''kalitenin'' söz konusu olamayacağını savundu. Önemli olanın ilacın içerdiği etkin madde olduğunu dile getiren Öztaşkın, aynı etkin maddeleri içeren ilaçların eşdeğer olduğunu bildirdi. 
     Fabrikanın mevcut durumunu değerlendiren Öztaşkın, İstanbul Şişli'de mahalle arasında kalan fabrikanın fiziki olarak üretime uygun olmamasına, teknolojisinin yenilenmemesine, ihtiyaç duyulan teknik personel alımının gerçekleştirilmemesine, ilaç geliştirmeye dönük çalışmaların yapılmamasına rağmen üretimini sürdürmeye çalıştığını kaydetti. 
     Fabrikanın yıllardır kapatılma tehlikesiyle karşı karşıya kaldığını anlatan Öztaşkın, şunları kaydetti 
     ''Özel sektör ve kimi politikacıların fabrikanın kapatılmasına ilişkin istekleri oldu. Sağlık Bakanlığı müfettişleri de buna yönelik raporlar hazırladı. Çalışma ve Sosyal Güvenlik Bakanlığı ve SSK ise ilaç giderlerine katkısı dolayısıyla fabrikanın yaşatılmasını sağladı. Fabrikanın kapasitesinin artırılmasına ilişkin bazı girişimler de oldu, ancak çeşitli engellemeler nedeniyle bunlar gerçekleştirilemedi.'' 
     
     ''FABRİKADAN ALIM YAPILMAYACAK'' 
     Öztaşkın, SSK hastanelerinin Sağlık Bakanlığı'na devrinin ardından sadece hammadde stokları tüketilene kadar fabrikadan alım yapılacağına dönük açıklamalar olduğunu dile getirerek, ilaçlar serbest eczanelerden alınacağı için fabrikanın ürünlerinden alım yapılmayacağını ifade etti. 
     Öztaşkın, ''İlaç sektöründe büyük yolsuzluklar varken, fahiş fiyatlarla pazarlama yapılırken fabrikanın kapatılması piyasayı denetimsiz bırakır. Daha pahalıya alım yapılacağından devletin ilaç giderleri de artar.'' Çalışma ve Sosyal Güvenlik Bakanlığı ve SSK'nın fabrikaya ilişkin tutumunun ortada oluğunu dile getiren Mustafa Öztaşkın, ''Ancak inisiyatif hastanelerin devri ve ilaç alımını dışarıdan karşılanması nedeniyle Sağlık Bakanlığı'na geçmiş durumda'' dedi. 
     Öztaşkın, fabrikanın daha iyi fiziksel imkan ve teknik ekipmanlarla, ilaç sayısını artırıp, serum üretimine de başlayarak faaliyetini sürdürmesini istediklerini kaydetti. 
     
     ''RESMİ BİR KARAR YOK'' 
     SSK İlaç Fabrikası Müdür Yardımcısı Metin Özatalay, SSK hastanelerinin devrinin ardından, ilaç fabrikasının geleceğine ilişkin henüz kendilerine bildirilmiş resmi bir karar bulunmadığını söyledi. 
     Fabrikayla ilgili kararı SSK Yönetim Kurulu'nun vereceğini ifade eden Özatalay, mevcut çalışmalarını sürdürerek kendilerine gelen siparişleri karşılamaya devam ettiklerini dile getirdi. 
     Özatalay, ''Yönetim Kurulu'nun ilaç fabrikasına yönelik karar alırken bizim deneyimlerimizden yararlanacağını, fikrimize başvuracağını düşünüyorum'' diye konuştu. 
     
</TEXT>
</DOC>
