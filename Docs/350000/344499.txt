<DOC>
<DOCNO> 344499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/ykocaomer.html </URL>
<DATE> 2005/05/21/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Garanti Masters Golf Turnuvası 
</HEADLINE>
<TEXT>



Prof. Dr. Kaya Çilingiroğlu anısına bu yıl 27 - 29 Mayıs tarihlerinde Antalya Golf Kulübü'nde 5.'si düzenlenecek olan Golf Turnuvası'nın ana sponsoru Garanti Bankası. 
Prof. Dr. Kaya Çilingiroğlu'nun insanlığını, nasıl bir "fakir babası" olduğunu, insanların sağlığına kavuşması için yaşadığı sürece nasıl çaba gösterdiğini bu sütunlara sığdırmak mümkün değil. Kendisini yakından, hatta uzaktan tanıyanlar, o sert görünüşünün altında nasıl insan sevgisiyle dolu bir kalbe sahip olduğunu yakından bilirler. 
Bu yılki turnuvaya yurt dışından gelecek 40 profesyonel oyuncuyla birlikte ülkemizden de golfçüler katılacak. Eğer yolunuz bu tarihlerde Antalya'ya düşerse ve de özellikle golf sporunu tanımak istiyorsanız Antalya Golf Kulübü'ne uğramanızı tavsiye ederiz. 
Ayrıca bu seneki turnuvanın özelliği, ülkemizde ilk defa bir golf turnuvasına tekerlekli sandalyeli bir golfçünün katılacak olması. Alman Jens Mahsphul, çok değil daha bundan 15 ay önce Tayland'da geçirdiği motosiklet kazasından sonra omurilik felçlisi olarak sandalyede yaşamını sürdürüyor. Kaza geçirmeden önce 8.9 handikapı olan Jens, bu çok kısa süre içinde rehabilitasyonunu tamamlayıp yeniden golfe başladı ve handikapını da yine bu kısa süre içinde yeniden süratle düşündü. Son gördüğümde handikapı 24'tü. 140 kilo ağırlığındaki sahalara zarar vermeyen özel yapım tekerlekli sandalyesiyle, tek eliyle ve tek koluyla vücudunu döndüremeden, kalçalarını hareket ettiremeden nasıl golf oynadığını turnuvaya katılan ve izleyenler görecek. 
Hem Garanti Bankası'na, hemde Prof. Dr. Kaya Çilingiroğlu'na, golf sporuna gösterdiği destek dolayısıyla şükranlarımızı sunuyoruz. 



</TEXT>
</DOC>
