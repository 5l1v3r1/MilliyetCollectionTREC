<DOC>
<DOCNO> 303051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko35.html </URL>
<DATE> 2005/01/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tüzmen 40 ay önceki kur olmasaydı, 75 milyar doları bu sene görürdük 
</HEADLINE>
<TEXT>

     Devlet Bakanı Kürşad Tüzmen, ''40 ay önceki kur olmasıydı ithalatımız 80 milyar dolar civarında olurdu, ihracatta da yaklaşık 75 milyar doları görürdük, bu sene'' dedi. 
     Dış Ticaret Müsteşarlığı'nda ''dış ticarette 2004 değerlendirmesi ve 2005 hedefleri'' konusunda bir basın toplantısı düzenleyen Devlet Bakanı Tüzmen, basın mensuplarının sorularını da yanıtladı. 
     Bir basın mensubunun, ''2004'te aşırı değerli TL vardı, ihracat açısından 2005'in riskleri nelerdir'' şeklindeki sorusu üzerine Tüzmen, 2004'te ihracat artışının aşırı değerli TL'ye rağmen gerçekleştiğini, 2005'e ise yepyeni bir para birimiyle girildiğini söyledi. 
     Türk ihracatçılarının 2004 yılında kar marjlarının çok düştüğünü ve dış pazarlarda tutunabilmek için son derece özverili davrandıklarını vurgulayan Tüzmen, ''Ama daha ilk günden YTL'ye aşırı değerli demeyelim. Yeni olduğu için biraz zaman geçirmesi lazım, ondan sonra beraberce değerlendiririz. Şimdilik bunu izliyoruz'' diye konuştu. 
     
     İHRACATI 1 MİLYAR DOLARI GEÇEN İLLER 

     Bir başka soru üzerine Tüzmen, 2004 yılında İstanbul, Bursa, İzmir, Manisa, Kocaeli, Ankara, Sakarya, Gaziantep ve Denizli illerinin tek başına yaptığı ihracatın 1 milyar doları geçtiğini, Adana'nın da 805 milyon doları aştığını söyledi. 
     Söz konusu 10 ilin toplam ihracatının 57.6 milyar dolar olduğuna dikkat çeken Tüzmen, amaçlarının önümüzdeki yıllarda en az 15 ilin ihracatını 1 milyar doların üzerine çıkarmak olduğunu ifade etti. 
     2002 yılındaki toplam ihracatın 36 milyar dolar olduğunu hatırlatan Tüzmen, 2004 yılında ise sadece İstanbul'un yaptığı ihracatın 36.1 milyar doları bulduğunu kaydetti. 
     Tüzmen, geçen sene Almanya, İngiltere, İtalya, Hollanda, ABD, Irak, Fransa, İspanya, Birleşik Arap Emirlikleri, Romanya, Belçika, Yunanistan, İsrail ve Rusya'ya 1 milyar doların üzerinde ihracat yapıldığını bildirdi. 
     Bir gazetecinin, ''2003 yılında hiç ihracatı olmayan Muş'un 2004'teki durumu ne oldu '' şeklindeki sorusu üzerine Tüzmen, ''Muş'un 2004 yılında da ihracatı yok. 2005'te TİM, Eximbank, Dış Ticaret Müsteşarlığı, İGEME beraberce çalışarak Muş'tan ihracat yaptıracağız. Uğurlu ellerimiz Muş'a da gitmeli'' diye esprili bir şekilde yanıt verdi. 
     
     İTHALATÇI BİRLİKLERİNİN DURUMU 

     Gazetecilerin, ''Bugün bir gazetede sizin ithalatçı birliklerinin kurulması konusunda başta hevesli olduğunuz, ancak daha sonra ikna edildiğiniz ve ithalatçı birliklerinden vazgeçildiği yazılmış. İthalatçı birlikleri konusunda nasıl ikna edildiniz '' şeklindeki soruları üzerine şunları söyledi 
     ''Beni ikna etmek o kadar zor mu Metoda bağlı bir şey. Açıkçası öyle bir mücadelemiz falan olmadı, beraberce aldık bu kararı. Yeni bir teşekkül oluşturduk, bu 2 sene, 3 sene önce yapılması gereken bir şeydi, gecikmişti. İthalatı günü gününe izlememiz lazım. Beraberce bunu görelim diye işi başlattık. İthalatçı Birlikleri yapısı oluştu. Şimdi biz bunu sayın başbakanımızın talimatları doğrultusunda ithalatçı ve ihracatçı birliği olarak birleştireceğiz ve dış ticaret birliği haline getireceğiz. Yapı hazır, fakat bunu şu anki mevcut dinamizmizi kaybetmeden yapmamız lazım.'' 
     
     AŞIRI DEĞERLİ TL 

     Bir soru üzerine TL'nin aşırı değerli olmasaydı ithalatın 80 milyar dolarda kalabileceğini belirten Tüzmen, şöyle konuştu 
     ''Yani 40 ay önceki kur olmasaydı ithalatımız 80 milyar dolar civarında olurdu ve biz ihracatta da yaklaşık 75 milyar doları görürdük bu sene. O zaman dış ticaret açığımız 5 milyar dolar olurdu. Bunu da zaten müteahhitlik sektörü getiriyor. Türkiye, dış ticareti tamamiyle dengeli bir ülke, turizm gelirleri 14-15 milyar artış veren bir ülke haline gelirdi.'' 
     
     ''ZAMAN BİZİ HEP HAKLI ÇIKARMIŞTIR'' 

     Bir gazetecinin, ''Ekonomiden sorumlu bakanlar Kurların bu kadar değerli olduğunu söyleyenler bu işi bilmiyor diye yorum yaptılar'' sözleri üzerine Tüzmen, zamanın kendilerini hep haklı çıkardığını belirterek, ''Dikkat ederseniz, biz söylediklerimizin hep arkasında olduk ve zaman içerisinde hep biz haklı çıktık. Çünkü bu bir tecrübe meselesidir, deneyim meselesidir, birikim meselesidir. Ben yine aynı şekilde devam ediyorum. Zaman içerisinde her şey ortaya çok daha iyi bir şekilde çıkar'' diye konuştu. 

     
</TEXT>
</DOC>
