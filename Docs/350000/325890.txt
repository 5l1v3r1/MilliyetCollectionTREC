<DOC>
<DOCNO> 325890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko40.html </URL>
<DATE> 2005/03/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hisarcıklıoğlu Bayrağımıza yapılan çirkin saldırıyı nefretle kınıyoruz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, dün yapılan Nevruz kutlamaları sırasındaki Türk bayrağına yönelik saldırıyı, Türk özel sektörü olarak nefretle kınadıklarını bildirdi. 
     TOBB Başkanı Hisarcıklıoğlu, yaptığı yazılı açıklamada, Türk kültüründe dostluğun ve kardeşliğin yoğun olarak yaşandığı, birlik ve dayanışmanın güçlendiği özel günlerden olan Nevruz kutlamalarını bahane ederek, ''birkaç kendini bilmezin'', 68 milyon vatandaşın ortak değeri olan bayrağa karşı yaptığı menfur saldırı girişimini üzüntüyle ve nefretle karşıladıklarını vurguladı. 
     Hisarcıklıoğlu, ''Bu tür davranışlar, buna yeltenenlere dahi yarar getirmez. Bu çirkin saldırıyı Türk özel sektörü olarak şiddetle tel'in ediyor, bu büyük ülkenin kendisine emanet edilen her ortak değere sahip çıkacak inançta ve kudrette olduğunu bir kez daha hatırlatmanın gereğine inanıyoruz'' dedi. 
     
     ASO BAŞKANI ÇAĞLAYAN 
     Ankara Sanayi Odası ASO Başkanı Zafer Çağlayan da, konuya ilişkin A.A muhabirine yaptığı açıklamada, dün yapılan Nevruz kutlamaları sırasında Türk Bayrağı'nın yakılmak istenmesini, Yönetim Kurulu olarak, camiaları adına lanetle kınadıklarını bildirdi. 
     ASO olarak bu haince davranışı esefle karşıladıklarını vurgulayan Çağlayan, Türk insanının olmazsa olmazı olan ve rengini şehitlerinin kanından alan Türk bayrağına yapılan bu saygısızca davranışı kabul etmelerinin mümkün olmadığını söyledi. 
     Bu davranışta bulunanları lanetle kınadıklarını belirten Çağlayan, hiçkimsenin bu tarz bir şeyi aklından bile geçirmeye hakkı bulunmadığını, bu durumun Türk halkını derinden üzdüğünü kaydetti. 
     Türk bayrağının yakılmak istenmesinin bir sorumsuzluk örneği olduğunu da ifade eden Çağlayan ''Türk Bayrağı sahipsiz değil, olmadı, olmayacaktır'' dedi. 
     ASO Başkanı, hiç kimsenin Türk milletinin vatan ve bayrak sevgisini denemeye kalkışmamasını da belirterek ''deneyenlerin karşılaştıkları sonuçlar Türk tarihinde görülebilir'' dedi. 
     Çağlayan, ASO Yönetim Kurulu olarak bu sorumsuz davranışı, camiaları adına lanetle kınadıklarını bildirdi. 
     
</TEXT>
</DOC>
