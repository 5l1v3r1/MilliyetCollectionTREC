<DOC>
<DOCNO> 325852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko02.html </URL>
<DATE> 2005/03/22/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Söke çiftçisi pamuğu bıraktı patates ekmeye başladı 
</HEADLINE>
<TEXT>

     Yıllardır pamuk ambarı olarak bilinen Söke ovasında üreticiler, fiyatlardaki belirsizlikler nedeniyle alternatif tarım ürünü arayışına girdi. 
     Söke Ziraat Odası Başkanı Mustafa Karababa, Sökeli çiftçilerin pamuğa alternatif olarak patates ekimine başladıklarını söyledi. 
     Özellikle Menderes Nehri'nin taşkın sularının etkili olmadığı Bağarası, Yeniköy, Burunköy, Kisir yörelerinde üreticilerin bu günlerde patates ekimine geçtiklerini kaydeden Karababa, sözlerini şöyle sürdürdü 
     ''Tarımda izlenen yanlış politika, başta pamuk üreticilerimizi olmak üzere, bütün üreticilerimizi hayal kırıklığına uğratmaya devam ediyor. İzlenen olumsuz politikanın etkileri kendini hissettirmeye başladı. Yıllardır pamuk eken üreticimiz ne yapacağını, ne ekeceğini şaşırarak şoka girdi. Bu nedenle alternatif ürün arayışına girdi. Bu arayışlarda patates ön plana çıktı. Pamuktan kaçışın sürmesi halinde tarım makinesi imalatçıları ve tamircileri ile pamuk işçileri bu durumdan olumsuz yönde etkilenecek.'' Karababa, Söke ovasında bu sezon yaklaşık 3 bin dönüm alanda patates ekildiğini ifade etti. 
     
</TEXT>
</DOC>
