<DOC>
<DOCNO> 341351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas13.html </URL>
<DATE> 2005/05/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Protein için böceklerden yapılmış 'tortilla' 
</HEADLINE>
<TEXT>

     Meksika’da böceklerden elde edilecek gıdaların, kötü ve yetersiz beslenmeyle mücadelede kullanılması planlanıyor. 
     Meksikalı bilim adamları, bu ülkenin temel besin kaynağı mısır unundan yapılan "tortilla"nın karınca yumurtası, solucan, cırcır böceği ya da gübre böceğinden hazırlanabileceğini, bu yöntemin protein eksikliği sorununun giderilmesi için çözüm olabileceğini belirttiler. 
     Konuyla ilgili çözümler üreten Ulusal Politeknik Enstitüsü’nün IPN açıklamasında, cırcır böceği unundan tortillaların yüzde 85 ve solucan unundan yapılanın da yüzde 52 oranında protein içerdiği kaydedildi. 
     Bu alanda 15 yıldır araştırmalar yapan Biyolog ve Böcekbilimci Juan Antonio Garcia Oviedo, yaklaşık 40 milyon insanın kötü ve yetersiz beslendiği Meksika’da yeni hayvani protein ve amino asit katkısıyla alternatif besin kaynakları üretmenin önemine dikkati çekti. 
     Bu amaçla başkent Mexico’nun yoksul bir semtindeki okulda araştırma yapan Meksikalı bilim adamı, altı ay böcek kökenli gıdalarla beslenen çocukların başarılarının arttığını, kilo aldığını, öğrenme kapasitelerinin hızlandığını ve renklerinin geldiğini söyledi. 
     Oviedo, çocuklara hazırladığı besinlerde kullandığı böcekleri doğada bizzat kendisinin yakaladığını belirterek, böylece herhangi bir böcek ilacı ya da başka zehirli madde bulunmadığından emin olduğunu da sözlerine ekledi. 
     Böcekten yapılmış alternatif gıdaların aynı sorunu çeken tüm ülkeler için bir çözüm olabileceğini vurgulayan Meksikalı bilim adamı, özellikle yoksul kırsal kesimdeki çocukları hedeflediğini ve çocukların büyük bölümünün yeni deneyimlere yetişkinlerden daha açık olduğunu ifade etti. 
     Meksika’da yerli halk arasında binlerce yıldır süregelen böcekleri gıda olarak tüketme geleneği, İspanyolların bölgeyi ele geçirmeleri ve böcek yemeyi yasaklamalarının ardından aşamalı olarak ortadan kalkmıştı. 
     
</TEXT>
</DOC>
