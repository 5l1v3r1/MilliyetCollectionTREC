<DOC>
<DOCNO> 339243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy14.html </URL>
<DATE> 2005/05/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Başesgioğlu Eczanelere 5 Mayıs'a kadar ödeme yapılacak 
</HEADLINE>
<TEXT>

     Çalışma Bakanı Murat Başesgioğlu, serbest eczanelere ödemelerin 5 Mayıs’a kadar yapılacağını açıkladı. Başesgioğlu, "Kimsenin şüphesi olmasın, aksama olmayacaktır" dedi. 
     Başesgioğlu, SSK Sigorta İl Müdürleri toplantısında yaptığı konuşmada, SSK hastanelerinin Sağlık Bakanlığı’na devrinin ardından SSK’nın 17 bin eczane ile anlaşma yaptığını anımsatarak, uygulamanın başladığı 20 Şubattan 29 Nisan’a kadar eczanelerden SSK’ya 18 milyon 244 bin reçetenin geldiğini bildirdi. Bu reçetelerin toplam tutarının 758 trilyon lira olduğunu kaydeden Başesgioğlu, 5 Mayıs’ta bu tutarın vadesi gelen yaklaşık 300-330 trilyon liralık kısmının eczanelere ödeneceğini açıkladı. 
     Başesgioğlu, "Kimsenin şüphesi olmasın, aksama olmayacaktır" dedi. Başesgioğlu, uygulamanın yeni olması dolayısıyla bazı reçetelerde ihtilaflar çıkabileceğini, ancak bunların karşılıklı olarak çözülebileceğini söyledi. 
     
     BELEDİYELERDEN PRİM BORÇLARI ALINACAK 

     SSK’nın toplam 6.1 katrilyon lira prim alacağı bulunduğunu belirten Başesgioğlu, bunun 3.8’inin özel sektörün, geriye kalan kısmını ise KİT’ler ve belediyelere ait olduğunu söyledi. 
     Belediyelerin SSK’ya olan prim borçlarını ödememeyi adet haline getirdiğini savunan Başesgioğlu, bu paraları son kuruşuna kadar almakta ısrarlı olduklarını ifade etti. Belediyelere yapılacak prim affının primlerini düzenli ödeyenlere haksızlık olacağını vurgulayan Başesgioğlu, "Belediyelerin 31 Aralık 2004 tarihine kadar birikmiş borçları TEFE’ye göre güncellenip İller Bankası paylarından kesilecek. Belediyelerden sadece SSK alacaklı olmadığı için bu konuda bir tebliğ hazırlanıyor. İller Bankası paylarından hangi kuruma kesileceği bu tebliğ ile belirlenecek. Böylece belediyelerin gayri menkulleri üzerindeki hacizler kaldırılacak" diye konuştu. 
     SSK’nın 6.1 katrilyon liralık prim alacağına karşılık 6.6 katrilyon liralık finansman ihtiyacı bulunduğunu anlatan Başesgioğlu, gelirler ve giderler arasında fark olduğunu ancak pirim borçlarının tamamını tahsil etmeleri halinde açık sıkıntısının yaşanmayacağını kaydetti. 
     
</TEXT>
</DOC>
