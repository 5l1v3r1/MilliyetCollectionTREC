<DOC>
<DOCNO> 320801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur13.html </URL>
<DATE> 2005/03/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Üniversiteli kıza gaspçı dayağı 
</HEADLINE>
<TEXT>

     Ali ÖZKAYA DHA 

İZMİR'in Buca İlçesi'nde, üniversite öğrencisi 20 yaşındaki Ayşegül Pirin, oturdukları aparmanın kapısında bir gaspçının saldırısına uğradı. Ayşegül Pirin'i bıçakla tehdit ederek cüzdanını alan gaspçı, yüzüne yumruk atarak kaçtı. Derbenin etkisiyle başını duvara çarpan Pirin, elinden yaralandı, yanağı şişip morardı. 
     Geçen pazartesi günü saat 13.00 sıralarında Menderes Caddesi'ndeki evinin bulunduğu apartmana girmek için kapıya gelen Dokuz Eylül Üniversitesi Büro Yönetimi Bölümü ikinci sınıf öğrencisi Ayşegül Pirin, bir gaspçının saldırısına uğradı. Genç kızın karnına bıçak dayayan gaspçı, içinde 50 YTL parası ve kimlik kartları bulunan cüzdanını aldıktan sonra yüzüne yumruk atarak kaçtı. Aldığı darbenin etkisiyle başını duvara çarpıp yere düşen Pirin, sol elinden yaralandı. Gaspçının vurduğu sağ yanağı ve gözü de şişip morardı. 
     Güpegündüz gözü dönmüş gaspçının saldırısına uğrayan Ayşegül Pirin, "Karnıma bıçak dayayıp, kapa çeneni' dedi. Ben de sesimi çıkaramadım. Sonra cüzdanımı aldı. Yüzüme yumruk atıp kaçtı. Doğu şiveliydi. Bir an önce yakalanmasını istiyorum'' dedi. 
     Polis, 23- 24 yaşlarında, esmer, uzun boylu, başında bere bulunan gaspçıyı yakalamak için çalışma başlattı. 
     
</TEXT>
</DOC>
