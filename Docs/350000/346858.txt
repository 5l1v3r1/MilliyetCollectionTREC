<DOC>
<DOCNO> 346858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo03.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi paniği 
</HEADLINE>
<TEXT>


Kolombiyalı kalecinin, "Gidebilirim" açıklaması yapması caimada bomba etkisi yarattı. Mondragon daha sonra yanlış anlaşıldığını iddia etti, kalacağını söyledi 

ERHAN TELLİ 

Denizlispor karşılaşmasının ardından Hagi'nin açıklamalarıyla sarsılan Galatasaray, ikinci şoku Mondragon ile yaşadı. Kolombiyalı kaleci, Şampiyonlar Ligi'ne kalamadıkları için üzgün olduğunu belirtti ve yeni sezonda Galatasaray'da kalmama ihtimalinin olduğunu açıkladı. Mondragon, "Belki bu maç benim için de sondu" sözleriyle yönetimi ayağa kaldırdı. 
Başkan Özhan Canaydın, Mondragon'un iki yıllık daha sözleşmesinin olduğunu belirtti ve elini kolunu sallayan herkesin kulüpten ayrılamayacağını açıkladı. Canaydın daha sonra Mondragon'u arayarak, "Nereye gidiyorsun Seninle sözleşmemiz devam ediyor. Neden böyle konuştun " diye sordu. 

Everton iddiaları 
Mondragon'un ise Türkçesi'nin zayıf olması nedeniyle kendisini ifade edemediğini söylediği ve "Belki beni de gönderirler" demek istediğini iddia etti. Kolombiyalı kaleci, Galatasaray'da kalacağını ve Türk vatandaşlığına geçmek için başvuru yapacağını açıkladı. 
Bu arada Mondragon'un, İngiltere Ligi takımlarından Everton ile görüştüğü iddiaları da kulaktan kulağa dolaşmaya başladı. 

Son karar Gerets 

Galatasaray yönetimi dünkü toplantı sonunda Rehhagel ve Koeman'dan vazgeçti, Belçikalı hocada karar kıldı. Gerets de, Wolsburg'taki görevini bıraktı 

CÜNEYT KARAKAYA 

Sarı - Kırmızılı kulüp, teknik direktör operasyonunu dün bitirdi ve Belçikalı Gerets'te karar kıldı. 
Bülent Tulun'un çabaları sonucunda 4 adayda odaklanan Galatasaray, Yunanistan Milli Takımı'nı bırakmayı kabul eden Otto Rehhagel ve Hollandalı Koeman ile prensipte anlaşma sağlamıştı. Yönetim, bu çalıştırıcılardan da 48 saat süre istemişti. Ancak Sarı - Kırmızılı yöneticiler dünkü Denizlispor maçından önce yaptıkları 4.5 saatlik toplantının sonucunda Gerets'e karar verdi. 
Yönetimde yapılan oylamada Gerets ile Koeman'a eşit sayı çıkınca, son kez Bülent Tulun'a danışıldı. Tulun da, Belçikalı hocanın olumlu yanlarının daha çok olduğunu bildirmesiyle, Gerets ismi ön plana çıktı. Almanya'da dün öğle saatlerinde Wolsburg'taki görevini bıraktığı bir basın toplantısıyla açıklayan Gerets'e, Denizlispor maçından iki saat önce alınan karar bildirildi. 
Başkan Özhan Canaydın'ın bir an önce önümüzdeki sezon hazırlıklarına başlanmasını istemesi nedeniyle Gerets'in gelecek hafta içinde İstanbul'a getirileceği öğrenildi. Bu arada deneyimli hocanın yardımcılıkları için ise Bülent Ünder ve eski Galatasaraylı oyuncu Stumpf'un getirilmesinin düşünüldüğü de ifade edildi. 
Gerets'e, Galatasaray'ın son maç kasetlerinin ulaştırıldığı belirtildi. Kalan çok ufak pürüzlerin ise anlaşma için problem taşımayacağı ve Bülent Tulun'un da menacer olarak hocayla birlikte tam yetkili olacağı belirtildi. 

Eşyalarını topladılar 

Sarı - Kırmızılı kulübün iki emektar ismi Arif Erdem ile Hakan Ünsal'ın da Denizlispor karşılaşmasıyla birlikte Galatasaray'daki kariyerlerine son verme kararı aldılar. İki futbolcunun da kulüpteki eşyalarını topladığı ve ayrılık hazırlığı yaptığı bildirildi. Bu arada Galatasaray Yönetimi'nin de Arif ve Hakan Ünsal'a sezon başında jübile teklifi yapmaya hazırlandığı öğrenildi. 

Sihirbaz Hasan 

Sarı - Kırmızılı takımın genç yıldızlarından Hasan Kabze attığı golden sonra ilginç bir şov yaptı. Golcü futbolcu, maçtan önce sağ ayağındaki tozluğun içine yerleştirdiği şapkayı çıkardı ve takıp tribünlere koştu. Hasan Kabze son olarak şapkasını korner direğine dikip, taraftarlara selam verdi. 

Zafer Aslan'ın oldu 

BOZHAN MEMİŞ 

Sezon başından bu yana zirve yarışında Gaziantepspor ile çekişen Galatasaray PAF Takımı, dün mutlu sona ulaştı. Sarı - Kırmızılılar, Metin Oktay Tesisleri'nde oynanan maçta Denizlispor'u Oğuz'un attığı golle yenerek 3 puanı kaptı. Lider Gaziantepspor'un Gençlerbirliği'ne 1 - 0 yenilmesiyle birlikte Cim - Bom son haftada zirveye adını yazdırdı. Futbolcular maçtan sonra Teknik Direktör Suat Kaya'yı omuzlara aldı. 


</TEXT>
</DOC>
