<DOC>
<DOCNO> 345217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin cipini yine kullanacağız 
</HEADLINE>
<TEXT>


Özbekistan Büyükelçisi İsaev, "Olaylarda, Türkiye'nin hibe ettiği cipleri yine kullanacağız. Ancak, üzerlerindeki Türk bayrağını gizleyebiliriz" dedi 

UTKU ÇAKIRÖZER Ankara 


Özbekistan'ın Ankara Büyükelçisi Rustam İsaev, ülkesinin Andican bölgesinde çıkan olayların reform talebi değil, terör eylemi olduğunu savunarak, "Türkiye'nin terörle mücadele için verdiği cipleri bu tehdide karşı kullandık. Bundan sonra da kullanacağız" dedi. İsaev, Ankara'nın tepkisi karşısında araçlardaki Türk bayraklarını gizleyecek önlem alınabileceğini de ifade etti. İsaev, Andican bölgesindeki olaylara ilişkin şunları söyledi 

'İslami terör' 
BAYRAKLAR GİZLENEBİLİR Fotoğraflarla ilgili Dışişleri Bakanı Abdullah Gül'ün basına açıkladığı hassasiyet bize de iletildi. Ben de kendi isteğimle Dışişleri Bakanlığı'na giderek bilgi verdim. Türkiye, bize bu askeri yardımı terörizme karşı yardım kapsamında veriyor. Andican'daki olaylar da halk ayaklanması değil, İslami terör örgütlerinin kışkırttığı olaylar. Biz bu araçları terörle mücadelede kullandık. Bundan sonra da kullanacağız. Hükümetimiz, belki araçlara Türkiye tarafından konan Türk bayrağının bulunmamasını tercih edebilir. Şunu da ifade etmek isterim Bugün araçlardaki Türk bayrağını eleştirenler, 6 ay sonra işin aslı ortaya çıktığında bayraklarla ilgili çok pozitif konuma gelecekler. 
GEREKİRSE REFORMU YAPARIZ Özbekistan, kesinlikle Kırgızistan gibi olmayacak. Reform yapılacaksa bizzat Kerimov ve hükümetimiz tarafından yapılacak. Kimsenin başka güçlerden bir beklentisi olmasın. Ben gelmeden önce ülkemde Ulusal Güvenlik Konseyi Genel Sekreteri'ydim, durumu çok iyi bilirim. Ülkemde halk da devrim istemiyor. 

Gül tepki gösterdi 

Türkiye'nin askeri işbirliği kapsamında Özbekistan'a hibe ettiği Land Rover tipi askeri araçlar, Özbek güvenlik güçlerince Andican'daki olayların bastırılmasında kullanıldı. Bir kapılarında Türk, diğer kapılarında Özbek bayrağı olan araçların göstericilere müdahalede çekilen fotoğraflar, Dışişleri Bakanı ve Başbakan Yardımcısı Abdullah Gül'ü de rahatsız etmişti. Bakan Gül, Türk ve dünya basınında yer alan görüntüler için "çok üzüldük" demişti. 

'İade krizi' çıktı 

Türkiye ile Özbekistan arasındaki ilişkilerin, rejim karşıtı faaliyetlerde bulunduğu suçlamasıyla kırmızı bültenle aranan ve Türkiye'de tutuklu bulunan Özbekistan İslam Hareketi Örgütü İstihbarat Sorumlusu Aybek İbrahimov'un iade edilmemesi nedeniyle mesafeli olduğu ifade ediliyor. Özbekistan Devlet Başkanı İslam Kerimov'un da bu yıl gerçekleşecek gezisini 2006'ya bırakma kararında iade krizinin etkisi olduğu belirtiliyor. 


</TEXT>
</DOC>
