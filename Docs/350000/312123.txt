<DOC>
<DOCNO> 312123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur18.html </URL>
<DATE> 2005/02/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İncirlik'te ''ikinci bombalı çanta'' alarmı .. 
</HEADLINE>
<TEXT>

     Adana'nın merkez Yüreğir İlçesi'ne bağlı İncirlik Beldesi'ndeki bir eğlence yerine 5 kilogram patlayıcı bırakan zanlıların ellerinde ikinci bir çanta bulunduğunun belirlendiği ve bu konuda gerekli önlemlerin alındığı bildirildi. 
     AA muhabirinin edindiği bilgiye göre, İncirlik Beldesi'ndeki Nesim Disko'ya biri kadın iki zanlı tarafından bırakılan çanta içindeki patlayıcının laboratuvar incelemesinin sürdüğü belirtildi. 
     Patlaması halinde yakın çevrede bulunanların ölümüne ve yaralanmasına neden olabilecek nitelikte olan maddenin, yine yakınındaki duvarı yıkabilecek kadar etkili olabileceği belirtildi. 
     Görgü tanıklarının ifadelerine göre eğlence yerine gelen biri kadın iki zanlının, patlayıcıyı bıraktıktan sonra ellerinde başka bir çantayla ayrılmalarının belirlenmesi üzerine, patlayıcı dolu ikinci bir çanta şüphesi ortaya çıktı. Güvenlik birimleri, kentteki tüm eğlence yeri sahiplerine dikkatli olmaları konusunda uyarılarda bulunarak, gerekli önlemleri aldı. 
     Yetkililer, vatandaşların şüpheli çanta konusunda duyarlı olmalarını ve güvenlik birimlerine en kısa sürede haber vermelerini istedi. 
     Bu arada, bombalı çantayı bırakan zanlıların yakalanmasına çalışıldığı bildirildi. 
     
     ABD'LİLERİN EĞLENCE MERKEZLERİNE GİRMELERİ YASAKLANDI 

     Adana'nın merkez Yüreğir İlçesi'ne bağlı İncirlik Beldesi'ndeki bir eğlence yerine 5 kilogram patlayıcı bırakılmasının ardından İncirlik Hava Üssü'nde görevli ABD'lilerin, ikinci bir emre kadar beldedeki dükkanlar ile eğlence merkezlerine girişlerinin yasaklandığı bildirildi. 
     Jandarma ekipleri, beldeye giren tüm araçlarda arama ve kimlik kontrolü yaparken, belde içinde de ekip sayısı artırıldı. Jandarma araçlarının sürekli devriye gezdiği beldede adeta kuş uçurtulmuyor. 
     İncirlik Hava Üssü yetkilileri ise tüm ABD'lilerin, çoğunluğu belde girişinde olan alışveriş merkezleri, dükkanlar ve eğlence merkezlerine girişlerinin ikinci bir emre kadar yasaklandığını bildirdiler. Bunun yanı sıra, doğu illerine gitmek isteyenlerden ise seyahat nedenini bildirir yazılı başvuruda bulunup özel izin alma zorunluluğu getirildi. 
     İncirlik Esnafı Yardımlaşma ve Dayanışma Derneği Başkanı Müjdat Akçınar, AA muhabirine yaptığı açıklamada, beldede asayişin sağlanması için esnafın gönüllü koruma ordusu gibi görev yaptığını, buna rağmen bir bomba paketinin zaten zor durumda olan esnafın işini daha da zorlaştırdığını belirterek, ''Burası bizim ekmek kapımız. O çantada bomba olduğunu bilsek üzerine atlar canımız pahasına da olsa imha ederdik'' dedi. 
     Olaydaki tek teselli veren unsurun ölen ya da yaralananın bulunmaması olduğuna dikkati çeken Akçınar, şunları söyledi 
     ''İncirlik esnafının hali içler acısı oldu. Bırakın dükkan kiralarını elektrik, su ve telefon giderlerini, personel maaşları ödenemiyor. Kulağımız Türkiye ile ABD hükümetinde. İncirlik'in daha aktif değerlendirilmesi ile ilgili yapılan görüşmeleri takip ediyoruz. 
     Umutlarımızın kırılmasını istemiyoruz ancak, yaklaşık 350 esnaf ile onların yanında çalışanlar ve bakmakla yükümlü oldukları aileler dikkate alındığında binlerce kişinin ekmek kapısı olan İncirlik'te eski günleri mumla arıyoruz.'' Akçınar, içlerinde yabancı barındırmadıklarını, tüm esnafı ve onların yanında çalışanları tanıdıklarını belirterek, olayı gerçekleştirenlerin bir an önce bulunması için güvenlik güçlerine yardıma hazır olduklarını sözlerine ekledi. 

     
</TEXT>
</DOC>
