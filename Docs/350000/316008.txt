<DOC>
<DOCNO> 316008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun01.html </URL>
<DATE> 2005/02/17/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Rumsfeld "Irak güçlerinin sayısı 163 binden 270 bine çıkarılmalı" 
</HEADLINE>
<TEXT>

     ABD Savunma Bakanı Donald Rumsfeld, 2006 ortasına kadar Irak güvenlik güçlerinin sayısının 136 binden yaklaşık 270 bine çıkarılması gerektiğini söyledi. 
     Rumsfeld, Temsilciler Meclisi Silahlı Kuvvetler Komisyonu'nda yaptığı konuşmada, amacın Irak'ta Eylül ya da Ekimde yapılması öngörülen anayasa referandumunda 200 bin, önümüzdeki seçimler için sene sonuna kadar 130 bin güvenlik görevlisinden yararlanmak olduğunu belirtti. 
     Donald Rumsfeld ayrıca, Irak güvenlik güçlerinin ne zaman Amerikan ve diğer yabancı askerler olmadan direnişçilerle mücadele edebilecek güçte olacağını kestirmenin zor olduğunu da kaydetti. 
     
     RUMSFELD, İSTİHBARAT BİRİMLERİNİN DİRENİŞİN BOYUTLARINA İLİŞKİN TAHMİNLERİNİ GÜVENİLİR BULMUYOR 
     Oturum sırasında Irak'taki direnişin rakamsal boyutlarına ilişkin sorulara yanıt vermeyen Rumsfeld, ''Buna istihbarat birimleri bakıyor. Amerikan Merkezi Haberalma Teşkilatı CIA , Savunma İstihbarat Ajansı DIA ve diğerleri bakıyor. Ve farklı değerlendirmeleri var'' dedi. 
     ''Bununla ilgili bir rakam vermeyeceğim, çünkü bu benim işim değil'' diyen Rumsfeld, Iraklılar, CIA ve DIA arasındaki farklılıkları değerlendirmek durumunda olmadığını belirterek, bu konudaki raporların hiçbirine fazla güven duymadığını ifade etti. 
     Komisyonda söz alan ABD Genelkurmay Başkanı Richard Myers da, Irak istihbarat biriminin bu konuda verdiği rakamlar ile Amerikan istihbarat birimlerince verilen rakamların birbirini tutmadığını söyledi. 
     Myers, Amerikan istihbarat birimlerinin tahminlerinin dikkate değer ölçüde daha az olduğuna dikkat çekti. 
     
</TEXT>
</DOC>
