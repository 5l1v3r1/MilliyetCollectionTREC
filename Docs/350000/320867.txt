<DOC>
<DOCNO> 320867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas10.html </URL>
<DATE> 2005/03/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
14 yaşındaki genç, bilgisayar oyunu kurbanı .. 
</HEADLINE>
<TEXT>

     Eda BERKBAYRAK LİTVANYA, DHA 

      GENÇLER arasında büyük ilgi görmesine rağmen şiddet içerdiği için psikologlar tarafından sakıncalı olarak nitelendirilen bilgisayar oyunlarından biri Letonya'da 14 yaşındaki bir çocuğun ölümüne 'ilham' kaynağı oldu. 
     Letonya'nın Valmiera kentinde Mortal Combat Ölümüne Dövüş isimli bilgisayar oyunu tutkunu olan 14 yaşındaki çocuk, bir akşam arkadaşlarıyla buluşmak üzere evden ayrıldı. Gece geç saatlere kadar kendisini bekleyen ailesi çocuklarının dönmemesi üzerine polise haber verdi. Polis yaptığı araştırma sonucunda çocuğun 13-16 yaşları arasındaki 3 arkadaşını gözaltına aldı. 
     
     BOYNUNU BACAKLARININ ARASINA ALIP KIRMIŞLAR 
     Gençler polise verdikleri ifadede, arkadaşlarıyla buluştuklarını, alkolün de etkisiyle aralarında kavga çıktığını ve arkadaşlarını dövüp Gauja Nehri'ne attıklarını söyledi. Çocuklar ayrıca kavga sırasında Mortal Combat oyununda gördükleri yöntemleri kullandıklarını ve arkadaşlarının boynunu 2 bacaklarının arasına alarak kırdıklarını ifade etti. 
     Kurbanın cesedini arama çalışmaları devam ederken tutuklanan 3 çocuk hakkında cinayet suçlamasıyla dava açıldı. 
     
</TEXT>
</DOC>
