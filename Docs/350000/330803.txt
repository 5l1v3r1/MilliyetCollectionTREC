<DOC>
<DOCNO> 330803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo27.html </URL>
<DATE> 2005/04/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şota gönderiliyor .. 
</HEADLINE>
<TEXT>

     İskoçya Birinci Futbol Ligi lideri Glasgow Rangers'ta forma giyen Gürcü futbolcu Şota Arveladze'nin sezon sonunda takımdan gönderileceği açıklandı. 
     Glasgow Rangers'tan yapılan açıklamada, 2001 yılından bu yana Rangers forması giyen Gürcü futbolcunun, son haftalarda gösterdiği kötü performans nedeniyle sezon sonunda gönderilme kararı alındığı bildirildi. 
     İskoçya Birinci Ligi'nde 1 puan farkla lider durumda bulunan Glasgow Rangers'ta menajer Alex McLeish, Şota'nın Rangers'taki kariyerine nokta koymak istediğini düşündüğünü belirterek, ''Sanırım Şota, Rangers kariyerini noktalamak istiyor. Sezon sonunda yeni bir takımla anlaşma ihtimaline karşı da sakatlanmak istemiyor. Şota gibi oyuncuların, maçları kazanma yetenekleri var ve eğer bizim şampiyonluk mücadelemizin içinde yer alırsa bundan memnuniyet duyarız'' dedi. 
     Gürcü futbolcu Şota ise kulübün resmi internet sitesinde sezon sonunda takımdan ayrılacağını, ancak ligde şampiyon olarak ayrılmak istediğini söyledi. 
     Bir dönem Trabzonspor forması da giyen 32 yaşındaki Şota, Gürcistan Milli Takımı'nda da forma giyiyor. 
     Şota, Rangers'a katıldığı 2001 yılından bu yana forma giydiği 72 karşılaşmada 42 gol atmayı başarmıştı. 
     
</TEXT>
</DOC>
