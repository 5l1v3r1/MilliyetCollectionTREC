<DOC>
<DOCNO> 347572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur13.html </URL>
<DATE> 2005/05/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eşine muska yazdığını iddia ettiği adamı vurdu 
</HEADLINE>
<TEXT>

     OSMANİYE, DHA 

      OSMANİYE’de eşine muska yazdığını iddia ettiği 63 yaşındaki Müslüm Yağmur’u tabancayla yaralayan 64 yaşındaki Müslüm Taşkıran tutuklandı. 
     Karaboyunlu Mahallesi’nde meydana gelen olayda, Müslüm Taşkıran, sabah namazı çıkışında yolda karşılaştığı bakkal Müslüm Yağmur’a ruhsatsız tabancayla ateş etti. Ağır yaralanan Yağmur, Osmaniye Devlet Hastanesi’nde yapılan ilk müdahalenin ardından sevk edildiği Adana Numune Hastanesi’nde tedaviye alındı. 
     Evinde yakalanan zanlı Müslüm Taşkıran ilk ifadesinde, eşi ile aralarının son zamanlarda bozuk olduğunu, bunun nedenini araştırırken, Müslüm Yağmur’un eşine muska yazdığını öğrendiğini ve bu yüzden vurduğunu söyledi. Taşkıran sevk edildiği nöbetçi mahkemece tutuklandı. 
     
</TEXT>
</DOC>
