<DOC>
<DOCNO> 315292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/spor/spo15.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kulüpler tepkili 

KULÜPLER Birliği, "İddaa" oyunu vergisinin kolon başına yerine, bilet bedeli üzerinden yüzde 10'a çıkarılmasına tepki gösterdi. Birlik Başkanı İlhan Cavcav, Maliye Bakanlığı tarafından uygulanması düşünülen vergi oranının yükseltilmesinin, kendilerini mağdur edeceğini açıkladı. 

Madalya yağmuru 

AVRUPA Gençler ve Ümitler Karate Şampiyonası'nda sporcularımız 2 altın, 1 gümüş ve 6 bronz kazandı. Selanik'te yapılan şampiyonada Yücel Gündoğdu ile Serap Özçelik birincilik kürsüsüne çıktı. Ayrıca, genç erkekler takım sıralamasında da şampiyonluğa ulaştı. 

Universiade sağolsun 

TSYD İzmir Şubesi'nin Urla'daki havuzu, 23. Üniversitelerarası Yaz Spor Oyunları UNIVERSIADE sayesinde tamamlandı. Yapımına beş yıl önce başlanan havuz, uluslararası standartlara uygun olarak yapılıyor. 

'Dakika ve Skor' 

CNN Türk'ün yeni spor programı "Dakika ve Skor" bu akşam 24.00'te ekranlarda olacak. Programda, Süper Lig ve İkinci Lig A kategorisindeki takımların maçları, son durumları ve haftanın olayı ayrıntılı bir şekilde yer alacak. 

Kunter toparladı 

FRANSA Birinci Basketbol Ligi'nde ikinci sırada bulunan Erman Kunter'in takımı Asvel, kendi sahasında Cholet'i 84-72 yenerek, son beş maçını da galibiyetle kapadı. Kunter, ilk yarının sonundaki kötü dönemi atlattıklarını söyledi. 

Ian Thorpe Dünya'da yok 

OLİMPİYAT Şampiyonu ünlü yüzücü Ian Thorpe, Kanada'nın Montreal kentinde yapılacak Dünya Şampiyonası'na katılmıyor. Avustralyalı yüzücünün Antrenörü Tracey Menzies, Thorpe'nin 2008 Yaz Olimpiyatları'na hazırlanması gerektiğini açıkladı. 

Açılmadan kül oldu 

M. AKİF ERDEM 

SUADİYE Spor Kulübü'nün dernek merkezi olarak yaptırılan üç katlı ahşap binası, açılışına bir hafta kala çıkan yangında kullanılamaz hale geldi. Yaklaşık 200 bin YTL zarar tespiti yapılan binadaki yangının elektrik kontağından çıktığı tahmin ediliyor. 


</TEXT>
</DOC>
