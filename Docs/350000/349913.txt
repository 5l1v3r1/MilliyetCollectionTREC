<DOC>
<DOCNO> 349913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun14.html </URL>
<DATE> 2005/06/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye’nin Azerbaycan Büyükelçisi, Bakü’de kapkaç kurbanı oldu 
</HEADLINE>
<TEXT>

     NURETTİN ATMACA Bakü DHA 

      TÜRKİYE’nin Azerbaycan Büyükelçisi Turan Moralı, başkent Bakü’nün merkezinde bulunan Fevvareler Meydanı’nda gece gezintiye çıktığı sırada bir kapkaççı tarafından soyuldu. 
     Bakü’nün Nizami Caddesi’ndeki meydanda 4 Haziran gecesi, kimliği henüz tespit edilemeyen bir kapkaççı, yolda tek başına yürümekte olan Büyükelçi Moralı’nın elindeki çantayı kaparak kaçtı. Büyükelçi’nin zimmetli tabancası, mobil telefonu, bazı belgeler ve bir miktar parasının bulunduğu çantayı çalan kapkaççı henüz yakalanamadı. 
     
     ’ÖZELLİKLE BÜYÜKELÇİ’Yİ HEDEF ALAN BİR SALDIRI DEĞİL’ 
     Azerbaycan İçişleri Bakanı Ramil Yusufov, bugün yaptığı açıklamada, polis soruşturması süren olayın adi bir kapkaç vakası olduğunu ve özellikle Büyükelçi’yi hedef alan bir saldırı olmadığını söyledi. 
     Azerbaycan gazetelerinin birçoğunda bugün manşetten verilen kapkaç olayının soruşturmasını yürüten Sebail Polis Merkezi’ndeki yetkililer, görgü tanıklarının dinlendiğini ve gerekli delillerin toplandığını belirtti. 
     Türk Büyükelçiliği yetkilileri olayla ilgili detaylı açıklamada bulunmazken, Büyükelçi Moralı’nın 15 gün izin alarak Türkiye’ye döndüğü öğrenildi. 
     
</TEXT>
</DOC>
