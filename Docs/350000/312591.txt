<DOC>
<DOCNO> 312591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/spo03.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery arayı açtı 
</HEADLINE>
<TEXT>


Galatasaray taraftarının merakla beklediği Fransız yıldızın, kasığındaki sakatlığı nedeniyle, ancak dört hafta sonra Sarı - Kırmızılı formayı giyebileceği öğrenildi 


Eşyalarını topluyor 
FRANSIZ futbolunun parlayan yıldızları arasında gösterilen Galatasaray'ın yeni transferi Ribery'nin, taraftarlarla randevusunun 4 hafta daha gecikeceği bildirildi. Kasığındaki sakatlığı devam eden yıldız futbolcunun, Sarı - Kırmızılı formayı ilk kez 1 ay sonra giyebileceği açıklandı. Fransa'ya giden genç oyuncu, hem eşyalarını topluyor, hem de tedavisini yoğun bir şekilde sürdürüyor. 

Engin'e sordular 
İKİNCİ Başkan Ergun Gürsoy, Ribery ile kendilerinden önce Beşiktaş'ın ilgilendiğini ve futbolcuyla ilgili bazı bilgileri Siyah - Beyazlılar'ın o dönemki menajeri Sinan Engin'den aldıklarını söyledi. Gürsoy, "Engin, bu oyuncunun kasetlerini bize verdi ve çok iyi bir futbolcu olduğunu söyledi. Ribery'nin 5 milyon dolar bonservis bedeli var. Sezon sonuna kadar bunu ödersek Ribery 3 yıllığına bizim olacak" dedi. 

Siftah bereketi 

Hasan nokta koydu 
SARI - Kırmızılı ekibin yeni transferi Hasan Kabze, ilk maçında golle tanıştı. Dardanel'den alınan genç oyuncu, beşinci gole imzasını attı. Hasan'ın yanı sıra, Kamerunlu Song, Brezilyalı Conceiçao ile Ayhan da siftah yaptı. Karabük'e kupada gol atan Ayhan Akman, ligde ilk kez ağları havalandırmayı başardı. 

Yakın'dan merhaba 
YENİLERDEN Hakan Yakın da ikinci yarıda forma şansı yakaladı. Genç kaleci Fevzi Elmas ise kadroda kendisine yer bulamadı. Ligde son üç, kupada da iki maçtır kalesini gole kapatan Mondragon, Gaziantep karşısında bu unvanını yitirdi. Kolombiyalı file bekçisi, Lazarov'un penaltı golüne engel olamadı. 


</TEXT>
</DOC>
