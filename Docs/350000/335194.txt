<DOC>
<DOCNO> 335194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy28.html </URL>
<DATE> 2005/04/20/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Hazine yardımında hukukun gereğini yaptım 
</HEADLINE>
<TEXT>

     ANAP Genel Başkanı Erkan Mumcu'yu kabul eden Cumhurbaşkanı Ahmet Necdet Sezer, AKP ve CHP'nin yeniden çıkarmaya hazırlandıkları Hazine yardımını kısıtlayan düzenlemeyi veto etmesini, "Hukukun gereğini yaptım" diye açıkladı. 
     Mumcu ANAP'ın 2 Nisan'da yapılan 4'üncü Olağanüstü Kongresi'nde işbaşına gelen MKYK üyeleri ile Sezer'e nezaket ziyaretinde bulundu. Edinilen bilgilere göre yaklaşık 15 dakika süren görüşmede Sezer'in veto etmesine karşın AKP ve CHP'nin yeniden komisyondan geçirdiği Hazine yardımına ilişkin düzenleme gündeme geldi. Sezer, veto gerekçesini "Hukukun gereğini yaptım" diye ifade ederek AKP ve CHP'ye mesaj gönderdi. 
     Cumhurbaşkanı Sezer, vetodan önce düzenlemenin doğrudan ilgilendirdiği ANAP'a randevu vermediğine de dikkat çekerek, "Size, bu konudaki kararımı verdikten sonra randevu vermemin nedeni de budur. Daha önce randevu vermek isterdim, ancak yanlış anlaşılabilirdi. Kararı öyle aldığım anlamına gelebilirdi. O nedenle randevuyu geciktirdik" dedi. 
     
     ERDOĞAN'I ŞİKAYET 
     Görüşmede, Erkan Mumcu, hükümetin dış politikasını eleştirdi. Mumcu, "Ulusal politikanın şeffaf yürütülmemesinden şikayetçiyiz. Örneğin Kıbrıs'ta imzalanan protokolden ne bizim ne diğer partilerin haberi yok. Düne kadar tek yön AB idi. Bugün Sayın Başbakan AB'nin bizi bölmeye çalıştığını söylüyor. Kıbrıs'ta ne imzalandı, AB bizi nasıl bölmek istiyor. Muhalefetin bunlardan haberdar edilmesi lazım" eleştirisinde bulundu. Mumcu, hükümetin Cumhurbaşkanı Sezer'e bu konuda bilgi verdiğini umduklarını da ifade etti. 
     Cumhurbaşkanı Sezer de, ulusal politikanın şeffaf olması gerektiği konusunda Mumcu gibi düşündüğünü söyledi. 
     Sezer, "Kapalı kapılar ardında konuşulanlarla uygulananların birbirini tutmadığı zamanlarda birtakım sıkıntıların yaşandığını" belirtti. Cumhurbaşkanı Sezer, "Ulusal politika şeffaf yürütülmediği zaman, diğer ülkeler hem yanlış hem de farklı beklentiler içine girebiliyorlar. Ve bu beklentiler de karşılanmayınca bir güven sıkıntısı yaşanabiliyor" diye konuştu. 
     Sezer, Mumcu ve arkadaşlarına başarılar diledi. 
     
</TEXT>
</DOC>
