<DOC>
<DOCNO> 321465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun50.html </URL>
<DATE> 2005/03/07/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Serdar Denktaş "Hükümet tamam gibi." 
</HEADLINE>
<TEXT>

     KKTC Başbakan Yardımcısı, Dışişleri Bakanı ve Demokrat Parti Genel Başkanı Serdar Denktaş, hükümet kurma çalışmaları ve cumhurbaşkanlığı seçimi konusunda parti meclisinden yetki aldıklarını belirterek, ''Hükümet tamam gibi'' dedi. 
     Serdar Denktaş, hükümet kurma çalışmaları ve cumhurbaşkanlığı seçiminin değerlendirildiği parti meclisi toplantısından sonra yaptığı açıklamada, hükümet kurma çalışmalarının ''birkaç ufak tefek, ama ciddiye aldıkları konu hariç tamam gibi'' olduğunu söyledi. 
     Başbakan ve Cumhuriyetçi Türk Partisi CTP Genel Başkanı Mehmet Ali Talat'la bugün yararlı bir görüşme yaptığını belirten Serdar Denktaş, iki parti yetkililerinin, hükümet kurma çalışmaları çerçevesinde yarın yeniden biraraya geleceğini kaydetti. 
     Denktaş, cumhurbaşkanlığı seçimi konusunda ise yarın Ulusal Birlik Partisi'nin UBP yapacağı toplantıdan sonra, en geç cuma gününe kadar bir tavır alacaklarını ifade etti. 
     Serdar Denktaş, partisinin merkez yürütme kurulu MYK ve parti meclisi toplantılarında, hem hükümet kurma çalışmaları hem de cumhurbaşkanlığı seçimiyle ilgili MYK olarak yetki aldıklarını belirtti. 
     
</TEXT>
</DOC>
