<DOC>
<DOCNO> 340324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/ekonomi/eko05.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici beyanname süresi uzatıldı 
</HEADLINE>
<TEXT>



Maliye Bakanlığı, 10 Mayıs'ta bitmesi gereken geçici vergi beyanname verme süresini, e-beyanname uygulamasının ilk yılı olması nedeniyle 17 Mayıs'a kadar uzattı. 
Maliye Bakanı Kemal Unakıtan imzasıyla yayımlanan Gelir Vergisi Sirkülerinde, Ocak-Mart 2005 dönemine ait geçici vergi beyannamesinin 10 Mayıs akşamına kadar verilmesi ve tahakkuk eden verginin 17 Mayıs akşamına kadar ödenmesi gerektiği hatırlatıldı. Ancak geçici vergiye ilişkin e-beyannamenin ilk uygulama dönemi olması nedeniyle gelir ve kurumlar vergisi mükelleflerinin 2005 yılı Ocak-Mart dönemine ilişkin birinci geçici vergi beyannamelerinin verilme süresinin 17 Mayıs akşamına kadar uzatıldığı bildirildi. Mükelleflerin beyan ettikleri vergiyi de 17 Mayıs akşamına kadar ödemeleri gerektiği belirtildi. 


</TEXT>
</DOC>
