<DOC>
<DOCNO> 343593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun13.html </URL>
<DATE> 2005/05/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avrupalılar, Fransızlardan nefret ediyor 
</HEADLINE>
<TEXT>

     The Guardian 

Fransız Devrimi'nden miras bir coşkuyla kendilerini Avrupa medeniyetinin beşiği ve AB'nin başat gücü olarak konumlandıran Fransız halkına komşulardan 'kötü haber' geldi. Birbirlerinden milliyet, dil, din, tarih veya kültür olarak ayrılan Avrupa ülkelerinin hepsi de tek bir ortak noktada uzlaşıyor Fransız nefreti. 
     'Neden Fransızlar Gezegendeki En Kötü Sohbet Arkadaşı' başlığını taşıyan çalışmaya göre, Avrupa'da Fransız halkı hakkında iyi düşünen tek bir ulus yok. 
     İletişim profesörü Olivier Clodong ve gazeteci Jose-Manuel Lamarque'ın çalışmasında, Fransızları tanımlayan beş sıfat saymaları istenen katılımcıların verdiği cevaplar en vatansever Fransızı bile 'takkeyi önüne koyup düşünmeye' itecek sonuçlar ortaya koydu. Britanyalılar Fransızları, 'şovenist, inatçı ve mizah duygusundan yoksun' diye tanımlarken, Almanlar, 'gösterişçi, mağrur ve uçarı' sıfatlarını seçti. İspanyolların 'soğuk, uzak, kendini beğenmiş ve nezaketsiz' bulduğu Fransızlar, İtalyanlara göre 'züppe, kibirli, şehvetli ve benmerkezci'. İsveç halkı, 'itaatsiz, ahlaksız, nizamsız, neo-kolonyalist ve kirli', Portekizliler 'nasihatçi', Hollandalılar 'sığ, geveze ve telaşlı' sıfatlarını seçerken, Yunanlılar 'dünyadan bihaber ve egosantrik' nitelemesini yaptı. 
     
     Fransızlar da diğerlerini sevmiyor 

     "Airbus ve Michelin lastikleri için takdir görüyoruz ama hepsi bu" diyen Clodong, çalışmanın Fransızların diğer Avrupalıları nasıl gördüğünün ele alındığı kısmında da 'kalp kalbe karşıdır' türünden sonuçlar çıktığını belirtti. Clodong "İster inanın ister inanmayın, Britanyalılar ve Fransızlar birbirleri için neredeyse aynı sıfatları kullandı" diye konuştu. 
     
</TEXT>
</DOC>
