<DOC>
<DOCNO> 314146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy01.html </URL>
<DATE> 2005/02/10/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Gedikli "AK Parti ilkeleri partisi" 
</HEADLINE>
<TEXT>

     AK Parti Genel Başkan Yardımcısı Bülent Gedikli, AK Parti'nin ''ilkeler partisi'' olduğunu söyledi. 
     Gedikli, AK Parti Akçaabat İlçe Başkanlığı'nca düzenlenen ''Şubat Ayı Danışma Toplantısı''nda yaptığı konuşmada, AK Parti'nin, geçen kısa süre içerisinde bir partinin yaşayabileceği bütün olayları yaşadığını belirtti. 
     AK Parti'nin ''ilkeler partisi'' olduğunu ifade eden Gedikli, ''Bugüne kadar ilkeli siyaset yaptık, bugünden sonra da öyle olacak. Böylece gelecek seçimlerde de başarılı olmaya devam edeceğiz. AK Parti ile siyasetin itibarı artmaya devam edecektir'' dedi. 
     Kendilerini ''muhafazakar demokrat'' olarak tanımladıklarını kaydeden Gedikli, şöyle konuştu 
     ''AK Parti kimliği de bunun etrafında oluştu. Bize katılan kişilerin daha önce nerede siyaset yaptıkları önemli değil. Önemli olan bugün AK Parti ideallerini ve ilkelerini kabul etmeleridir. AK Parti'de parti içi demokrasi her zaman uygulandı. Bunun en iyi örneği mahalli seçimlerde oldu. Bu seçimlerde il ve ilçe teşkilatlarımıza önemli yetkiler devrettik. Bu, partimizin sağlıklı şekilde gelişmesini sağladı. Bu yetkileri iyi kullananlar olduğu gibi yanlış kullananlar da oldu. Ancak biz yetkileri paylaşmaktan vazgeçmeyeceğiz. Karar alma yetkisi teşkilatın başındaki kişiye ait değildir. Herkesle konuşup ortak karar alınacaktır. Ancak karar alındıktan sonra da bu kararın arkasında durulmalıdır.'' AK Parti olarak hedeflerinin, ilk aşamada kamu kesimini yapılandırmak, ikinci aşamada özel sektörün önünü açmak, üçüncü aşamada da yeni potansiyel kaynakları devreye sokmak olduğunu anlatan Gedikli, ''Bunları adım adım uygulayacağız. Kamu kesiminde yaptığımız çalışmalarla bugün git, yarın gel anlayışını değiştireceğiz ve en basit işlem için Ankara'ya gitme zorunluluğunu kaldıracağız'' dedi. 
     
     PARTİNİN OY ORANI 
     Bülent Gedikli, parti olarak her ay değişik şirketlere iki anket yaptırdıklarını bildirerek, şunları kaydetti 
     ''En son kırsal kesime yönelik yaptırdığımız ankette, partimizin bu kesimde yüzde 60 oy oranına ulaştığını saptadık. Diğer bazı anketlerde de oyumuzun yüzde 50'ler düzeyinde olduğunu gördük. Oyumuzun artması sorumluluğumuzu artırmaktadır.'' AK Parti iktidara geldiği ve AB sürecini devraldığında birçok şey söylendiğini belirten Gedikli, AB'den 3 Ekim 2005 için müzakere tarihini almayı başardıklarını ve parti olarak AB'yi, medeniyetler buluşması projesi olarak gördüklerini sözlerine ekledi. 
     
</TEXT>
</DOC>
