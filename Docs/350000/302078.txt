<DOC>
<DOCNO> 302078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yasam/yas02.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖLÜ SAYISI 83 BİN 
</HEADLINE>
<TEXT>


Artık yaşayanlar sayılıyor 

DIŞ HABERLER SERVİSİ 

Tsunami felaketinde ölü sayısı 83 bini aştı. Özellikle Endonezya, Hindistan, Tayland ve Sri Lanka'da h l binlerce kişinin kayıp olduğu kaydediliyor. Uluslararası Kızılhaç da bu nedenle sayının 100 bini bulabileceğini bildirdi. Dünya Sağlık Örgütü sağlık krizi ekibinin başındaki Dr. David Nabarro da, Güney Asya'da, 5 milyon kadar kişinin hayati öneme sahip gıda, içme suyu ve temizlik malzemesinden mahrum kaldığını söyledi. Bölgede kıtlık tehlikesinin baş gösterdiği, hindistancevizi dışında beslenecek hemen hemen hiç gıda bulunmadığı bildirildi. 

1500 kişiye mezar oldu 

Sri Lanka'da 1500 yolcusuyla dev dalgalara kapılan tren bu halde bulundu. Tsunaminin rayları da yerinden söktüğü dikkat çekti. Bu arada Alman sigorta şirketi Munich Re şirketi, felaketin maliyetinin 13 milyar dolardan fazla olduğu tahmininde bulundu. Endonezya ise Sumatra'nın yeniden inşasının maliyetinin 1 milyar dolar olacağını açıkladı. 

Hayvanlar erken hissetti 

Tsunami felaketi, uyarı sistemi teknolojisinden faydalanamayan on binlerce insanın ölümüne neden olurken, içgüdüleriyle hareket eden hayvanlar yıkımdan kaçmayı başardı. Dalgalar, Sri Lanka'daki Yala Ulusal Parkı'nın 3 kilometre kadar içine girmesine rağmen bölgede hiç hayvan leşine rastlanmadı. 

Amatör kamera yakaladı 

26 Aralık'taki deprem ve tsunami faciasına ait 30 saniyelik bir bant kaydı ortaya çıktı. Aile arasında yapılacak düğünü kaydetmek için balkona yerleştirilen bir kamera sayesinde, tüm dünya dev dalgaların evleri, yolları, ağaçları nasıl yuttuğunu izledi. 

ABD donanması yolda... 

Güney Asya'ya yardım yağıyor. Son olarak ABD, bölgeye USS Abraham Lincoln uçak gemisi ve 5 savaş gemisiyle birlikte gıda ve su taşıyan 6 adet C-130 tipi uçak gönderdi. Gemilerin, Tayland'a giden USS Bonhome Richard ve ona eşlik eden 6 gemiyle Bengal Körfezi'ne doğru seyrettiği belirtildi. 

3 dakika 20 saniye sürdü 

Fransız Yer Bilimleri Enstitüsü uzmanları, merkez üssü Sumatra adası açıkları olan 9.0 büyüklüğündeki depremin 3 dakika 20 saniye sürdüğünü açıkladı. Tektonik Laboratuvarı Başkanı Paul Papponnier, depremin okyanus üzerinde büyük bir kamçı etkisi yarattığını da sözlerine ekledi. 

Polis kılığında yağma 

Güvenlik güçlerinin sağ kurtulanları bulmak için arama çalışmalarına katılması, bölgede yağmacılık olaylarının artmasına neden oldu. Tayland'ın güneyindeki Khao Lak kentinde polis üniforması giyen bazı kişilerin, turistlere ait bavulları, otellerdeki emanet kasalarını ve villaları yağmaladığı bildirildi. 


</TEXT>
</DOC>
