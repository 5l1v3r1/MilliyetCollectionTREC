<DOC>
<DOCNO> 314187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo21.html </URL>
<DATE> 2005/02/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ronaldo, takım arkadaşlarını düğününe götürmek için özel jet kiraladı 
</HEADLINE>
<TEXT>

     Real Madrid'in Brezilyalı yıldızı Ronaldo, manken Daniela Cicarelli ile evlilik törenine takım arkadaşlarını götürmek için özel jet kiraladı. 
     İspanyol spor gazetesi Marca'nın haberine göre, 14 Şubat Sevgililer Günü'nde ikinci kez dünya evine girecek Ronaldo, Paris'in 35 kilometre kuzeyindeki Chantilly şatosunda yapılacak muhteşem düğününe 250 kişiyi davet etti. 
     Ronaldo Luiz Neazario de Lima'nın, ailesi ve yakın dostları dışında, Fransız asaletinin en ünlü ailelerinden Conde düklerinin bir dönem sahibi olduğu Chantilly şatosu ve 8500 hektarlık arazisindeki düğününe 17 Real Madrid oyuncusu ve kulübün başkanı Florentino Perez'i götürmek için özel jetin ücretini cebinden ödediği belirtildi. 
     Ronaldo ile Brezilyalı manken Cicarelli'nin evliliğinin sadece medeni yasalar çerçevesinde olacağı, koyu Katolik çiftin birlikte olabilmeleri için ünlü futbolcunun Brezilyalı kadın futbol oyuncusu Milene Domingues ile evliliğinin Kilise tarafından iptal edilmesini beklemeleri gerektiği belirtiliyor. 
     
</TEXT>
</DOC>
