<DOC>
<DOCNO> 325794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yazar/civaoglu.html </URL>
<DATE> 2005/03/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ürgüp'te bir gün 
</HEADLINE>
<TEXT>


Küresel düşünüp yerel eylemin gereği "Ürgüp Amazonları"nın konuğuyum. 
Bir kısım esnafa göre belalı kadınların .." 
Onlara, "belalı karılar avratlar..." diyenler de var. 
Neden 
Misal... 
Sabahın daha ilk saatleri... 
Ürgüp'te bir pastane yeni açmış kapılarını... Necla Kırcı ve bir grup kadın arkadaşı, yanlarında belediye zabıtası çıkageliyorlar. 
Pasta hamuruna kullanılacak malzemeyi denetliyorlar. "Yumurtalar kırık mı alınmış Kaba ne zaman kırılmış " 
Sonra... Süt, yağ ve un denetimi... Ardından, ortamın hijyenik koşullarına sorgu sual... 
Restoranlara gidiyorlar... Mutfakları denetliyorlar. Fırınlardan hamur örnekleri alıp tahlile gönderiyorlar. 
Barlarda, kafelerde temizlik ve fiyat denetimi yapıyorlar. 
Çevre kirlenme jandarması da onlar... 
Necla Kırcı ve arkadaşlarının Ürgüp'te, uzaktan görülmeleri bile dükk nlarda "alarm" nedeni... 

Başkanın işi zor 
Necla Kırcı, "Yerel Gündem 21"in Genel Sekreteri. 
Bu bir uluslararası girişimin yerel uzantısı... 
Amaç 
"Yerel yönetimlerin öncülüğünde, sivil toplumun ve diğer paydaşların, birlikte kendi sorunlarını ve öncekilerini saptayarak 21. yüzyılın yerel gündemini oluşturmak." 
Bir ucu yerel yönetimlerde, diğer ucu AB'de ve BM'de olan küresel bir program. 
Bu programa Türkiye'de, 50 yerleşim birimi üye. Ürgüp, "ilk"lerinden. 
Ürgüp'ün CHP'li Belediye Başkanı yöreden bir aydın. 
21. yüzyılın yerel gündemi girişimini başlatmış. Bayrağı öyle bir kadınlar grubuna vermiş ki... Yıllardır solukları tükenmeden koşuyorlar. 
Birkaç örnek... 
Ürgüp'e tiyatro... Avrupa satranç turnuvası... Ürgüp dağ bisikleti festivali... Traktörden bozma bir otobüs içinde yöre şarabı ve kendi yaptıkları gözlemeden kazandıklarıyla yoksul çocukları okutmak, giydirmek, kadınlara meslek edinme kursları açmak, kadınları kemik ve göz taramasından geçirtmek, psikoloji ve aile içi sorunlar için eğitim vermek... Nispeten muhafazak r bu Orta Anadolu halkına "transparan defile" bile sunmuşlar. 
"Gündem 21"in amaçlarından biri de "sürdürülebilir kalkınma" olduğu için çevre düzenlemesi, yöresel katkıları içinde. 
Üstüne... Bir de belediyeye hizmet veren kent kadın meclisleri var. Her hafta Belediye Başkanı ve bürokratlarla toplanıyorlar. 
Necla Kırcı anlatıyor 
"Toplantı için doğu illerimizden belediye başkanları da gelmişti. Aralarından biri bizim başkana 'Senin kent meclisin kadınlardan kurulu... Benimkisi adamlardan' dedi. Yani bizi adamdan saymıyor. Ama başkan iyi anlattı bizi... Ürgüp esnafına da sorsaydı..." Not Necla Kırcı'nın eşi de kent esnafı. 
İşte böyle bir grubun konuğuyum. 
Başkan Bekir Ödemiş 2. kez seçilmiş. AKP'nin milletvekili seçiminde yüzde 48 oy aldığı Ürgüp'te, yüzde 51'le 2. kez seçim almak çetin iş... 
Kadın oyları yüksek olmalı. 
O da yerel kanaat önderleri, birimler ve kurumların katılımını sağlayarak hizmet veriyor. 
Her ay muhtarlarla toplantı yapan, sorun dinleyen, çözüm üreten, aşağıdan yukarıya yönetimi oluşturan bir sistem yerleştiriyor. Bir başkası geldiğinde "bu sistem kurumlaşmış olsun" diyor. 
Hacettepe Üniversitesi'ne bağlı fakülteleri faaliyete geçirmiş... 
Başta seramik olmak üzere meslek edinme kursları açmış. Mağaraların bulunduğu Kayakapı'yı, özel sektör aracılığıyla turizme açıyor. Ürgüp'te yollar, kaldırımlar tertemiz. Tek çöp, çamur yok. Asfalt yerine yerel taş kullanılmış. Rasgele, alacalı bulacalı bina boyanamıyor. Ya Ürgüp taşı, ya Ürgüp beyazı... 
Sinema salonu İstanbul'dakiler gibi. En son filmler gösteriliyor. Örneğin, Ray. Semih Balcıoğlu ve Japon Parkları yemyeşil... 

Türkiye Oteli 
Dağa oyulmuş mağaralar harika bir otele dönüştürülmüş. 
Kapısı önünde Fransa'nın en büyük TV kanalı TF-1 çekim yapıyor. 
Dünyanın görülmesi gereken "en... en" otellerini yansıtacak küresel bir program için buradalar. 
Türkiye'den Yunak Evleri'ni seçmişler. 
Akşam... Toplantıda... Bu gördüklerimden daha ilginç ne söyleyebileceğim ki 



</TEXT>
</DOC>
