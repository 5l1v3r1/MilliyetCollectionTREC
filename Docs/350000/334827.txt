<DOC>
<DOCNO> 334827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy20.html </URL>
<DATE> 2005/04/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP'liler istifa için neler dedi .. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, AK Parti Ağrı Milletvekili Cemal Kaya'nın milletvekilliğinden istifasının ''kişisel kararı olduğunu'' söyledi. 
     TBMM grup toplantısı öncesinde, gazetecilerin Kaya'nın milletvekilliğinden istifasıyla ilgili sorularını yanıtlayan Şahin, ''Bu, arkadaşımızın kişisel tercihidir. Onun adına değerlendirme yapmam mümkün değil'' dedi. 
     Kaya'nın dokunulmazlığının kaldırılmasıyla ilgili fezlekenin henüz Meclis'e intikal etmediğini hatırlatan Şahin, geldiğinde İçtüzük gereği nasıl bir prosedür takip ediliyorsa bunun uygulanacağını kaydetti. 
     Şahin, Kaya ile ilgili çok spekülasyon yapıldığını, kendisinin de bunların etkisiyle karar aldığını belirterek, ''Meclis İçtüzüğü gereği milletvekilliğinden istifa için Genel Kurul'un onayı gerekiyor. Gelişmeleri bir izleyelim'' dedi. Şahin, Genel Kurul'da tavrının nasıl olacağı sorusuna, ''Bir gelsin o zaman düşünürüz. Şu anda bir şey söylemek yanlış olur'' karşılığını verdi. 
     
     ''DESTEKLERİM'' 
     AK Parti Grup Başkanvekili Salih Kapusuz, Kaya'nın istifasıyla ilgili olarak TBMM Genel Kurulu'nun karar vereceğini söyledi. ''Genel Kurul, milletvekilliğini kaldırmazsa...'' denilmesi üzerine Kapusuz, ''Genel Kurul, kaldırabilir de kaldırmayabilir de... Bugünden, kaldıracak mı kaldırmayacak diye bir şey söylemek doğru değil'' dedi. 
     Kapusuz, kişisel tavrının ne olacağının sorulması üzerine şunları söyledi 
     ''Bu şekliyle gündemde bulunan bir arkadaşın talebini desteklemekten yanayım. Kendi oyum, milletvekilliğinin kaldırılmasını desteklemek yönünde olur. Ailesine, şahsına, onuruna yönelik ciddi ithamlar karşısında, bu arkadaşa fırsat vermek, Parlamento geleneğinde böyle bir şeyi başlatmak, Türk siyaseti ve demokrasisi için uygun olur diye düşünüyorum.'' AK Parti Grup Başkanvekili İrfan Gündüz de Kaya'nın talebini değerlendireceklerini söyledi. Gündüz, ''Bana göre, milletvekili dokunulmazlığından kurtulup, yiğitçe yargıya gidip aklanacaktır. Sadece telefon konuşmasıyla suçlanmak olmaz. Aldığı ihale de yok. Ama kamuoyunun bu şekilde değerlendirmesi ve basının böyle yansıtması karşısında, 'şahsım ve partiye zarar verdiği için milletvekilli dokunulmazlığından kurtulup aklanıp döneceğim' diyor. Onurlu bir davranıştır. Desteklenmesi gerektiğini düşünüyorum. Kendisi istedikten sonra ben de böyle olmasına yardımcı olurum'' dedi. 
     
     ''276 ÇOK RAHAT ÇIKAR'' 
     Gaziantep Milletvekili Fatma Şahin, ''Kaya için 276 çok rahat çıkar bu gruptan... Ben de desteklerim. Siyasi ahlak ve etik bunu gerektiriyor. Bunu yapmamız gerektiğini düşünüyorum'' dedi. 
     Gaziantep Milletvekili Nurettin Aktaş da Kaya'nın tavrını olumlu bulduğunu ve takdirle karşıladığını belirterek, ''Yargı kararı olmadan, bu kadar suçlayıcı haberlere bakılırsa Kaya'nın tavrını takdirle karşıladım. Bu, demokrasi açısından önemli bir adımdır. Bir yerde 'hodri meydan' diyor. Milletvekilliğinden istifası çok olumlu'' diye konuştu. 
     
     ''OY VERMEM'' 
     Batman Milletvekili Nezir Nasıroğlu ise Kaya'nın onurlu tavır sergilediğini ifade ederek, ''Kaya'ya çok haksızlık yapıldı. Bir telefon görüşmesinin bu kadar abartılması çok haksızlık oldu. Cemal Bey için üzüldüm. Ben şahsen milletvekilliğinin kaldırılması için oy vermeyeceğim. ama tavır olarak çok güzel bir tavır sergiledi'' dedi. 
     Nasıroğlu, ''kendi adının hiçbir yerde geçmediğini'' de belirterek, ''Cemal Bey bir şey yapmamış bence. Suçu yok. Niye yargılanacak Telefon görüşmesi delil değil ki. Telefon görüşmesiyle iş mi almış, yok... bir şey mi yapmış, yok...'' görüşünü ifade etti. 
     
</TEXT>
</DOC>
