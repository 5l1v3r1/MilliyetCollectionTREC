<DOC>
<DOCNO> 328273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur44.html </URL>
<DATE> 2005/03/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
3 ayda 50 ton sahte zeytinyağı ele geçirildi 
</HEADLINE>
<TEXT>

     Aydın'ın Köşk İlçesi'nde, son 3 ayda toplam 50 ton sahte zeytinyağı ele geçirildi. 
     Alınan bilgiye göre, piyasaya sahte zeytinyağı sürüldüğü ihbarını alan Tarım İl Müdürlüğü ile Jandarma İstihbarat Komutanlığı İstihbarat Şubesi ekipleri, Köşk İlçesi'nde son yaptıkları operasyonda, 09 U 2200 plakalı otomobilde, 2 ayrı markayla ambalajlanmış yaklaşık 2 ton sahte zeytinyağı ele geçirdi. Otomobilde bulunan T.K. ve E.T. gözaltına alındı. 
     Tarım İl Müdürlüğü Kontrol Şube Müdürü Talip Çetinkaya, AA muhabirine yaptığı açıklamada, operasyonların sürdürüleceğini, son 3 ayda yapılan operasyonlarda, Köşk İlçesi'nde toplam 50 ton sahte zeytinyağı ele geçirildiğini belirtti. 
     Dış ülkelerden sanayi yağı alınarak ucuza ithal edilen yağların zeytinyağı üretilirken kullanıldığını kaydeden Çetinkaya, ''Uzakdoğu'dan sanayi yağı olarak ucuz fiyata ithal edilen palmiye yağlarının bile zeytinyağı karışımında kullanıldığını tespit ettik. Yağları karışımlı çıkan kişi ve kuruluşlar hakkında açılan davalar devam ediyor'' dedi. 
     
</TEXT>
</DOC>
