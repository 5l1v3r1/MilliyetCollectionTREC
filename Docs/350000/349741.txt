<DOC>
<DOCNO> 349741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo19.html </URL>
<DATE> 2005/06/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Aziz Yıldırım Hakan Şükür Milli Takım'a alınmalı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Birinci Süper Futbol Ligi'nin yayın haklarının toplu pazarlandığı havuz sisteminden ayrılmak gibi bir düşüncelerinin olmadığını, ancak Anadolu kulüplerinin mevcut sistemi son dönemde yıprattığını söyledi. 
     İstanbul Lisesi Spor Etkinlikleri Haftası çerçevesinde düzenlenen panele katılan Aziz Yıldırım, öğrencilerin sorularını yanıtlarken, liseye gelişte kendisini karşılayan öğrencilere de esprili bir şekilde, ''Zor sorular sormayın. Sonra dayanamam konuşurum'' dedi. 
     Özellikle, son dönemde 4 büyük kulüp ile diğer kulüplerin arasını açan havuz sisteminde gelir dağılımı konusuna değinen Yıldırım, şunları söyledi 
     ''Son seyahatimde büyük İtalyan kulüplerinin yetkilileriyle görüştüm. Orada her kulüp kendi maçını ayrı pazarlıyor. Milan ile Juventus'un yıllık yayın geliri 70 milyon avro, düşen Atalanta'nın ise 7 milyon Avro. En üst takımlarla sondaki takımlar arasında büyük gelir farkı var. Ama bizde durum bu kadar değil. Ankara'da yapılan Kulüpler Birliği Genel Kurulu'nda 13-14 kulüp birleşip yeni kararlar almışlar ve Futbol Federasyonu'na da baskı yaparak uyguluma yoluna gitmişler. Bu yanlış. Bize de danışmaları gerekirdi. Biz performansa göre gelir dağılımı yapılmasından yanayız. Şimdi hiçbir şey yapmadan herkes para alacak. Böyle bir uygulama dünyanın hiçbir yerinde yok. Kendi hatalarının bedelini ödüyorlar. Büyük kulüpler yaşayacak ki onlar da yaşasın. Büyük kulüplere sattıkları oyunculardan zamanında büyük paralar kazandılar. Ama hiçbir yatırım yapmadılar. Demek ki para her şey değil. Bizim havuz sisteminden çıkmak gibi bir düşüncemiz yok. Ama böyle giderse Anadolu takımları kendileri bu sistemi bozacaklar. Yarın 4 büyük kulüp maçlarını yayınlatmazsa ki böyle bir hakkımız var, o zaman maçlarını kimseye satamazlar.'' 

     
     ''BAŞARI İÇİN MALİ YAPI ÖNEMLİ'' 

     Yıldırım, Fenerbahçe olarak hedeflerinin Avrupa'da başarılar kazanmak olduğunu belirtirken, başarı için de güçlü bir mali yapının en önemli unsur olduğuna değindi. 
     Türkiye'deki başarının 7 yıllık bir çalışmanın ürünü olduğunu anlatan Aziz Yıldırım, ''Avrupa'da da başarılı olmalıyız. Daha ileri gideceğiz. Bunun için de tabii ki güçlü bir mali yapı önemli. Ayrıca Yönetim Kurulu'nun sadece danışılacak bir yapıya sokmak istiyoruz. Önümüzdeki 3-5 yıl içinde Sabancı Holding, Koç Holding gibi büyük bir yapıya sahip olacağız. Bu kapasitemiz var'' diye konuştu. 
     Transfer çalışmalarının yoğun bir şekilde sürdüğünü kaydeden Yıldırım, basında adı geçen Brezilyalı yıldız Roberto Carlos'la ilgilenmediklerini ve teknik direktör Daum'un raporu çerçevesinde genç oyuncuları transfer listelerine aldıklarını söyledi. 
     
     ''HAKAN ŞÜKÜR'ÜN MİLLİ TAKIMA ALINMASINDAN YANAYIM'' 

     Hakan Şükür'ün Milli Takım'da yer almamasının yeniden eleştirilerin odağına oturduğu son dönemde fikrinin sorulması üzerine ise Yıldırım, ''Hakan Şükür, Galatasaray ve A Milli Takım'ın başarılarına katkı sağlamış önemli bir oyuncu. Milli Takım'a alınmamasında Fenerbahçe'nin parmağı var dendi. İlgisi yok. Alınmasından yanayım. Kararı veren Ersun Yanal'dır. Olumlu ve olumsuz karşılığı görecek de odur'' dedi. 

     
</TEXT>
</DOC>
