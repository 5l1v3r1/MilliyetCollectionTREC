<DOC>
<DOCNO> 318098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/spo03.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Franck değer kazandı 
</HEADLINE>
<TEXT>


Galatasaray Teknik Direktörü Hagi, yeni yıldızı Franck Ribery'yi Samsunspor deplasmanına özel olarak hazırlıyor. Rumen teknik adam, Fransız futbolcuyu ilk on birde oynatmayı planlıyor 

RAŞİT ALTUN 


Tam kıvamına geldi 
SARI - Kırmızılı taraftarların 90 dakikalık performansını büyük merakla beklediği Franck Ribery, Samsunspor deplasmanında ilk on birde forma şansı bulacak. Yaklaşık bir aydır takımla birlikte çalışan Fransız futbolcunun, Hagi'nin istediği düzeye geldiği öğrenildi. Rumen hocanın, zorlu deplasmanda uygulatacağı oyun sistemini Ribery'nin üzerine kurduğu iddia edildi. 

Hasan Şaş dönüyor 
YAKLAŞIK üç haftalık sakatlık döneminin ardından Samsunspor maçında kısa bir süre şans bulan Hasan Şaş'ın da ilk on birde görev yapacağı öğrenildi. Hasan'ı, sarı kart cezalısı Ayhan'ın yerine sol kanatta oynatmayı planlayan Rumen çalıştırıcı, Sabri'yi yedek kulübesine çekmeye hazırlanıyor. Cezası sona eren Cihan da Samsunspor deplasmanında takımdaki yerini alacak. 

Anelka'yı solladı 

GALATASARAY'IN gözde ismi Ribery, "www.sporunsesi.com" adresli internet sitesinde gerçekleştirilen ankette Fenerbahçeli Anelka'yı solladı. "Yapılan transferler içinde en çok kim faydalı olur " sorusuna 3 bin 936 kişi yanıt verdi. Ribery'e bin 768 oy çıkarken, Anelka bin 258'de kaldı. Galatasaraylı Hakan Yakın'a 439, Beşiktaş'ın genç yıldızı Koray Avcı'ya ise 431 oy çıktı. 

Ziyade olsun 

Sarı-Kırmızılılar, dün basın mensuplarından gizli yemek organize etti. Hagi, ceza havuzunda biriken paralarla futbolculara ziyafet çekti 

Tam kadro buluşma 
GALATASARAY teknik kadrosu, futbolcular, masörler ve kulüp çalışanları dün öğle yemeğinde bir araya geldi. Basından gizli gerçekleştirilen yemeğin ilk yarıda ceza havuzunda biriken paralarla organize edildiği öğrenildi. Hagi'nin antrenmanlara ve yemeğe geç kalan, kola için futbolculara kestiği cezaları tüm takıma yemek ısmarlayarak değerlendirdiği öğrenildi. 

Ayhan özel sürpriz 
SARI - Kırmızılılar, dün 28. yaşına basan Ayhan Akman'a yemekte özel bir kutlama yaptılar. Kendisi için getirtilen pastayı kesen yıldız futbolcuya, fondan ayrılan parayla hediye de alındığı öğrenildi. Teknik Direktör Hagi'nin, kaynaşma adına bu tür yemekleri sürekli organize etmeyi planladığı öğrenildi. Rumen hocanın, takım için dayanışmadan son derece memnun olduğu bildirildi. 

Tek idman yaptılar 
ASLAN, Samsunspor karşılaşmasının hazırlıklarını dün yaptığı tek antrenmanla sürdürdü. Basına kapalı gerçekleştirilen çalışmada Hagi'nin, taktiksel hazırlıklara ağırlık verdiği öğrenildi. Bu arada midesinden rahatsızlanan Hakan Yakın da takımla birlikte idmana çıktı. Hastalığı nedeniyle güçsüz düşen yıldız futbolcunun Samsun'a götürülmeyeceği açıklandı. 


</TEXT>
</DOC>
