<DOC>
<DOCNO> 335728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/axgun01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeter ki bize okul yapılsın 
</HEADLINE>
<TEXT>


Çataltepe köyünde halk, okul için 30 dönüm arazi veririz diyor ve ekliyor Buraya okul yapılırsa kazma kürek çalışırız 

Pınar Aktaş - Mardin Fotoğraf Ercan Arslan 

Mardin'in Derik ilçesi Çataltepe köyünden bugüne kadar doktorlar, mühendisler, öğretmenler çıktı. Ancak ekonomik sıkıntılar ve çocuk doğum oranının artması, kızları vurdu. 

120 kız okumuyor 
Köyün ahalisi, tercihini erkek çocukları YİBO'ya gönderme yönünde kullanırken, kızlarını karanlığa gömdü. Şimdi köyde 120 kız okumuyor. Köy halkı ise köyün bütün çocuklarını okutabilecek ilköğretim okulu için, "Buraya okul yapılırsa kazma kürek çalışırız" diyor. 
Mevsimlik işçilikle geçinen Çataltepe köyü, 3 bin nüfusa sahip. Her evde en az 7 çocuk bulunduğu için ilköğretim çağındaki çocuk sayısı oldukça yüksek. 
Buna karşın köy ilkokulu tek derslikten oluşuyor. Bir sırada 4 öğrenci oturuyor. Çoğu çocuk da hiçbir şey öğrenemiyor. 3. sınıfa kadar okumuş ve okulu bırakmış görünen kızlar bile tek kelime Türkçe bilmiyor. 
Muhtar Mehmet Bilge, çözüm önerisi olarak şöyle diyor 
"Biz köyümüze okul yaptıracak kişiye ailelerimizin bize bıraktığı 30 dönümlük araziyi bağışlamaya hazırız. Bütün köylüler kazma kürek inşaatında çalışırız. Yeter ki, bize bir okul yapılsın. Eğer yapılmazsa elimizden gelen sadece tek bir şey var Pamuk tarlası ekip, öğrencilerimize pamuk toplatıp, kazandığımız parayla da sadece bir derslik yapabiliriz." 

4. sınıftan ayrılmış ama... 

KIZLARIN çoğu hiç okuma yazma bilmiyor. Hepsi en azından Türkçe konuşmak, okuma yazma öğrenmek istiyor. Zahide Denli 11 yaşında... İlkokul 3. sınıfa kadar okuduğunu söylüyor ama tek kelime Türkçe konuşamıyor. Zahide arkadaşları aracılığıyla, "Kız erkek 5 kardeşiz, hiçbirimiz okumuyoruz. Köy okulunda bir şey öğrenemedim. Babam yok. Anneme yardım ediyorum. Okuyup hemşire olabilmek isterdim" diyor. Emine Savcı 13 yaşında. O da ilkokul 4. sınıfa kadar okumuş. Emine, az da olsa Türkçe derdini anlatabiliyor ve diyor ki "Babam okula gönderecekti ama paramız yok, gidemedim. Beni alıp uzakta okuturlarsa giderim. Avukat olmak istiyorum." 

Köy imamı örnek oluyor 


Köyün 70 erkek çocuğu, Derik Yatılı İlköğretim Bölge Okulu'nda YİBO okuyor. YİBO'ya giden kız sayısı ise sadece 4. Bu 4 kızdan bir tanesi, köy imamı Mizgin Adal'ın. Adal, "Köyde her evden en az bir kız yatılı okusun istiyorum. Örnek olsun diye kızımı gönderdim. Ancak burada geçim sıkıntısı var" diyor. 


</TEXT>
</DOC>
