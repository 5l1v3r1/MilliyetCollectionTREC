<DOC>
<DOCNO> 346757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur06.html </URL>
<DATE> 2005/05/28/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Hamamda, kalp krizinden öldü 
</HEADLINE>
<TEXT>

     İbrahim ÖZÇEKİÇ KAYSERİ, DHA 

      KAYSERİ’de, hamamda kalp krizi geçiren 64 yaşındaki Mehmet Ali Yavuz yıkanmak üzere girdiği özel kabinde ölü bulundu. 
     Melikgazi Kiçikapu Mahallesi’ndeki Selahattin Hamamı’nın devamlı müşterileri arasında yer alan Mehmet Ali Yavuz dün akşam saat 18.30 sıralarında yine hamama gitti. Yaklaşık 1 saat kadar hamamdaki özel kabinde kalan Yavuz’dan ses çıkmayınca görevliler şüphelendi. İçeri giren görevliler Yavuz’u yerde hareketsiz bulunca 112 Hızır Acil'e ve polise haber verdi. 112 Hızır Acil doktorları yaptıkları ilk incelemede Yavuz’un kalp krizi sonucu hayatını kaybettiğini belirledi. Emniyet Müdürlüğü Olay Yeri İnceleme ekipleri de cinayet şüphesi üzerine yaptıkları incelemede herhangi bir bulguya rastlamadı. 
     Almanya’dan emekli olduktan sonra kesin dönüş yapıp Kayseri'ye yerleşen Mehmet Ali Yavuz’un hamanın düzenli müşterisi olduğu belirtildi. 
     
</TEXT>
</DOC>
