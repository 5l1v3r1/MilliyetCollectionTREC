<DOC>
<DOCNO> 303828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur54.html </URL>
<DATE> 2005/01/05/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Özel kuvvetlerde yolsuzluk davası... 
</HEADLINE>
<TEXT>

     Genelkurmay Özel Kuvvetler Komutanlığı'nın inşaat ihalesinde yolsuzluk yapıldığı iddiasıyla, 11'i faal görevli 23 subay ile 12 sivil memurun 1.5 yıl ile 45 yıl arasında değişen hapis cezası istemiyle yargılanmalarına başlandı. 
     Genelkurmay Başkanlığı Askeri Mahkemesi'nde görülen davanın bugünkü ilk duruşmasına, komutanlık tesisleri inşaatı ihalelerini kazanan ve yapım sırasında devleti 118.6 trilyon lira zarara uğrattığı öne sürülen tutuklu sanık müteahhit Ali Osman Özmen ile yüzbaşı Hüseyin Ceylan ve tutuksuz 30 sanık, sanık avukatları katıldı. 
     Sanıklara yönelik suçlamalarla hangi mahkemelerin görevli olduğu ve duruşmalarla ilgili yayın yasağı tartışmalarıyla geçen duruşma, 12 saat sürdü. 
     Özmen, kimlik tespiti sırasında sabıkasız olduğunu söyledi, ancak hakim Yarbay Aykanat Kaçmaz, Özmen'in adli sicil bilgilerine göre sabıkalı olduğunu bildirdi. 
     Özmen'in ve bazı sanıkların avukatları, basındaki haberlerde kişilik haklarının ihlal edildiğini ileri sürerek, duruşmaların gizli yapılması ve yayın yasağı konulmasını talep ederken, bazı sanıkların avukatları ise bu aşamadan sonra yayın yasağının yararlı olmayacağı gerekçesiyle talebe karşı çıktı. 
     Mahkeme heyeti, Askeri Savcı Zekeriya Duran'ın da görüşü doğrultusunda, gizlilik ve yayın yasağını gerektirecek yasal koşulların bulunmadığı, yargılamanın açık yapılmasının genel kural olması nedeniyle bu yöndeki talepleri oybirliğiyle reddetti. 
     Ali Osman Özmen'in avukatları, müvekkillerinin sivil şahıs olduğuna işaret ederek, askeri mahkemenin Özmen'e isnat edilen suçlara bakmakla görevli olmadığını savundu. Özmen'in avukatları, müvekkileri hakkındaki suçlamaların ayrılarak, Ankara Cumhuriyet Başsavcılığı'na gönderilmesini talep etti. 
     Bazı sanıkların avukatları da görevsizlik talebinde bulundu. 
     
     ''DAVA KEYFİ DEĞİL'' 
     Askeri Savcı Duran ise sivillerin askeri mahkemede yargılanmasının istisna olduğunu, Askeri Ceza Kanunu'nda yazılı suçlara ilişkin yargılamanın askeri mahkemede yapılabileceğini ifade etti. 
     Sanık avukatlarının soruşturmaya ilişkin eleştirilerini de kabul etmeyen Duran, ''Bu dava keyfi bir dava değildir. Sav ve savunmanın gerçekleri birlikte arayacağı bir davadır. Eskiden olduğu ve gelecekte olacağı gibi...'' dedi. 
     
     DOSYA BÖLÜNDÜ 
     Duruşmaya ara veren mahkeme heyeti, Ali Osman Özmen, Özmen'in şantiye şefi Mehmet Bahadır Gülse, şirket görevlileri Bülent Duran, Nurettin Tonguç ve Mehmet Işık'a yüklenen ''resmi belgede sahtecilik'' ve ''dolandırıcılık'' suçlarının askeri suç olmadığı gerekçesiyle görevsizlik kararı vererek, dosyanın bu sanıklar yönünden söz konusu suçlarla ilgili bölümünün ayrılarak Ankara Cumhuriyet Başsavcılığı'na gönderilmesine karar verdi. 
     Mahkeme heyeti, Özmen ve Gülse'nin işledikleri iddia edilen ''rüşvet verme'' ve ''rüşvete aracılık etme'' suçlarının, askeri suç sayıldığına işaret ederek, sanıkların bu suçlardan askeri mahkemede yargılanmalarını kararlaştırdı. 
     Mahkeme heyeti, diğer sanıkların görevsizlik taleplerini ise reddetti. 
     Dava kapsamında 11'i halen görevde olan 23 subay ve 13 sivil, askeri suçlardan Askeri Mahkeme'de yargılanacak. 
     Usul işlemlerinin tamamlanmasından sonra tutuklu sanıklar ve avukatları tahliye talebinde bulundu. 
     Mahkeme heyeti, Özmen ve Ceylan'ın tahliye talebini, tutuklama nedenleri ortadan kalkmadığı gerekçesiyle reddetti. 
     Mahkeme, diğer eksikliklerin giderilmesi ve sanıkların savunmalarına başlanması için duruşmayı, yarın sabaha erteledi. 
     İddianemede, 39 sanık hakkında, 1.5 yıl ile 45 yıl arasında değişen ağır hapis cezaları talep ediliyor. 
     
</TEXT>
</DOC>
