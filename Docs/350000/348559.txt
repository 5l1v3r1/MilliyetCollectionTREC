<DOC>
<DOCNO> 348559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko25.html </URL>
<DATE> 2005/06/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Enerji Bakanı Elektrik Yasası'nda değişiklik taslağı imzaya açıldı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Yüksek Planlama Kurulu YPK tarafından onaylanan Elektrik Strateji Belgesi ile mevcut 4628 sayılı Elektrik Piyasası Yasası arasındaki uyumu sağlayarak, dağıtım başta olmak üzere elektrik piyasasındaki özelleştirmelerin önünü açacak Yasa taslağının, Bakanlar Kurulu'nda imzaya açıldığını bildirdi. 
     Bakan Güler, taslağın imza aşamasında olduğunu söylemekle yetinirken, edinilen bilgilere göre Enerji ve Tabii Kaynaklar Bakanlığı, Maliye Bakanlığı, Özelleştirme İdaresi Başkanlığı, Hazine Müsteşarlığı ve Devlet Planlama Teşkilatı'nın mutabakatıyla hazırlanan Bazı Yasalarda Değişiklik Yapılmasına Dair Yasa taslağından, ''OSB'lere tanınması düşünülen haklar, TETAŞ'ın yeni enerji alım anlaşmaları yapması, lisanslar için belirlenen 10 yıllık asgari süreye'' ilişkin düzenlemeler çıkarıldı. 
     Arz güvenliği için kamuda yeni yatırım kararını ise DPT, Hazine ve EPDK'nın görüşleri alınıp Enerji ve Tabii Kaynaklar Bakanlığı'nın getireceği öneriye paralel, Bakanlar Kurulu verecek. 
     Geçen yıl kabul edilen ve YPK tarafından onaylarak kamoyuna açıklanan Strateji Belgesi uyarınca, 20 elektrik dağıtım bölgelesinin özelleştirilmesi için 31 Aralık 2005'e kadar ihaleye çıkılması öngörülüyordu. 
     Ancak yasal altyapının henüz hazır olmaması, strateji belgesinde yer alan bazı noktaların yasada yer almaması gibi nedenlerle, bugüne kadar hiç bir ihaleye çıkılamadı. 
     Taslak, Kayseri'de özel statüyle kurulu şirketle birlikte, 21 bölgeden oluşan dağıtım bölgelerinden kamunun elinde olan 20 bölgede, elektrik dağıtımı hizmetiyle görevli anonim şirketlerin, ''hisselerinin tamamının satışı'' yoluyla özelleştirilmesini öngörüyor. 
     
</TEXT>
</DOC>
