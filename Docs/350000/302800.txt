<DOC>
<DOCNO> 302800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy10.html </URL>
<DATE> 2005/01/02/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Başbakan Erdoğan, ''AB Pastası'' kesti 
</HEADLINE>
<TEXT>

     Başbakan Recep Tayyip Erdoğan, Bursa'da bir pastane sahibinin yaptırdığı ve Türkiye'ye müzakere tarihinin verildiği 17 Aralık'taki AB Zirvesi'ni konu alan pastayı kesti. 
     Çınar Pastaneleri'nde çalışan 5 kişilik bir ekip tarafından bir haftada hazırlanan, bir süre Setbaşı'ndaki şubede sergilenen pasta, Başbakan Recep Tayyip Erdoğan'ın, Bursa'daki programlarını tamamlamasının ardından akşam yemeğini yediği Soğanlıpark'taki İskender Konağı'nda sergilenmeye başladı. 
     Erdoğan, yemeğin ardından kendisine gösterilen, üzerinde ''17 Aralık'' ve ''Brüksel Stadyumu'' yazılı, ellerinde AB ve Türk Bayrağı bulunan taraftarların da yer aldığı pastayı ilgiyle inceledi. 
     Skor tabelasında ''Türkiye 1 - AB 0'' yazılı pastanın hikayesini de dinleyen Erdoğan, pastane sahibinin, pastada ''Türkiye'nin 90. dakikada AB'ye gol atışını'' yansıtmak istediklerini söyleyince, ''Tam da öyle oldu'' diye espri yaptı. 
     Erdoğan, pastanın çok anlamlı olduğunu belirterek, ''Bunu Bursalı vatandaşlarımızla arkadaşlarımızla, hemşehrilerimizle paylaşıyoruz. Bu duygularla ülkemizin aydınlık yarınları için pastayı kesiyorum'' dedi ve dev pastanın yanında yine aynı ekip tarafından hazırlanan ve ''Brüksel Futbol Sahası''nı simgeleyen pastayı keserek, etrafında bulunanlara ikram etti. 
     Bu arada, pastanın üzerindeki oyunculardan hangisinin kendisi olduğunu soran Erdoğan, ''10 numara olsun, çünkü sahanın her tarafındasınız'' yanıtını alınca, ''Hayır 9 olsun. Mutlaka gol atmak lazım'' dedi. 
     
     BAŞBAKAN ERDOĞAN İSTANBUL'A GELDİ 

     Başbakan Recep Tayyip Erdoğan, özel uçak ''Ata'' ile saat 19.15'te Bursa'dan İstanbul'a geldi. 
     Başbakan Erdoğan'ı Atatürk Havalimanı'nda İstanbul Valisi Muammer Güler, Emniyet Müdürü Celalettin Cerrah ve öteki ilgililer karşıladı. 
     Erdoğan'a, Atatürk Havalimanı VIP Salonu'nda bir hostesin 2 çocuğu tarafından hediye verildi. 
     Bu arada, Başbakan Erdoğan'ın, VIP Salonu'nda bekleyen Arnavutluk Başbakanı Fatos Nano ile kısa bir süre görüşerek ''Hoş geldin'' dediği öğrenildi. 
     Nano'nun özel bir uçakla ülkesinden Dubai'ye giderken İstanbul'a uğradığı belirtildi. 
     Öte yandan, Başbakan Erdoğan ile birlikte Milli Eğitim Bakanı Hüseyin Çelik de İstanbul'a geldi. 
     
</TEXT>
</DOC>
