<DOC>
<DOCNO> 338274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/dunya/adun.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB On'lara yaradı 
</HEADLINE>
<TEXT>


AB Komisyonu Başkanı Barroso, Birlik'e geçen yıl 1 Mayıs'ta katılan 10 ülkenin son bir yılda yüksek büyüme oranları yakaladığını, tarımda ve turizmde yüksek performans kaydettiklerini açıkladı 

Güven Özalp 


Avrupa Birliği'nin AB en önemli projelerinden biri olan genişlemenin ilk yılına girerken, Brüksel, yaşanan gelişmelerden oldukça memnun. Veriler, genişlemenin 10 yeni üyeye olduğu kadar eski üyelere da yaradığını ortaya koyar nitelikte. AB Komisyonu Başkanı Jose Manuel Barroso, genişleme ve sonuçlarını, "AB'nin kapalı bir kulüp olmadığını ve çekim gücünün önemini gösteriyor" sözleriyle yorumladı. 
Genişlemenin AB'de siyasi istikrar, ekonomik istikrar, demokrasi ve insan haklarına saygı konularında olumlu katkı yaptığını söyleyen Barroso, "Birleşmiş Avrupa popülizme dayalı korkulara, şovenizme, yabancı düşmanlığına, terörizme ve özellikle fakirliğe verilen bir cevap" dedi. Barroso'nun verdiği bilgilere göre, genişlemenin genel yansımalarına baktığımızda ise şu tabloyla karşılaşıyoruz 

AB, 10 yeni üyeye ne getirdi 
10 yeni üyenin gayrı safi yurtiçi hasılasında 2004'te ortalama yüzde 5'lik bir artış oldu. 2003'te bu oran yüzde 3.7 oranındaydı. 15'lerin büyüme oranı yüzde 2.4'te sınırlı kalırken, yeni üyelerde bu oran hayli yükseldi. Letonya yüzde 8.5'lik bir oran yakalarken, Litvanya yüzde 6.7, Estonya yüzde 6.2, Slovakya 5.5, Polonya yüzde 5.3 büyüdü. Büyümenin eski üyelerin üzerinde seyretmeye devam etmesi bekleniyor.Tarım sektöründe gelir artışı 2004'te yüzde 50 oranında oldu.Yeni üyelere yapısal fonlardan 1.3 milyar euro'luk kaynak aktarıldı.10 üyenin AB bütçesine yaptıkları katkı 3.2 milyar euro olurken, yararlandıkları miktar 6 milyar euro oldu.Turizmde yüzde 23'e kadar varan artışlar oldu. 

15'ler ne yarar gördü 
İhracat ve ithalat alanında patlama yaşandı.Eski üyelerin şirketleri yeni ülkelerde en büyük yatırımcı konumuna yükseldiler. 15'ler, 10 yeni ülkeye 2004'te 13.8 milyar euro'luk yatırım yaptılar.Yenilerden eskilere yönelik nüfus akışı korkulduğu düzeyde olmadı. 




</TEXT>
</DOC>
