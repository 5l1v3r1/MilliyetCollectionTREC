<DOC>
<DOCNO> 344220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun37.html </URL>
<DATE> 2005/05/20/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bush, Karamanlis'i kabul etti... 
</HEADLINE>
<TEXT>

     ABD Başkanı George W. Bush, Yunanistan Başbakanı Kostas Karamanlis’i kabulünde, "Amerika ve Yunanistan, stratejik bir ortaklığa sahip" dedi. 
     Beyaz Saray Oval Ofis’te Karamanlis’i kabul eden Bush, Atina Olimpiyatlarının güvenliğine ilişkin yaptıkları bir önceki görüşmeden sonra, Karamanlis’i yeniden ağırlamanın, kendisi için büyük zevk olduğunu ifade etti. 
     Bush, "Amerika ve Yunanistan’ın stratejik ortaklığı var. Bu önemli. Halklarımız için önemli, özgürlük ve barışı yaymak için birlikte çalışmamız için önemli" dedi. Başkan Bush, olimpiyatların güvenliğiyle ilgili kuşku duymadığı için, kendi ailesini ve akrabalarını Yunanistan’a göndermekten çekinmediğini ve giden herkesin çok iyi zaman geçirdiğini söyledi. 
     ABD Başkanı Bush, "Ben de ülkenizi seyahat etmeyi sabırsızlıkla bekliyorum. Görüşeceğimiz pek çok konu var. Özgürlük, Geniş Ortadoğu’da özgürlük ve Balkanlar. Özgürlükleri yaymak için birlikte en iyi nasıl çalışabileceğimiz konusunda sizinle konuşmayı sabırsızlıkla bekliyorum" dedi. 
     Karamanlis ise 1 yıl içinde Başkan Bush ile ikinci kez görüşmekten büyük memnuniyet duyduğunu ve bu durumun, ikili ilişkilerin mükemmelliğini yansıttığını söyledi. Kostas Karamanlis, "Bu ortaklığı, karşılıklı çıkarlar ve ortak hedefler doğrultusunda daha da ilerletmekte kararlıyız" diye konuştu. 
     
</TEXT>
</DOC>
