<DOC>
<DOCNO> 309749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/magazin/amag.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yurdum ailesi' alçaktan uçuyor 
</HEADLINE>
<TEXT>


4 milyon kişinin izlediği G.O.R.A.'nın ardından yarın vizyona girecek olan 'Şans Kapıyı Kırınca', 1.5 milyon izleyici hedefliyor 

DENİZ ALTUNTAŞ 

Önemli bölümü Küba'da çekilen "Şans Kapıyı Kırınca" filminin galası Lütfi Kırdar Kongre ve Sergi Sarayı'nda yapıldı. 28 Şubat'ta vizyona girecek filmde Ferhan Şensoy iki ayrı karakteri canlandırdı. 

'Karar izleyiciye ait' 
TV'deki bir yarışmada Barbunya Adası'nda tatil kazanan "Yurdum ailesi"nin maceralarının anlatıldığı filmde Asuman Dabak, Zeki Alasya, İlkay Saran, Alev Gezer, Rasim Öztekin, Necmi Yapıcı, Sinan Çetin, Ayça Tekindor, Tamer Karadağlı, Doğa Rutkay, İpek Tuzcuoğlu ve Memet Ali Alabora gibi pek çok ünlü oyuncu rol aldı. 
Küba izlenimlerini şubatta çıkacak "Hacı Komünist" adlı kitabında yazan Ferhan Şensoy, "Yaptığımız işten mutluyuz. Bundan sonra kararı izleyici verecek" dedi. 

Barbunyaca dili 
Pek çok sahnesinde "Barbunyaca" adlı, olmayan bir dilin konuşulduğu filmin yapımcısı Vural Öger ise, "Film yapımcılığı yapmak benim çocukluk hayalimdi. İlk kez bu işe girdik. Hedefimiz 1.5 milyon seyirci. Bu filmin sonucunu iyi alırsak her sene değişik tarzda bir film yapmayı düşünüyoruz" diye konuştu. 
Vural Öger'in konuşması uzayınca salondan alkışlı, ıslıklı tepki gelmesi dikkat çekti. 



</TEXT>
</DOC>
