<DOC>
<DOCNO> 322053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/siy06.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokatörlere dikkat 
</HEADLINE>
<TEXT>


Erdoğan, "Herkes sorumluluğunun bilincinde olmalı. Her an bu tür provokatif eylemler olabilir. Kamu görevlisi arkadaşlarımın hassasiyeti çok önemlidir" dedi 

ANKARA Milliyet 


Başbakan Recep Tayyip Erdoğan, İstanbul'da Dünya Kadınlar Günü eylemi sırasında yaşanan polis müdahalesine ilişkin tepkileri değerlendirirken, "Her an, her yerde provokatif eylemler olabilir. Provokatörlere dikkat edilmelidir" dedi. Erdoğan, kadına karşı cinsiyet ayrımcılığı yapmanın ırkçılıktan daha ilkel davranış olduğunu söyledi. 
AKP grup toplantısındaki konuşmasında Erdoğan, "Bu duyarlılığa hayatın her alanında azami derecede önem gösterilmesi şarttır" diye konuştu. Herkesin hangi makam ve mevkide olursa olsun milletin, toplumun ve bütünün bir parçası olduğunu unutmadan hareket etmesi gerektiğini söyleyen Erdoğan, "Özellikle kamu görevi yapan herkes öncelikle toplumsal sorumluluğunun bilincinde olmak zorundadır. Provokasyonlara dikkat etmek zorundadır. Her an bu tür provokatif eylemler olabilir. Onun için kamu görevlisi arkadaşlarımın hassasiyeti çok önemlidir" şeklinde konuştu. 

Hayat metalaştı 
Türkiye'de kurumlaşmış bir cinsiyet ayrımcılığından söz edilemeyeceğini, kadınların maruz kaldığı şiddet, taciz, hor görülme gibi olumsuzlukların, ülkenin yaşadığı uzun geçiş süreciyle ilgili olduğunu belirten Erdoğan, şunları kaydetti 
"Kadim kültürde anne, eş, kardeş, can - canan olarak gördüğümüz, ölçülemez kıymet verdiğimiz kadınlarımızın bugün yaşadığı belli problemler, aslında gelenekle de izah edilmesi zor olan, daha çok çağımıza özgü, toplumsal hayatın adeta metalaşmasıyla açıklanması mümkün görünen problemlerdir. Cinsiyet ayrımcılığı yapmak ırkçılıktan daha ilkel bir durumdur." 



</TEXT>
</DOC>
