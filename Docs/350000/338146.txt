<DOC>
<DOCNO> 338146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy07.html </URL>
<DATE> 2005/04/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İç çamaşırına sansür bitti 
</HEADLINE>
<TEXT>

     Osman Nuri BOYACI-Ramazan ÇETİN DHA 

      DENİZLİ Enverpaşa Caddesi'nde bir mağazanın tabelasındaki iç çamaşırlı manken fotoğraflarına tehdit yüzünden uygulanan sansüre son verildi. 
     Emin Akdaş'a ait Beste İç Giyim Mağazası'nın tabelasında bulunan iç çamaşırlı manken fotoğraflarının beden kısmı kağıt yapıştırılarak örtüldü. 1.5 ay önce açılan mağazanın İşletme Müdürü Semra An, sakallı iki kişinin gelip tabelayı kaldırmalarını istediğini belirterek, bu nedenle sansürleme yoluna gittiklerini, iki hafta sonra da giysili manken fotoğraflarının yer aldığı yeni tabelalarını asacaklarını söyledi. 
     Mağaza Müdürü An, konuyla ilgili haberlerin basında yer alması üzerine iç çamaşırlı mankenlerin üzerindeki kağıtları söktü ve fotoğraflar özgür kaldı. Olayın farklı boyutlara çekilebileceğini söyleyen Semra An, bu nedenle tabelayı kullanmaya devam edeceklerini söyledi. Semra An, Biz ticaretle uğraşıyoruz. Müşterilerden tepki almayı istemeyiz. İki hafta önce gelen sakallı iki kişi tabelanın uygun olmadığını, hoş karşılamadıklarını söyleyerek kaldırmamızı istedi. Biz de tepki toplamamak için mankenlerin üzerini kapattık. Yeni tabela yaptıracaktık. Ancak, konu basında yer alınca kararımızı değiştirdik. Mankenlerin üzerlerindeki kağıtları söktük. Tabelayı da değiştirmeyeceğiz, kullanmaya devam edeceğiz. Vergisini ödüyorum, istediğim tabelayı asarımö dedi. 
     Kendilerini uyaran kişileri tanımadıklarını, olayı büyütmemek için polise bildirmediklerini söyleyen Semra An, Konu çok farklı boyutlara taşınmaya başlandı. Ticaretle uğraştığımız için gelen önerileri dikkate almıştıkö dedi. 
     Bu arada Denizli Emniyet Müdürlüğü'nün olayla ilgili şikayet olmadığı için herhangi bir işlem yapmadığı öğrenildi. Denizli Belediyesi Zabıta Müdürü Emin Akbulut da belediyden mağazaya bu yönde bir telkin yapılmasının sözkonusu olmadığını, tabelanın kaldırılması için kendilerine bir müracaat yapılmadığını söyledi. Akbulut, Denizli'de iç çamaşırlı manken fotoğrafı olan birçok mağaza tabelası varö dedi. 
     
</TEXT>
</DOC>
