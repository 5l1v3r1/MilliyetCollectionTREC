<DOC>
<DOCNO> 340673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko11.html </URL>
<DATE> 2005/05/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan, TOBB'a Baykal'ı şikayet etti 
</HEADLINE>
<TEXT>

     Başbakan Recep Tayyip Erdoğan, TOBB’un 60’ıncı Genel Kurulu’nda, Türkiye’de artık eskisi gibi rahat kazanma, faaliyet dışı gelir elde etme döneminin bittiğini belirterek, "Şimdi ter dökme dönemidir. Faaliyet dışı gelirden kim ne kazandı biliyorsunuz" dedi. Erdoğan, özelleştirmeye karşı muhalefetinden dolayı da CHP’yi işadamlarına şikayet etti. Erdoğan, "Bunu ideolojik yaklaşımlarla anlatamazsınız. Bu sadece ülkenin zarar hanesine kayıt düşmektir" dedi. 
     Başbakan Recep Tayyip Erdoğan, TOBB’un 60’ıncı Genel Kurulu’na katıldı. Erdoğan, burada yaptığı konuşmada, Türkiye’nin neredeyse kaybetme noktasına geldiği geleceğini yeniden kazandığını söyledi. Erdoğan, Türkiye’de en kötümser olanların dahi gözünü geleceğe çevirdiğini, oysa 2.5 yıl önce Türkiye’nin umudundan başka neredeyse hiçbirşeyinin kalmadığını ifade etti. İşadamlarına, "Zaten o yangının ateşini en yakından sizler hissetiniz" diyen Erdoğan, "Allah o hazin günleri Türkiye’ye bir daha yaşatmasın" diye konuştu. Erdoğan, 2005 yılının Türkiyesinin o karanlık günlerinu çok çok uzağında olduğunu, Türkiye’nin özgüvenini tekrar kazandığını, yeniden üretmeye, büyümeye başladığını anlattı. Erdoğan, bugün artık uzun vadeli hedefler koyacak, etkin stratejiler üretecek ve o stratejileri hayata geçirecek bir dinamizmin yakalandığını kaydetti. Erdoğan, bir ülke ekonomisi için de en önemli şeyin özgüven duygusu olduğunu vurguladı. 
     Erdoğan, Türkiye’nin ekonomisinin yakın geçmişle kıyaslanmayacak derecede sağlam bir yapıya kavuştuğunu, bu başarının da kendilerinin demokrasi ve hukuk devleti anlayışından kaynaklandığını söyledi. Türkiye’nin şu anda bir yapısal değişimi yaşadığını ve bu kapsamda küçük esnafın bazı sıkıntılar çektiğini belirten Erdoğan, ancak bugün yapısal değişime uygun dev yatırımların ortaya çıktığını kaydetti. Erdoğan, eskiden küçük esnaf kredi istediğinden faiz oranınınm yüzde 69 olduğunun, şimdi bu faizin yüzde 19.5’a düştüğünü, daha önce küçük esnafa toplam 153 trilyon kredi verilirken, bugün bunun 2 katrilyonu aştığını anlattı. 
     Erdoğan, bu gelişmenin bundan sonra da bu şekilde gideceğini, önümüzdeki günlerde ekonomide eksik kalan kısımların da hızla tamamlanacağını söyledi. 

     
</TEXT>
</DOC>
