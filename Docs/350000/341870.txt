<DOC>
<DOCNO> 341870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy01.html </URL>
<DATE> 2005/05/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
TRT Genel Müdürü ''Yayıncılık memur işi değil'' 
</HEADLINE>
<TEXT>

     TRT Genel Müdürü Şenol Demiröz, televizyon yayıncılığının devlet memuru ile yapılamadığını belirterek, "Bu iş devlet memuru işi değil" dedi. 
     TBMM KİT Komisyonu'nda, TRT'nin 2001, 2002 ve 2003 yılları hesaplarının görüşülmesi sırasında Genel Müdür Demiröz, komisyon üyelerinin sorularını yanıtladı. 
     TRT'de çalışan 8 bine yakın personelin devlet memuru statüsünde, 500'e yakın personelin ise sözleşmeli olduğunu kaydeden Demiröz, başka ülkelerde kamuya ait televizyon kanallarında 26 bine yakın personelin görev yaptığını, TRT'nin en az personelle hizmet veren kamu televizyonu olduğunu ifade etti. 
     Amaçlara uygun yayın yapılması için kadro ve kaynağa ihtiyaç duyulduğuna değinen Demiröz, "Devlet memuru ile yapılacak iş değil. Mesai bittiğinde Genel Müdürlük binasındaki 3 bin 700 personel, fabrika işçisi gibi boşalıp, servise binip gidiyor. Asıl yayın saati ise memur mesai saatinden sonra başlıyor" diye konuştu. 
     TRT Genel Müdürü Demiröz, "TRT'de yolsuzluk yapıldığı" iddialarının sık sık bazı medya organlarında gündeme getirildiğini anımsatarak, bu iddiaları ileri sürenlerle görüştüğünü, ancak somut bir sonuca ulaşamadığını bildirdi. 
     İddialara açıklık getirilmesi için Başbakanlık Teftiş Kurulu'nca teftiş yapılmasını talep ettiğini belirten Demiröz, "Yolsuzluğu biz de öğrenelim. Eğer gerçekten yolsuzluk varsa ortaya çıksın. Kurumla ilgili dosyalar inceleniyor" diye konuştu. 
     AK Parti İstanbul Milletvekili Gülseren Topuz, TRT Genel Müdürü Demiröz'ün dönemini ilgilendiren sorularına cevap alamadığını ifade ederek, soruların yazılı cevaplandırılmak istenmesine tepki gösterdi ve komisyonu terk etti. 
     CHP Balıkesir Milletvekili Orhan Sür ise Demiröz'e kullandığı lojmanın kaç odalı olduğu yönündeki soruya yazılı cevap verilmek istenmesine anlam veremediğini belirterek, "Sorumun cevabı için evine gidip odaları saymasına gerek yok" dedi. 
     
</TEXT>
</DOC>
