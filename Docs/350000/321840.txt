<DOC>
<DOCNO> 321840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko43.html </URL>
<DATE> 2005/03/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Niksar Ayvaz Suyu yeniden üretime geçti... 
</HEADLINE>
<TEXT>

     Tokat'ın Niksar İlçesi'nde kurulu bulanan ve bir süre önce üretimine ara veren Niksar Ayvaz Su Şişeleme A.Ş, faaliyetine yeniden başladı. 
     Niksarlı işadamı Mahmut Mısır'ın Niksar Ayvaz Su Şişeleme A.Ş'yi Sudi Özkan'dan devir almasından sonra, fabrikanın üretime geçmesi için bir süre hazırlık dönemi geçirildi. 
     Konuyla ilgili olarak açıklama yapan Niksar Belediye Başkanı İdris Şahin, fabrikanın bir daha bu durumu yaşamaması için işletmeci firma ile işbirliği içerisinde olacaklarını belirterek, ''Niksar'ın sembol değeri olan Ayvaz Suyu'nun en yaygın ve en güzel biçimde pazarlanması, tanıtılması noktasında belediye olarak her türlü desteği sağlayacağız'' dedi. 
     Şahin, şunları kaydetti 
     ''Niksar Ayvaz Suyu kıymetinden hiçbir şey kaybetmedi. Dolayısıyla çok daha güçlü bir şekilde piyasaya girecek. 7 Mart 2005 tarihi itibariyle üretime yeniden başlandı. Niksarlı işadamımız Mahmut Mısırlı, tamamen diğer firmanın sözleşme şartlarıyla 2020 yılına kadar Niksar Ayvaz Suyu'nu devraldı. Niksar Belediyesi olarak bu işadamının sonuna kadar arkasındayız. Her konuda destek vereceğiz. Yeni müstecirimiz Niksarlı işadamımız Mahmut Mısırlı aynı zamanda İstanbul'da boru fabrikaları olan AS Boru'nun sahibidir. Bu anlamda Niksar Ayvaz Suyu çok daha güçlü bir şekilde, damacana tesisleriyle 1 ay içinde piyasaya girecek.'' 
     
</TEXT>
</DOC>
