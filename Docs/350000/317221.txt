<DOC>
<DOCNO> 317221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko25.html </URL>
<DATE> 2005/02/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çin, cep telefonu üretiminde tekelleşme yolunda... 
</HEADLINE>
<TEXT>

     Geçen yıl 240 milyon adet cep telefonu üretilen Çin'in, 2005'te bu rakamı dünya tüketiminin yüzde 80'ine denk gelen 500 milyon adete yükseltebileceği belirtildi. 
     Yeni Çin haber ajansının bildirdiğine göre, cep telefonu üretiminde dünya lideri olan Çin, 2004 yılında ürettiği 240 milyon adet cep telefonundan yaklaşık 140 milyonunu ihraç etti. 
     Bu yıl 40 yeni şirketin üretime başlayacağı kaydedilirken, toplam kapasitenin 500 milyonu bile aşabileceği ifade ediliyor. 
     Bu durumda Çin'in cep telefonu üretiminde tekel hale gelmesinden endişe ediliyor. 
     Çin'deki cep telefonu üretimi daha çok Nokia, Motorola, Siemens ve LG gibi yabancı sermayeli şirketlerce gerçekleştirilse de, Ningbo Bird, TCL ve Amoi gibi yerli markalar, iç pazarda hakimiyeti ele geçirdikten sonra ilgilerini dış pazarlara yöneltmiş durumdalar. 
     Siemens'in zarar eden cep telefonu biriminin Ningbu Bird'e satılacağı söylentileri, Çinli üreticilerin ulaştığı noktayı ortaya koyuyor. 

     
</TEXT>
</DOC>
