<DOC>
<DOCNO> 300453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/bila.html </URL>
<DATE> 2004/12/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Aşırı güç kullanımı 
</HEADLINE>
<TEXT>


11 Eylül saldırısı ve ABD'nin Irak'ı işgalinden sonra dilimize yerleşen kavramlardan biri de "Aşırı güç kullanımı." 
Kıbrıs sorununda gelinen nokta bu kavramı anımsatıyor. 
Avrupa Birliği'nin, Kıbrıs konusunda Türkiye'ye karşı izlediği politika "aşırı güç kullanımı" olarak tanımlanabilir. 
Birlik üyesi ülkeler bütün güçleriyle, Türkiye'ye müzakere tarihi vermeden önce, Güney Kıbrıs'ı tanıması yönünde çok ağır baskı yapmışlardır. Protokolü törenle imzalayın ısrarı bunun açık göstergelerinden biridir. 
Türkiye, bu imzayı Brüksel'de atmamakla birlikte, 3 Ekim 2005'e kadar imzalayacağı yönünde sözlü ve yazılı güvence vererek, müzakere tarihi alabilmiştir. 
Brüksel'de yaşanan, Avrupa'nın Türkiye'ye karşı diplomatik yoldan aşırı güç kullanmasıdır. İmzayı atmaması ve resmen taahhüt etmemesi halinde Türkiye'nin hak ettiği tarihi vermeyeceğini belirtmiş ve bu noktada ısrar ederek, Ankara'yı taahhüt altına sokmuştur. 
Durum böyle olunca Kıbrıs'ta "çözüm" bulma yükü yine Türkiye ve Kuzey Kıbrıs'ın üzerinde kalmıştır. 
Oysa, aynı Brüksel kararı, Güney Kıbrıs'a 3 Ekim 2005'e kadar kılını kıpırdatmadan bekleme olanağı vermektedir. Ki Kıbrıs Rum lideri Papadopulos, böyle yapacağını şimdiden her fırsatta ifade etmektedir. Türkiye'nin 3 Ekim 2005'e kadar protokolü imzalamaması halinde "veto" yetkisini kullanacağı tehdidini sık sık savurmaktadır. 
Türkiye'nin ve KKTC'nin elinde, Papadopulos'u bu politikasından çevirecek yaptırım gücü yoktur. Ankara'nın beklentisi, Annan Planı'na "evet" demiş taraf olarak AB'nin Rum yönetimi üzerinde baskı kurmasıdır. Yaptırımı olan bir yöntemle Rum tarafını baskılamak ve Kıbrıs Türklerinin ve Türkiye'nin haklarını koruyacak adil bir çözüme razı etmek. Ankara, özellikle AB Dönem Başkanlığı'nın İngiltere'ye geçeceği 2005'in ikinci yarısı için umut beslemektedir. 
Ancak bugüne kadar bütün ağırlığını Rumlardan yana koyan ve sorunun çözümünü beklemeden Güney Kıbrıs'ı üye yapan AB, böyle bir politikaya yönelir mi AB'den önce BM aynı yönde bir ağırlık koyar mı 
Bu sorulara kolayca "evet" demek mümkün değildir. AB'nin ortaya koyduğu tavır, Kıbrıs sorununda Türklerin haksız, Rumların haklı olduğu yönündedir. Aslında BM'nin tutumu da farklı değildir. Rum yönetimini Kıbrıs Cumhuriyeti olarak tanıyan BM'dir. Keza AB de Rum yönetimini üye yaparak, 1974 Kıbrıs Barış Harek tı'nın haklı nedenlerini tanımadığını yansıtmış olmaktadır. 
Kıbrıs Cumhuriyeti'ni bir darbeyle ele geçirme girişimine karşı Türkiye'nin garantör devlet olarak uluslararası anlaşmalardan doğan müdahale hakkını kullanmış olmasını meşru saymamaktadır. 
Kıbrıs'taki referandumdan sonra dahi tavrı değişmemiştir. 
Türkiye ve KKTC'nin bir çeşit aşırı güç kullanma ve müzakereyi başlatmama şantajı karşısında güçlü bir konumda olduğunu söylemek zordur. 
Aslında Türkiye'nin AB'ye karşı sürmesi gereken koşul, kendisine karşı ikinci kez sürülmektedir. 
Müzakereler açılacaksa, 70 milyonluk Türkiye için Kuzey Kıbrıs'ta 200 bin Türk'ün lafı mı olur, kaldı ki onlar da istiyor demek çok sığ bir yaklaşımdır. Sorun bu kadar basit değildir. 
AB'nin Türkiye'yi ve KKTC'yi her koşulda suçlu gören tavrını haklı bulmak her fırsatta Rum yönetimi ve AB yerine Türkiye'yi ve Türkleri suçlamak ve bunu AB'ye tapınma noktasına vardırarak kraldan fazla kralcı olmak tarihe karşı izahı zor bir durumdur. 
BM'nin eşit zeminde yapması gereken girişimlere AB'nin de Türkiye ve Kıbrıs Türklerinin hakkını teslim eden bir yaklaşımla katkıda bulunması sorumluluğu vardır. Haksızlığı yapan AB'dir. 



</TEXT>
</DOC>
