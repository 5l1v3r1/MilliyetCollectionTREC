<DOC>
<DOCNO> 310591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur22.html </URL>
<DATE> 2005/01/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bebeğini banyo camından dışarı attı... 
</HEADLINE>
<TEXT>

     Kırıkkale'de misafir olduğu evde, gizlice doğum yaptıktan sonra bebeği banyo camından dışarı atan genç kadın yakalandı. 
     Alınan bilgiye göre, Bağlarbaşı Mahallesi 76. Sokaktaki bir evin arkasındaki arazide top oynayan çocuklar, yeni doğmuş erkek bebek cesedi buldular. 
     Polis, olayın bildirilmesinin ardından araştırma başlattı. Ekipler, soruşturma çerçevesinde bebeğin bulunduğu arazi yakınındaki evin sahibi G.D'nin ifadesine başvurdular. 
     G.D'nin, Keskin İlçesi'nde oturan kız kardeşi H.I'nın 24 birkaç gün önce kendilerini ziyarete geldiğini bildirmesi üzerine, bu kişi gözaltına alındı. 
     Henüz bekar olduğu belirtilen H.I, emniyetteki sorgusunda, girdiği ilişki sonucu hamile kaldığını ve misafirlik için geldiği ablası G.D'nin evinde, gece gizlice doğum yaptığını söyledi. 
     Dünyaya getirdiği erkek bebeği doğumdan sonra banyo camından dışarı attığını anlatan H.I, bunu hamile olduğundan haberleri olmayan ailesinin tepkisinden çekindiği için yaptığını ifade etti. 
     H.I, hakkındaki gerekli işlemlerin tamamlanmasının ardından yarın adliyeye sevk edilecek. 
     
</TEXT>
</DOC>
