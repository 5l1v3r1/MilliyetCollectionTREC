<DOC>
<DOCNO> 306111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko15.html </URL>
<DATE> 2005/01/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
BDDK Başkanı 6 ayda bir sektördeki gelişmeleri değerlendireceğiz 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, bankacılık sisteminin 10-15 yıldan bu yana ilk defa, kredilere, menkul değerlerden daha fazla önem verdiğini bildirdi. 
     Bilgin, Ekonomi Muhabirleri Derneği EMD üyeleriyle düzenlediği, ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısında, 2004'ün ''enflasyondaki gerileme, ertelenmiş tüketim talebi nedeniyle kredilerdeki patlama ve AB ile ilişkiler açısından'' önemli bir yıl olduğunu vurguladı. 
     BDDK olarak şeffaflığa önem verdiklerini belirten Bilgin, bundan böyle periyodik olarak, 6 ayda bir sektördeki gelişmelerin değerlendirileceği bir basın toplantısı yapacaklarını kaydetti. 
     Bankaların finans sektörü içindeki paylarının yüzde 92.4 seviyesinde olduğunu ifade eden Bilgin, bu oranın gelişmiş ülkelere göre oldukça yüksek olduğunu, önümüzdeki dönemde biraz düşse de ağırlığın devam edeceğini beklediklerini bildirdi. 
     Bankacılık sektöründe personel sayısı açısından 80'li yıllara dönüldüğünü kaydeden Bilgin, 24 yılda toplam aktiflerin 10 katın üzerinde, kredilerin ise 7 kat arttığını söyledi. 
     Bilgin, bu dönemde mevduatın ise 9 milyar dolarlardan 148 milyar dolara çıktığını anlattı. 
     Sektörün GSMH içindeki payının yüzde 31'lerden yüzde 72'ye ulaştığını da kaydeden Bilgin, bankacılık sektörünün GSMH içindeki en önemli sektör konumunda bulunduğunu vurguladı. 
     
     ''BANKALARIMIZ GÜDÜK KALDI'' 
     Bilgin, özellikle 1990'lı yıllarda gerek içsel gerekse dışsal şoklarla bankacılık sektöründe krizler yaşandığını, bu dönemde kamunun en büyük ve tek alıcı konumunda bulunması nedeniyle bankaların kamu kağıtlarına yöneldiğini, bunun da bankaların gerçek anlamda gelişmesini engellediğini kaydetti. 
     ''Bir anlamda bankalarımız güdük kalmıştır. Gerekli derinliği bulamamıştır'' diyen BDDK Başkanı, sektörün GSMH içindeki payının yüzde 70'ler seviyesinde olduğunu hatırlattı ve bunun gelişmiş ülkelerde birkaç katına çıktığını söyledi. 
     Ancak önümüzdeki dönemde siyasi ve politik istikrarla birlikte bunun büyüyeceğini anlatan Bilgin, bunun bankacılık sisteminin potansiyelinin yüksek olduğunun haberini verdiğini kaydetti. 
     
     ''TÜRKİYE-AB BANKACILIĞI'' 
     Bilgin, Türkiye ve AB'deki bankacılığa ilişkin bilgiler de verdi. Buna göre, aktiflerin GSYİH'ye oranı Türkiye'de yüzde 69.5 seviyesinde bulunurken, AB'de yüzde 226.1'e çıkıyor. 
     Kredilerin GSYİH'ye oranı Türkiye'de yüzde 19, AB'de ise yüzde 103.2 olarak hesaplanıyor. Mevduatın GSYİH'ye oranı AB'de yüzde 97'lerde çıkarken, Türkiye'de yüzde 43.2 seviyesinde kalıyor. Mevduat güvencesi sınırı Türkiye'de 27 bin 700 euro, AB'de de 27 bin 500 euro seviyesinde bulunuyor. Kamu bankalarının payı Türkiye'de yüzde 33.3 seviyesinde bulunurken, AB'de yüzde 7.8 olarak hesaplanıyor. 
     Bu arada Bilgin, kamu bankası olan ülkelerde kamu bankalarının toplam sektör içindeki payının AB ülkelerinde yüzde 20'ler seviyesinde olduğunu kaydetti. 
     Bankaların, mevduat toplama ya da aktifteki değerlerin satılması şeklinde yarattıkları kaynakları kullandırırken kredilere plasmanda bulunduklarını kaydeden Bilgin, ancak menkul kıymetlere yapılan plasmanların payının kredilerin yarısı kadar olduğunu söyledi. 
     ''Bankacılık sistemimiz, 10-15 yıldan bu yana ilk defa, kredilere, menkul değerlerden daha fazla önem vermekte'' diyen Bilgin, bunun önümüzdeki dönemin en belirleyici bankacılık aktivitelerinden biri olacağını kaydetti. 
     
</TEXT>
</DOC>
