<DOC>
<DOCNO> 329225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun21.html </URL>
<DATE> 2005/04/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Papa'nın biyografisi... 
</HEADLINE>
<TEXT>

     Papa İkinci Jean Paul, asıl ismiyle Karol Jozef Wojtyla, Katolik Kilisesi'nin Polonya kökenli ilk Papası. 
     Krakov'a 50 kilometre uzaklıktaki Wadowice'de 18 Mayıs 1920'de dünyaya gelen Wojtyla, 1938'de Leh Dili ve Edebiyatı okumak üzere Jagellonica Üniversitesi'ne kaydoldu. Ancak Polonya'nın Nazi orduları tarafından işgali, üniversitenin kapanmasıyla sonuçlandı. 
     Bu dönemde amatörce tiyatro ve şiirle ilgilenen Wojtyla, 1942'de babasını kaybettikten sonra dine ilgi duymaya başladı. 
     1945'te Polonya'nın Rusya tarafından Nazi işgalinden kurtarılmasının ardından yeniden açılan Jagellonica Üniversitesi'nde İlahiyat Fakültesi'ne yazılan Wojtyla, ertesi yıl fakülteden mezun olmasını müteakiben kendisine 1 Kasım 1946'da Krakov Başpiskoposu Kardinal Adam Sapieha tarafından rahiplik unvanı verildi. 26 yaşındayken rahip olan Wojtyla, doktora yapması için Roma'da Vatikan'a bağlı üniversitelerden biri olan Papalık Angelicum Üniversitesi'ne gönderildi. Wojtyla, 1948'de ''Haçlı Aziz Yuhanna''da İman Kavramı konulu tezle doktorasını tamamladıktan sonra, memleketi Polonya'ya geri döndü. 
     Wojtyla, felsefe öğrenimini sürdürdüğü sırada, 1952-1958 arasında Krakov'da rahip yetiştirme okulunda ''sosyal etik'' dersleri de verdi. 1956'da Lublino Üniversitesi'nde ahlak profesörü olarak atanan Papa, Max Sheler hakkında hazırladığı lisans teziyle 1960'ta felsefe öğrenimini tamamladı. 
     
     ÖNEMLİ GELİŞME 

     Papa'nın kilise bünyesindeki rahiplik mesleğinde en önemli ilk gelişme, 1958'de oldu Wojtyla, 4 Temmuz 1958'de dönemin Papası 12. Pius tarafından Ombi Piskoposluğu ve Krakov Yardımcı Piskoposluğu görevine atandı. 
     Wojtyla'nın başpiskopos konumuna getirilmesi ise 30 Aralık 1963'te, dönemin Papası Altıncı Paul'ün emriyle oldu. 
     Krakov Başpiskoposu olan Wojtyla, 26 Haziran 1967'de Papa 6. Paul tarafından kardinallik unvanıyla taltif edildi. Bunda, Wojtyla'nın Polonya'da komünist yönetimin baskılarını göğüslemedeki başarısının yanı sıra 1962-1965 yılları arasında Roma'da yapılan İkinci Vatikan Konsili'ndeki tartışmalarda gösterdiği verimin önemli rol oynadığı kaydedildi. 
     
     WOJTYLA'NIN SÜRPRİZ PAPALIĞI 

     Altıncı Paul'ün ölümünün ardından Vatikan'daki papalık seçimi, 26 Ağustos 1978'de tahta Birinci Jean Paul'ün oturmasıyla sonuçlandı. Ancak yeni papa, bu görevde sadece 33 gün kalabildi. Vatikan'a göre 28 Eylül'de Papa eceliyle vefat etti. Bir başka iddiaya göre ise Vatikan'da bir iç hesaplaşma neticesinde zehirlenerek öldürülmüştü. 
     Neticede, tüm kardinaller 1978'de yeni bir papa seçmek için Vatikan'da yeniden bir araya gelmek zorunda kaldı. O dönemde hiç kimse Polonyalı bir kardinalin papalık koltuğuna oturtulacağını düşünmüyordu. Papalık makamı, tam 455 yıldan beri sürekli İtalyan kardinaller tarafından dolduruluyordu. 
     Vatikan geleneğinde, papalık seçimi esnasında içeride olup bitenler, tartışmalar ve oylama sonuçları gizli tutuluyor. Ama bu yasağa rağmen dışarı sızan bilgilere göre, seçim esnasında oylamada iki İtalyan kardinal arasında atbaşı yarış söz konusuydu Cenova Kardinali Giuseppe Siri ve Floransa Kardinali Giovanni Benelli. Ancak iki kardinal de bir türlü yeterli oy çoğunluğunu sağlayamıyordu. Bu durum üçüncü aday arayışını beraberinde getirdi. 
     Deyim yerindeyse iki İtalyan kardinal arasındaki kapışma neticesinde oyların bölünmesi, sürpriz bir şekilde ismi son anda gündeme getirilen üçüncü adayın seçimi kazanmasıyla sonuçlandı. Bu da Polonyalı Kardinal Wojtyla idi. 
     16 Ekim 1978'de Papa seçilen Wojtyla, bu yeni görevde kendisi için seçtiği ismi, selefinden esinlenerek belirledi. İkinci Jean Paul adını alarak Papalık tahtına geçti. 
     
     SOĞUK SAVAŞ DÖNEMİ VE PAPA 

     Papa İkinci Jean Paul'ün dönemini inceleyen bazı uzmanlar, SSCB-ABD soğuk savaşının etkisini hissettirdiği yıllarda, komünizmle mücadele düşüncesinin de kardinallerin Doğu Bloku'ndan bir isim üzerinde uzlaşmalarını kolaylaştırdığı kanaatindeydi. 
     Polonyalı Papa İkinci Jean Paul'ün, Berlin Duvarı'nın yıkılışı 9 Kasım 1989 ve iki Almanya'nın birleşmesiyle 3 Ekim 1990 , Doğu Bloku ve Varşova Paktı'nın çöküş süreci, SSCB'nin 26 Aralık 1991'de resmen dağılması sürecinde Polonya'nın Dayanışma Sendikası lideri ve sonradan Devlet Başkanı olan Lech Walesa'ya büyük ilham kaynağı olduğu biliniyor. 
     
     TÜRKİYE'Yİ DE ZİYARET EDEN EN GEZGİN PAPA 

     İkinci Jean Paul'ün seleflerinden en önemli farkı, kendisinin daha önce Vatikan'da çalışmamış ve diplomatik görevlerde bulunmamış olmasına karşın papa seçilmiş olması. Papalık görevini ''devlet başkanlığı'' olarak görmekten ziyade ''misyonerlik'' olarak algılamış olması dikkat çeken İkinci Jean Paul'ün, tarihin en gezgin papası olması da onun bu anlayışından kaynaklanıyordu. 
     İkinci Vatikan Konsili sonrasında Altıncı Paul, 15 yıllık papalığı süresince sadece 9 kez yurtdışı seyahatine çıkmıştı. Oysa İkinci Jean Paul, 26 yılı aşan görevi süresince tam 104 kez yurtdışı seyahati yaptı. 
     Görkemli törenlerden hoşlanan İkinci Jean Paul, muhtelif ülkeleri ziyaret etmeyi Hıristiyanlık mesajını tüm dünyaya taşımanın ve halklarla doğrudan temas kurmanın en önemli aracı olarak görüyordu. 
     Polonyalı Papa, seyahatlerinin ana gerekçesini, ''tüm insanlara İncil'i muştulamak'' cümlesiyle özetlemesinin ardından şöyle diyordu 
     ''Roma artık Roma değil, gezgin bir kilisenin kalbidir. Dolayısıyla kilise de artık dünyanın yollarına düşmüş bir gezgin konumundadır.'' 
     
     TÜRKİYE ZİYARETİ 

     İkinci Jean Paul, Türkiye'yi ziyaret eden ikinci papa oldu. Polonyalı Papa, 28-30 Kasım 1979'daki iki günlük Türkiye gezisinde Ankara, İstanbul, İzmir ve Efes'i, Meryem Ana Evi'ni ziyaret etti. 
     Kendisinden önce Türkiye'yi ziyaret eden ilk papa ise, Altıncı Paul olmuştu. 25 Temmuz 1967'de İstanbul ve Efes'i ziyaret eden Altıncı Paul, 5. Cumhurbaşkanı Cevdet Sunay'la da görüşmüştü. 
     Türkiye'den gelip Vatikan'da Papa İkinci Jean Paul'ü ziyaret eden kişiler arasında ise Fethullah Gülen ve Diyanet İşleri başkanlarından Mehmet Nuri Yılmaz da yer aldı. Gülen'in 9 Şubat 1998'de, Yılmaz'ın ise 16 Haziran 2000'de Vatikan'da Papa'yı ziyaretleri Türk basınında geniş yer aldı. 
     
</TEXT>
</DOC>
