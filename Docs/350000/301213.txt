<DOC>
<DOCNO> 301213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun13.html </URL>
<DATE> 2004/12/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kissinger Irak'ın yeniden yapılanmasında Türkiye'ye başvurmalıyız 
</HEADLINE>
<TEXT>

     ABD'nin eski dışişleri bakanlarından Henry Kissinger, seçimlerin ardından Irak'ın tamamında bir ''Şii teokrasisi'' olacaksa, o zaman ABD'nin Irak'ın toprak bütünlüğünü korumada hiçbir çıkarı olmayacağını, birbiriyle çekişen etnik gruplara kendi hükümetlerini kurma izninin verilebileceğini söyledi. 
     Kissinger, CNN televizyonunda katıldığı bir programda, ABD'nin eski ulusal güvenlik danışmanlarından Zbigniew Brzezinski'nin, ''Bence Irak'ta Şii ve teokratik bir hükümet kurulacağı gerçeğini kabul etmek zorundayız. Bu da, samimi bir demokrasi olmayacak. Teokratik olacak. O zaman da kabul etmeliyiz ki, Irak'taki rolümüz sınırlı olacak'' sözlerine tepki gösterdi. 
     Henry Kissinger, ''Irak'ın tamamında bir Şii teokrasisini kabul etmek zorunda olduğumuz iddiasını kabul etmiyorum. Eğer o noktaya ulaşırsa, o takdirde Irak'ı birleşik tutmada hiçbir çıkarımız yok demektir. O zaman Irak'ta teokrasiyi dayatmaktansa, bütün birbiriyle çekişen etnik gruplara, kendi hükümetlerini kurma izni verebiliriz'' dedi. 
     ABD'nin önündeki hedefin ''ilerici, ılımlı bir Irak'' yaratmak olduğunu belirten Kissinger, bu çerçevede Irak'ın siyasi ve ekonomik yeniden yapılanmasına, başka ülkeleri katmak için bir kez daha girişimde bulunulmasını istedi. 
     Kissinger, ilk adım olarak Avrupalılara değil, Hindistan, Rusya ve Türkiye gibi ülkelere başvurulması gerektiğini kaydetti. Kissinger ayrıca, ''radikal İslam deneyimi olan'' Cezayir ve Mısır gibi ülkelerle temas kurulması ve siyasi evrimin sorumluluğunun bir bölümünü onların üstlenmesinin sağlanması gerektiğini savundu. 
     Brzezinski ise Irak'ta mevcut sıkıntıların baş sorumlusunun ABD başkanı olduğunu, ikinci olarak başkan yardımcısı ve ardından Genelkurmay ve Ulusal Güvenlik Konseyi ile Savunma Bakanlığı'nın geldiğini kaydetti. Zbigniew Brzezinski, bunların ardından ise Pentagon'un çevresindeki muhafazakar kesim ve etrafında yeterince keskin bir çizgi oluşturmayı başaramayan Dışişleri Bakanı Colin Powell'ın geldiğini savundu. Brzezinski, Rusya ve Hindistan'dan Irak'ta yardım istemenin iyi bir fikir olmadığını belirtirken, ''Çünkü bu bizim, İslam karşıtı bir ortaklık kurduğumuz anlamına gelecek'' dedi. 
     Henry Kissinger ise ''Ben İslam karşıtı bir ortaklıktan bahsetmiyorum. Radikal İslam karşıtı bir ortaklıktan bahsediyorum. Bu bir gerçek. Radikal İslam ile savaşılmalı ve bunu yenmeli'' karşılığını verdi. 
     Bunun üzerine Brzezinski, ''Evet savaşılmalı, ancak bize karşı daha fazla düşmanlık oluşmasına yardım edecek insanlarla birlikte savaşmamalıyız. Hintlilerle bir ortaklık kurarsak, Pakistan'a karşı bir balta kullanmış oluruz, Pakistan'ın istikrarını bozarız ve Afganistan'daki problemlerimizi artırırız. Ruslar zaten bu savaşta bize katılmaya dünden hazırlar'' diye konuştu. 
     
</TEXT>
</DOC>
