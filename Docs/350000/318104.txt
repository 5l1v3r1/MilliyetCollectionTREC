<DOC>
<DOCNO> 318104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/spo15.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sumocu tartışması 

KIRKPINAR Yağlı Güreşleri'ne 30 sumocunun katılması fikri, Güreş Federasyonu ile Edirne Belediyesi'ni karşı karşıya getirdi. Federasyon Başkanı Recai Ustaoğlu, "Sumocular Kırkpınar'da ancak izleyici olabilir, güreşemez" derken, Belediye Başkanı Hamdi Sedefçi, "Sumocular güreşleri renklendirecek. Gelenekçi ve tutucu yaklaşımın alemi yok" diye konuştu. 

İstanbul'da dev zirve 

ULUSLARARASI Halter Federasyonu'nun 100. Yıl Altın Genel Kurulu, 2 - 4 Mart'ta İstanbul'da yapılacak. Toplantıya Uluslararası Olimpiyat Komitesi Başkanı Jacques Rogge, Uluslararası Halter Federasyonu Başkanı Tamas Ajan, Uluslararası Atletizm Federasyonu Başkanı Lamine Diack, Uluslararası Bisiklet Federasyonu Başkanı Hein Verbruggen ve Uluslararası Hentbol Federasyonu Başkanı Hassan Moustafa gibi dünya sporuna yön veren isimler de katılacak. 

Tezeta maceralı gitti 

AVRUPA Salon Şampiyonası'na hazırlanan milli atlet Tezeta Dengersa, IAAF Permit Jose Maria Cagigal Yarışması'nda katılmak üzere İspanya'ya gitti. Madrid'te 1500 metrede yarışacak olan Dengersa, vize alınan pasaportunun kendisine geç ulaşması nedeniyle uçağa son anda yetişti. 

Güllenin genç umudu 

GÜLLE atmaya küçük yaşlarda taş atarak başlayan 13 yaşındaki Gülden Mercan, Mersin'de yapılan yarışmada kategorisinde 11.07 metreyle rakiplerine fark atarak şampiyon oldu. Mercan, "Geçen yıl da Türkiye birincisi olmuştum. Hedefim, olimpiyatlar" dedi. 


</TEXT>
</DOC>
