<DOC>
<DOCNO> 307419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun03.html </URL>
<DATE> 2005/01/18/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Amerikalıların yarısı Irak Savaşı bir hataydı 
</HEADLINE>
<TEXT>

     ABD'nin Irak'a asker göndermesinin bir hata olduğuna inanan Amerikalıların sayısının her geçen gün arttığı belirtilirken, son yapılan anket bu oranın yüzde 52'ye ulaştığını gösterdi. 
     Yapılan son CNN USA Today Gallup anketi Amerikalıların yüzde 52'sinin Irak savaşının hata olduğuna inandığını, yüzde 47'sinin karşı fikirde olduğunu, yüzde 1'lik kesiminin ise bu konuda bir fikrinin bulunmadığını ortaya koydu. 
     19-21 Kasım'da yapılan benzer bir ankette durum tam tersiydi. Bu ankette Irak'a asker gönderilmesinin hata olduğuna inananların oranı yüzde 47, karşıt görüşte olanların oranı ise yüzde 52 çıkmıştı. 
     Irak'ın işgalinin başlamasından hemen sonra yapılan anketlerde ise bu işgale destek verenlerin oranının yüzde 75 civarında bulunduğu hatırlatıldı. 
     ABD'nin Irak'taki askeri varlığı konusundaki bir soruya verilen cevaplar da Amerikan kamuoyunun bu konuda da ne kadar bölünmüş olduğunu gözler önüne seriyor. 
     Ankete katılanların yüzde 24'ü Irak'a daha fazla asker gönderilmesi gerektiğini söylerken, yüzde 26'sı Irak'taki asker sayısının değiştirilmemesi gerektiğini, yüzde 21'i Irak'taki bir kısım askerin geri çekilmesini ve yüzde 25'i ise bütün Amerikan askerlerinin Irak'tan çekilmesi gerektiğini düşünüyor. 
     Son anket sonuçlarına göre, Irak'ta 30 Ocak'ta seçim yapılabileceğine inanmayanların oranı yüzde 33 iken bu oranın bir önceki ankette yüzde 42 olarak tespit edildiği hatırlatılıyor. 
     Öte yandan, katılımcıların yüzde 43'ü Irak'taki Amerikan askeri varlığında bir indirimin ancak birkaç yıl içinde mümkün olacağına inanırken, yüzde 38'i yakın bir gelecekte böyle bir ihtimalin bulunmadığını düşünüyor. 
     
</TEXT>
</DOC>
