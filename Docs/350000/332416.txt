<DOC>
<DOCNO> 332416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo30.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Papa'ya saygısızlık 

Geçtiğimiz haftasonu yaşamını yitiren Katolikler'in kutsal lideri Papa II. Jean Paul'ü yuhaladılar. İskoç Kupası'nda Hearts - Celtic maçı öncesi yapılan 1 dakikalık saygı duruşu sırasında ev sahibi ekibin taraftarlarının protestosu büyük olay yarattı. Artan gürültü üzerine hakem Stuart Dougal saygı duruşunu yarıda kesmek zorunda kalırken, büyük bölümü Katolik olarak bilinen Celtic taraftarı duruma tepki gösterdi. 

Inter'in son şansı 

Şampiyonlar Ligi'nde yarı finale kalacak ilk iki takım bugün belli olacak. Inter bir hafta önce 2-0 yenildiği Milan'ı San Siro'da konuk edecek. 21.45'teki maçı Star Tv naklen ekrana getirecek. İtalya Ligi'nde iddiası kalmayan ev sahibi kazanıp, Avrupa'da yoluna devam etmek istiyor. Mavi - Siyahlılar'da sakatlığı geçen Adriano forma giyebilecek. Dün düz koşu yapan Emre'nin durumu belirsiz. Milan'da Gattuso cezalı, Maldini sakat. Günün diğer maçında 1-1'in rövanşında PSV, Lyon'u ağırlıyor. 

Liverpool'a Gerrard şoku 

Juventus ile yarın Şampiyonlar Ligi'nde kritik bir maça çıkacak Liverpool'da Gerrard sıkıntısı yaşanıyor. Kırmızı - Beyazlılar'ın Manchester City'e 1-0 kaybettiği maçta kasığından sakatlanan İngiliz yıldızın Della Alpi'deki rövanşta forma giyemeyeceği açıklandı. Teknik Direktör Rafael Benitez bu haber üzerine yıkılırken, Xabi Alonso'yu oynatmayı düşünüyor. Ancak İspanyol oyuncu, 1 Ocak'tan bu yana sakatlığı nedeniyle sadece Reserve Lig maçında 45 dakika şans bulabildi. İlk maçı Liverpool 2-1 kazanmıştı. 

Davenport tutulmuyor 

Dünya tenisinin bayanlarda bir numarası Lindsay Davenport, Florida'da yapılan Amelia Adası Turnuvası'nda şampiyon oldu. Finalde İtalyan Sylvia Farina Elia'yı 7-5 ve 7-5'lik setlerle 2-0 mağlup eden ABD'li raket, geçen yıl mutlu sona ulaştığı turnuvayı bu sefer de zaferle kapattı. Davenport bu yıl ikinci şampiyonluğunu kazanıp, yaklaşan Roland Garros öncesi formda olduğunu gösterdi. 

FUTBOL 

A Milliler yemekte buluştu 
A Milli Futbol Takımı'nın İstanbul'da bulunan oyuncuları ile teknik heyet, akşam yemeğinde biraraya geldi. Yemeğe, A Milli Takım Teknik Direktörü Ersun Yanal, teknik heyet ile menajer Can Çobanoğlu ve futbolcular katıldı. Yanal, önlerinde Dünya Kupası Eleme Grubu'nda oynayacakları çok önemli maçlar bulunduğunu, devam eden Süper Lig ve maçlardaki rekabeti, oyuncuların milli takıma yansıyacak performanslarını konuşmak üzere yemeği organize ettiklerini söyledi. 

HAKEM NOTLARI 

Papila'ya 7.8 puan 
Süper Lig'de hakem notları açıklandı. Galatasaray - Trabzonspor maçındaki yönetimiyle eleştirilen Cem Papila'ya gözlemcisi Oğuz Sarvan 7.8 puan verdi. Beşiktaş - Ankaragücü Serdar Tatlı 7.5 , Sakarya - Fenerbahçe İsmet Arzuman 8.7 , Ankaraspor - Diyarbakır Fırat Aydınus 7.9 , A.Sebat - Kayseri Mustafa Çulcu 8.8 , Malatyaspor - İstanbulspor Bülent Yıldırım 8.6 , Gençlerbirliği - Samsunspor Metin Aydoğan 7.0 , Gaziantep - Konya Orhan Erdemir 9.0 , Denizli - Ç.Rize Yunus Yıldırım 8.2 

GENÇLERBİRLİĞİ 

El Saka'dan Fulham'a evet 
NECMİ KEPÇETUTAN 

Gençlerbirliği'nin Mısırlı futbolcusu El Saka yeni sezonda İngiltere Premier Ligi'nde top koşturacak. Bir süredir Fulham kulübü tarafından takip edilen ve son olarak bu takımın istatikçisi Steve John Burnes tarafından Samsunspor maçında izlenen El Saka, 450 bin sterline "evet" yanıtı verdi. İki hafta sonra İngiltere'ye giderek sözleşme imzalayacak olan tecrübeli savunmacı 450 bin sterlin garanti para alacak. 

ENGELLİLER 

Kocaömer'e ödül 
Türkiye Engelliler Spor Yardım ve Eğitim Vakfı Kurucu Başkanı Yavuz Kocaömer, Alman Spor Teşkilatı'ndan '2004 yılı Fahri Göreve Evet' jüri özel ödülüne layık görüldü. Kocaömer, engelliler sporuna hizmetinden dolayı Frankfurt'ta yarın düzenlenecek törenle ödülünü alacak. 

FUTBOL 

Milliler kampa girdi 
Türkiye liglerinin 'okumuş çocukları' Universiade kampında bir araya geldi. İzmir'de düzenlenecek organizasyon için kolları sıvayan Futbol Federasyonu, çoğu Süper Lig'de oynayan 21 futbolcuyu Kuşadası'nda kampa aldı. Milli takıma Galatasaray'dan Hasan Kabze, Beşiktaş'dan Çağdaş, Trabzon'dan Tolga, Hasan ve Tayfun, Konya'dan Levent, Özden, Taygun, Gaziantep'den Barış, Erdal, Ozan, Ç.Rize'den Murat, Ahmet, A.Sebat'tan Ali, Antalya'dan Bora ve Doğa ile Eskişehir'den Şükrü çağrıldı. 

BİLARDO 

Eczacılar kapışıyor 
14 Mayıs Eczacılık Günü etkinlikleri içinde bu yıl 3 Bant Bilardo Turnuvası'nın dördüncüsü yapılacak. Platin Bilardo Salonu'ndaki organizasyona katılmak isteyen eczacılık fakültesi öğrencileri, 15 Nisan'a kadar 0212 544 39 49 ve 217 61 91 numaralı telefonlardan başvurularını yapabilecekler. 


</TEXT>
</DOC>
