<DOC>
<DOCNO> 331430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko26.html </URL>
<DATE> 2005/04/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DaimlerChrysler davayı kazandı... 
</HEADLINE>
<TEXT>

     Daimler Benz ile Chrysler arasındaki tarihi birleşme önündeki son yasal engel de aşıldı. 
     Chrysler'in eski büyük ortağı ABD'li milyarder gazino patronu Kirk Kerkorian, 1998 yılındaki tarihi birleşmeye karşı ''yasaları çiğneyerek ve Chrysler hisse sahiplerini aldatarak yapıldığı'' gerekçesiyle bir ABD mahkemesinde açtığı davayı kaybetti. 
     ABD'nin Delawere Eyaleti'nde bir bölge mahkemesinde dün sonuçlanan davada hakim Joseph Farnan, ''DaimlerChrysler birleşmesinin hiç bir kanunsuzluk ve usulsüzlük içermediği'' kararına vararak, Kerkorian'ın sahibi olduğu Tracinda yatırım şirketi adına açtığı davayı reddetti. 
     Kerkorian, aslında ABD'nin 3. büyük otomotiv şirketi olan Chrysler'ın Daimler Benz tarafından satın alınması anlamına gelen birleşmenin kanunu yanıltmak için ''eşitler arası birleşme'' şeklinde adlandırılarak Chrysler hissedarlarının zarara uğratıldığı iddiasıyla DaimlerChrysler'dan 1 milyar dolar tazminat talep ediyordu. 
     ABD mahkemesi tarafından verilen aklama kararının DaimlerChrysler yönetiminde aldığı stratejik kararlardan dolayı hissedarların ağır eleştirilerine uğramakta olan şirket icra kurulu başkanı Jürgen Schrempp için konumunu güçlendirecek bir zafer anlamına geldiği bildiriliyor. 
     
</TEXT>
</DOC>
