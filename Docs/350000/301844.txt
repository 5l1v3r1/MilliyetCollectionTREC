<DOC>
<DOCNO> 301844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun40.html </URL>
<DATE> 2004/12/29/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
Güney Asya Felaketi... ABD, yardım çalışmalarını açıkladı. 
</HEADLINE>
<TEXT>

     ABD Başkanı George W. Bush, ABD Dışişleri Bakan Yardımcısı Marc Grossman'ı, Güney Asya'daki deprem ve tsunami felaketinin ardından gerçekleştirilecek yardım faaliyetlerinin koordinasyonuyla görevlendirdi. 
     ABD'nin, Güney Asya'da felaketten etkilenen ülkelere yardım çabaları konusunda bilgi vermek üzere ABD Dışişleri Bakanlığı'nda basın toplantısı düzenlendi. 
     Bu toplantıda konuşan Grossman, Başkan Bush'un, kendisini, felaketle ilgili ''ABD Görev Gücü''ne liderlik etmekle görevlendirdiğini duyurdu. Grossman, Bush'un bugün Avustralya, Japonya ve Hindistan'da liderlerle görüştüğünü ve bu felakete yardım sağlamak üzere temel bir koordinasyon grubu kurulmasının kararlaştırıldığını anlattı. Marc Grossman, kendisinin de bu akşam, söz konusu ülkelerdeki meslektaşlarıyla telekonferansa katılacağını, bugün ayrıca bu ülkelerin büyükelçilikleriyle görüştüğünü kaydetti. 
     Oluşturulacak ABD Görev Gücü'nde, Washington merkezli olarak, Amerikan hükümet kuruluşları arasında Güney Asya'ya yardım için koordinasyon sağlayacağını belirten Grossman, Başkan Bush'un da bugün Ulusal Güvenlik Konseyi toplantısı gerçekleştirdiğini hatırlattı. 
     Grossman, ABD Görev Gücü'nün, uluslararası toplumun yardım çabalarında daha fazla katkısı için ne yapılabileceği üzerine yoğunlaşacağını da kaydetti. 
     
     ''ABD'NİN ELEŞTİRİLMESİ HAKSIZLIK'' 
     ABD Uluslararası Kalkınma Ajansı USAID'in Başkanı Andrew Natsios da aynı toplantıda, yeterince yardım yapmadığı gerekçesiyle ABD'nin eleştirilmesinin haksızlık olduğunu söyledi. Natsios, kendilerinin hiçbir şekilde, basında çıkan yazılar üzerine harekete geçmediklerini, önce zarar tespiti yapılıp ondan sonra gerekli yardımın gönderildiğini kaydetti. 
     Andrew Natsios, ilk etapta felaketten etkilenenlere 35 milyon dolar yardım sağlandığını, şu sırada incelemelerde bulunan ekiplerin zarar tespitinin ardından, daha fazla yardımın gelebileceğini ifade etti. 
     Natsios, 1991'de Körfez Savaşı dolayısıyla kaçan Iraklı Kürtler'in menenjitten öldüğü yönünde büyük bir Amerikan gazetesinin birinci sayfasında çıkan haberin yarattığı etkiyi de anlattı. Bu yüzden bazı Kongre üyelerinin kendisini çağırarak Irak'a menenjit aşısı göndermesi için ısrar ettiğini, ancak yerinde yapılan tespitlerde sorunun menenjit değil kolera olduğunu anladıkları için aşı yerine sabun gönderdiklerini kaydeden Natsios, ''Önce doğru tespit yapıp sonra yanıt vermelisiniz, yoksa insanları öldürürsünüz. Dedikodu, bizim insanlara yardım etmemizi zorlaştırıyor'' dedi. 
     Andrew Natsios, felaketin ortaya çıktığı gün hemen Washington'da, 24 saat çalışan bir yardım koordinasyon ekibi oluşturduklarını, 44 kişiden oluşan ekipten 22 kişinin, zaten hemen bölgeye gittiğini kaydetti. Natsios, bu yetkililerin, hükümet dışı kuruluşlar, Kızılhaç ve yerel yetkililerle çalışarak zarar tespiti yapacağını anlattı. En büyük sorunun yiyecek, tıbbi malzeme, temiz su, sığınak ve hijyenin sağlanması olduğunu anlatan Natsios, su ve kanalizasyon sistemlerinin şu anda birleştiğini, insanların bu yüzden hastalanabileceğini kaydetti. ABD Savunma Bakanlığı Pentagon kanadındaki yardım çalışmaları hakkında bilgi veren Korgeneral James Conway de, zarar değerlendirme ekiplerinin bölgeye gittiğini anlattı. Conway, ilk ekibin bu sabah Tayland'a ulaştığını, ikincisinin öğleden sonra Sri Lanka'ya ve üçüncüsünün de yarın Endonezya'ya varacağını bildirdi. 
     Tayland'a 6 adet C-130 kargo uçağı, bölgenin zarar tespiti için 9 adet P-3 casus uçak ve Lincoln uçak gemisini de Tayland Körfezi'ne gönderdiklerini belirten Conway, Sumatra adasına USS Lincoln'e bağlı 5 geminin daha gideceğini, 12 helikopterin devrede olduğunu, 2100 deniz piyadesi ve 1400 askerin yardım faaliyetlerinde görevlendirildiğini belirtti. 
     Korgeneral Conway, temiz içme suyu taşıyan 5 gemi gönderdiklerini ve 90'ar bin galon 320 ton su kapasiteli üç gemi ile tıbbi ihtiyaçları karşılamak üzere bir başka geminin de bölgeye gönderildiğini kaydetti. 
     
</TEXT>
</DOC>
