<DOC>
<DOCNO> 349241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo04.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un yükü ağır 
</HEADLINE>
<TEXT>


Bordo - Mavili kulüpte iç transferde yapılacak olan iyileştirmelerin yanı sıra yeni yabancılar için harcanacak paranın yaklaşık 20 milyon YTL'ye ulaşması bekleniyor 


Yeni sezonda Şampiyonlar Ligi'nde mücadele etmenin hazırlıklarını yapan Trabzonspor'da hedef büyütmenin faturası da yüklü olacak. 
İç transferde yıldızlarının devam eden sözleşmelerini uzatmayı planlayan Bordo - Mavililer'i yeni alınacak olan yabancılarla birlikte ağır bir fatura bekliyor. Yönetimin iç transfer için yaklaşık 12 milyon YTL, yeni yabancı futbolcular için de 8 milyon YTL olmak üzere toplam 20 milyon YTL'lik bir harcama yapma hazırlığında olduğu iddia edildi. 
Daha önce 700 milyar lira alan Emrah, Bordo - Mavili takımla yeniden 850 milyar liraya imza attı. Yönetim, yılda 200 bin dolar alan Yattara'nın anlaşmasını da Gökdeniz ve Fatih'e yakın bir rakama çekmek zorunda kalacak. 
Trabzonspor'da 700 milyar liraya oynayan Hüseyin ve Tolga Seyhan'ın ise 1,5 trilyon liradan aşağı imza atmayacağı öne sürüldü. Bu arada 750 milyar lira alan Mehmet Yılmaz'ın da yeni sezon için 1 trilyon 300 milyar liradan kapıyı açacağı iddia edildi. Ayrıca Celalettin, Volkan, Erdinç ve İbrahim Ege gibi isimlerin de sözleşmesinin yenilenmesi gündemde. 

Tolga'ya vize yok 

Bordo - Mavili takımın teknik patronu Şenol Güneş, Lucescu'nun yakın takibinde olan Tolga Seyhan'ın gönderilmesine karşı çıktı. Tecrübeli hocanın, Shakhtar Donetsk'in tüm ısrarlarına karşın Şampiyonlar Ligi'ni düşünerek Tolga'nın kalması yolunda karar aldığı bildirildi. Güneş, "Elimizde çok kaliteli bir stoper var. Milli Takım'da oynuyor. Genel olarak da başarılı bir grafik çizmiş. Onu neden bırakalım " diye konuştu. Bu arada Trabzonspor'un Ümit Milli oyuncusu Tayfun Cora, fıtık ameliyatı oldu. İstanbul Memorial Hastanesi'nde dün öğleden sonra bıçak altına yatan genç futbolcunun, Gerede kampına katılacağı açıklandı. 

İstanbul'da dev zirve 

Trabzonspor Başkanı Atay Aktuğ, Asbaşkan Ömer Sarı, Başkan Yardımcısı Murat Bozoğlu, Muammer Saka ve Şenol Güneş, İstanbul'da bir araya gelerek transferle ilgili son gelişmeleri masaya yatırdı. Başkan Yardımcısı Murat Bozoğlu, "Avrupa ve Güney Amerika'da bulduğumuz futbolcular var. Ön görüşmeleri yapıldı. Hepsi transfer edilecekmiş gibi araştırmalarda bulunduk. Şimdi son rötuşları yapıyoruz. Hafta başından itibaren de harekete geçeceğiz" dedi. Bu arada Teknik Direktör Şenol Güneş'in de kamp dönemine kadar transferlerin bitirilmesini istediği öğrenildi. 


</TEXT>
</DOC>
