<DOC>
<DOCNO> 333423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur16.html </URL>
<DATE> 2005/04/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yağışlar geçen yıla göre yüzde 10.9 azaldı... 
</HEADLINE>
<TEXT>

     Türkiye'de son altı ayda yağışlarda uzun yıllar ortalamasına göre yüzde 5, geçen yıla göre yüzde 10.9 azalma gözlendi. Yağış azlığı en çok İç Anadolu Bölgesi'nde görüldü. Kuraklık durumuna göre ise Tuz Gölü ve Kayseri dışında İç Anadolu'nun tamamı kurak geçerken, kuraklıkta en fazla artış Diyarbakır'da oldu. 
     Devlet Meteoroloji İşleri Genel Müdürlüğü'nün 1 Ekim 2004-31 Mart 2005 tarihleri arasındaki Tarım Yılı Yağış Raporu'na göre, son altı ayda toplam yağış ortalaması Türkiye genelinde 426.6 mm olarak gerçekleşti. Geçen yılın aynı döneminde 478.4 mm olan yağışların uzun yıllar ortalamasının ise 448.8 mm olduğu bildirildi. Bu verilere göre, son altı ayda toplam yağışlarda uzun yıllar ortalamasına göre yüzde 5, geçen yıla göre yüzde 10.9 oranında azalma oldu. 
     
     BÖLGELERE GÖRE YAĞIŞ DURUMU 
     Son altı ayda yağış azlığı en çok İç Anadolu Bölgesi'nde görüldü. Bölgede toplam yağış miktarı bakımından uzun yıllar ortalamasına göre yüzde 18.5, geçen yılın aynı dönemine göre yüzde 5.5 oranında azalma gözlendi. 
     Yağışlarda azalma görülen bölgeler arasında ikinci sırada Akdeniz Bölgesi geldi. Bu bölgede altı aylık toplam yağışlarda uzun yıllar ortalamasına göre yüzde 14.5, geçen yıla göre ise yüzde 17.6 oranında azalma saptandı. 
     Toplam yağış miktarı bakımından azalma görülen bölgeler arasında Doğu Anadolu Bölgesi'nde uzun yıllar ortalamasına göre yüzde 9.7, geçen yıla göre de yüzde 27.8 düşüş belirlendi. 
     Bu bölgeyi uzun yıllar ortalamasına göre yüzde 5.4, geçen yıla göre ise yüzde 10.1 oranında azalmanın gözlendiği Marmara Bölgesi izledi. 
     Güneydoğu Anadolu Bölgesi'nde uzun yıllar ortalamasına göre yüzde 5, geçen yıla göre ise yüzde 7.4 oranında yağış azlığı tespit edildi. 
     Karadeniz Bölgesi'nde ise toplam yağış miktarı bakımından uzun yıllar ortalamasına göre yüzde 16.1 artış gözlendi, ancak geçen yılın aynı dönemine göre yüzde 3 oranında azalma görüldü. 
     
     KURAKLIK DURUMU 
     2004-2005 Tarım yılı 6 aylık Ekim-Mart ile uzun yıllar 1980-2000 6 aylık kuraklık haritaları karşılaştırıldığında ortaya çıkan duruma göre de, bu tarım yılında İç Anadolu Bölgesi'nin Tuz Gölü ve Kayseri dışında tamamı ''daha kurak'' geçti. Tekirdağ, Manisa, Denizli, Kütahya, Bilecik, Çanakkale, Bolu, Anamur, Mersin, Adana, Antakya, Osmaniye, Kilis, Şanlıurfa, Adıyaman, Elazığ, Diyarbakır, Mardin, Batman, Hakkari ve Ağrı çevreleri de ''daha kurak'' geçen iller arasında yer aldı. Kuraklıkta en fazla artışın olduğu yer ise Diyarbakır olarak belirlendi. 
     Orta ve Doğu Karadeniz, Doğu Anadolu'nun güneydoğusu, kuzeydoğusu ve batısı, Kahramanmaraş, Gaziantep, Kayseri, Antalya, Burdur, Isparta, Muğla, İzmir, İstanbul, İzmit ve Adapazarı çevreleri ''daha nemli'' geçerken, nemlilikte en fazla artışın olduğu yerler Kayseri ve Van olarak tespit edildi. 
     
     MART AYI KURAKLIK RAPORU 
     Devlet Meteoroloji İşleri Genel Müdürlüğü'nün ''2005 Mart Ayı Kuraklık Durumu Raporu''nda ise İç Anadolu'nun orta ve kuzeyinde, Orta Karadeniz bölümünde ve Doğu Anadolu'nun kuzeydoğusu ile batısında yağışların iyi seviyede olması dolayısıyla kuraklık durumunda bir iyileşmenin görüldüğü, ancak kuraklık riskinin halen devam ettiği bildirildi. 
     Raporda, Nisan yağışlarının Mart ayı yağışları gibi gerçekleşmesi durumunda bu kesimlerdeki kuraklık durumunda belirgin bir iyileşme olabileceğine işaret edildi. 
     Söz konusu raporda, İç Anadolu'nun güneyinde Mart ayındaki yetersiz yağışlar nedeniyle kuraklık riskinin oldukça büyüdüğü belirtildi. 
     
</TEXT>
</DOC>
