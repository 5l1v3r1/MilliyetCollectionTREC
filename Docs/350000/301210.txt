<DOC>
<DOCNO> 301210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun10.html </URL>
<DATE> 2004/12/27/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Tsunamiyi yaşayan gazeteci anlattı Nuh'un gemisini göreceğimi sandım 
</HEADLINE>
<TEXT>

     Endonezya yakınında, Hint Okyanusu merkezli deprem ve tsunaminin yol açtığı felaket sırasında, Sri Lanka kıyılarında yüzen The Washington Post gazetesinin yazarlarından Michael Dobbs, yaşadığı deneyimi kaleme aldı. 
     Dobbs, Washington Post gazetesinde yer alan yazısında, Noel tatili için kardeşinin Sri Lanka'nın adalarından birindeki yazlığını ailesiyle birlikte ziyaret ettiği sırada ortaya çıkan depremin yarattığı dev dalgalarla boğuşmasını ''İncil'den bir sahne gibiydi'' sözleriyle anlattı. 
     Pazar sabahı yüzerken, kendisinden biraz daha geride kalan kardeşi Geoffrey'nin ''Geri dön Denizde bir şeyler oluyor'' sözlerinin ardından, suda hiçbir hareket fark etmediği için önce ne olduğunu kavrayamadığını anlatan Dobbs, arkasından gelen dalgaları görünce hızla kıyıya doğru yüzmeye çalıştığını kaydetti. 
     Birkaç dakika içinde plaj ve civarının sular altında kaldığını gören Dobbs, bütün bu olayların gerçekleşme hızının, daha önce hiç karşılaşmadığı, ancak İncil'de olabilecek türde bir olaya tanık olduğunu, Nuh'un Gemisi'ni görebileceğini bile sandığını yazdı. Bu sırada ahşap bir balıkçı teknesine kardeşiyle birlikte tutunduğunu anlatan Dobbs, dalgalar hafiflediği düşüncesiyle kıyıya doğru yüzmeye karar verdiğini ancak başarılı olamadığını, korkuyla başka bir tekneye tutunarak kıyıya ulaşmayı başardığını kaydetti. 
     Ana caddeye çıktığında her yerden çığlıklar geldiğini, bu sırada, kendisi yüzmeye gittiği zaman plajda oturan karısı için endişelendiğini anlatan Dobbs, karısını da caddede şaşkın bir şekilde yürürken bulduğunu belirtti. Dobbs, karısının da bir süre suyun altında nefessiz kaldıktan sonra bir ipe tutunarak bir ağacın tepesine tırmanıp kurtulduğunu anlattı. 
     Dobbs, yolun etrafında tekne kalıntıları, köpek ölüleri ve hatta birkaç ölü köpekbalığına bile rastladıklarını kaydetti. Sri Lanka'da kaldıkları Tapbrobane adasında su ve elektriklerin kesildiğini, yiyecek bir şey almanın mümkün olmadığını anlatan Dobbs, Noel gününden kalan yemeklerle idare ettiklerini belirtirken, ''aylardır hayalini kurduğumuz tatil mahvolmuştu. Ancak hayatta kaldığımız için şanslı hissettik'' diye konuştu. 
     
</TEXT>
</DOC>
