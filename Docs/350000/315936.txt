<DOC>
<DOCNO> 315936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/gun03.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
43 saat sonra aranıyorlar 
</HEADLINE>
<TEXT>


İlaç skandalı soruşturmasında serbest bırakılan 2 kişi hakkında gıyabi tutuklama kararı çıkarıldı 

MUSA KESLER İstanbul 

SSK'ya yüksek fiyattan ilaç alındığına ilişkin soruşturmayı yürüten İstanbul Cumhuriyet Savcısı Nazmi Okumuş, SSK Kurum Başkan Vekili Sait Ersoy, SSK Sağlık İşleri Genel Müdürü Prof. Dr. Servet Rüştü Karahan, SSK İlaç ve Eczacılık Daire Başkanı Hülya Özdemir ile SSK eski Başkan Vekili Nazmi Güleyüpoğlu ve SSK eski Sağlık İşleri Genel Müdürü Prof. Dr. Orhan Canbolat'ın serbest bırakılmalarına dün sabah itiraz etti. 
Okumuş'un bu talebini görüşen İstanbul 10. Ağır Ceza Mahkemesi Heyeti, bilirkişi raporunda pahalı ilaç alınmasında sorumlu oldukları ve ihaleye fesat karıştırdıkları iddiasının yer alması gerekçesiyle Canbolat ve Özdemir hakkında gıyabi tutuklama kararı çıkardı. Polise de bildirilen kararın ardından bırakılmalarından yaklaşık 43 saat sonra Canbolat ve Özdemir'in aranmasına başlandı. 
İstanbul Organize Suçlar Şube Müdürlüğü'nden dün çıkartılan vi aralarında Roche Müstahzarları Sanayi AŞ Türkiye Genel Müdürü Faruk Yöneyman'ın aralarında bulunduğu 9 kişi, dün sağlık kontrolünün ardından şubeye geri getirildi. Bu kişiler bugün İstanbul Cumhuriyet Savcılığı'na sevk edilecek. 

'Ev sahibi evde yok' 
Bu arada Yabancı Sermaye Derneği'nin YASED 24. Olağan Genel Kurul toplantısı Roche'un toplantı salonunda yapıldı. YASED Başkanı Şaban Erdikler "Zamanımız olsaydı toplantı yerini yeniden değerlendirirdik." dedi. Erdikler, "Ev sahibi evde yok" dedi. 


</TEXT>
</DOC>
