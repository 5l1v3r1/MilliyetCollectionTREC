<DOC>
<DOCNO> 301631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy28.html </URL>
<DATE> 2004/12/28/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Denktaş'a "Yılın Kuvvacısı" ödülü 
</HEADLINE>
<TEXT>

     KKTC Cumhurbaşkanı Rauf Denktaş, Atatürk'ün gençliğinin, Atatürk'ün yolunda olduğunu belirterek, ''Heyecan doludur. Vatanına sahip çıkma azmiyle çalışmaktadır'' dedi. 
     İnternet haber portalı ''www.internetajans.com'' tarafından verilen ''2004 Yılın Kuvvacısı Ödülleri'', Sirkeci Garı'nda düzenlenen törenle sahiplerini buldu. 
     ''Yılın Kuvvacısı Özel Ödülü''ne değer görülen Denktaş, yaptığı konuşmada, birçok üniversitenin kendisini davet ettiğini ve konuşmalar yaptığını belirtti. 
     Üniversite gençliğiyle ilgili izlenimlerini aktaran Denktaş, ''Atatürk'ün gençliği, Atatürk'ün yolundadır. Heyecan doludur. Vatanına sahip çıkma azmiyle çalışmaktadır'' diye konuştu. 
     Denktaş, çocukluğunda, Kıbrıs'ta ''milli şiir, Türk demenin'' yasaklandığını, ancak okul döneminde öğretmenlerinin kendilerine gizli gizli Türk olduklarını hatırlattığını anlatarak, ''Milliyetçiliği bastırdıkça o ateş alevleniyor her nasılsa'' dedi. 
     ''Ilımlı İslam'' söyleminin ortaya çıktığını belirten Denktaş, şöyle konuştu 
     ''Başka İslam mı var ki ılımlısını, ılımsızını arıyorlar. Niye Çünkü Atatürk'ü unutturacaklar, milliyetçiliği ortadan silecekler. 'Atütürk ilkelerine bağlı olursanız AB'ye giremezsiniz' diyebiliyorlar. Bunları elbette ki Türk gençliği yakından izlemektedir. Benim derdim, büyük gazeteler bunları niye izlemiyor, niye milleti uyarmıyor, niye Türk milletini ayağa kaldırmıyor, 'Ben Türküm' diye niye bağırmıyor '' ''Bağımsızlığı koruyan insanların alnına 'uzlaşmazlık' damgası vurup, bağımsızlığı bir yana iterek, Rumla birlikte, Rumla elele ve gönül gönüle AB'ye gidecek insanlar arayan dünya karşısında, direnişi devam ettiriyoruz'' diye konuşan Denktaş, oyunun, Türkiye'yi Ada'dan çıkartma planı olduğunu söyledi. 
     
     AP'NİN TAVSİYE KARARI 
     Rauf Denktaş, Türk milletine Avrupa Parlamentosu'nun AP tavsiye kararında neler olduğunun anlatılması gerektiğini vurgulayarak, ''Türk halkı bunu bilmek mecburiyetindedir. Türkiye neyi pazarlık ediyor, ondan neler isteniyor Türkiye her şeye 'evet' diyecek değildir. Ama 'hayır' dediği zaman da arkasında kamuoyunu bulmalıdır. Bakıyorsunuz böyle bir kamuoyu yok'' şeklinde konuştu. 
     Kıbrıs sorununun, Kıbrıs Türkü'nün meselesi olmasının ötesinde, Türkiye'nin jeopolitik bir meselesi olduğunu kaydeden Denktaş, sözlerini şöyle tamamladı 
     ''Kıbrıs'ı 13. ada olarak Yunanistan'a verecekseydiniz, evlatlarınızı niye şehit ettiniz Vereydiniz gitsin. Evlatlar şehit edilmiştir. Yıllarca onun mücadelesi yapılmıştır. Bir papazın karşısında Türk ulusu yediği şamarlardan acı duymuştur. En sonunda Kıbrıs'ı kurtarmış ve rahatlamıştır. 'Yanlış politikalarla bugünlere gelindi' denmesin. Türkiye'nin tanıdığı ve her şeyiyle etinden budundan keserek yardım ettiği, yüceltmeye çalıştığı bir devlet oluşmuştur. Yanlış politika değildir bu, doğru politikadır. 
     Çünkü Kıbrıs'ta Enosis davası hiçbir zaman son bulmayacaktır. Bunun karşısında en güçlü, kalıcı cevap, Kıbrıs Türkleri'nin bağımsızlığı ve devletleridir.'' 
     
     ÖDÜLLER 
     Haber portalının yönetim kurulu tarafından belirlenen ödüller, ''Kuvva-i Milliye ruhunu devam ettiren ve bu ruhla çaba sarf eden kişilere'' verildi. 
     Törende, Rauf Denktaş'ın yanı sıra, emekli Orgeneral Necati Özgen, Yurt Partisi Genel Başkanı Sadettin Tantan, İstanbul Bağımsız Milletvekili Yaşar Nuri Öztürk, DYP Genel Başkanı Mehmet Ağar, Nasuh Mahruki, eski İÜ Rektörü Prof. Dr. Kemal Alemdaroğlu, Ankara Ticaret Odası Başkanı Sinan Aygün ile gazeteciler Emin Çölaşan, Hasan Pulur, Bekir Coşkun, İlhan Selçuk, Attila İlhan'ın da aralarında bulunduğu toplam 29 kişiye ödülleri verildi. Ağar'ın ödülünü DYP İstanbul İl Başkanı Faik İçmeli aldı. 
     
</TEXT>
</DOC>
