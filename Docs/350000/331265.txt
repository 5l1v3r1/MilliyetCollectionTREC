<DOC>
<DOCNO> 331265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/dunya/adun.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalının utancı 
</HEADLINE>
<TEXT>


Türkiye - AB Karma Parlamento Komisyonu Eşbaşkanı Lagendijk'ten infial sözleri AB üyesi devletler Papadopulos'u karşılarına alıp 'Bizimle iyi oynadın, artık yeter' demeli 

Güven Özalp - Brüksel 


Kuzey Kıbrıs'a yönelik izolasyonun kaldırılması konusunda Avrupa Parlamentosu AP içerisinde en samimi davranan grupların başını çeken Yeşiller, Ada'da hem güneyi hem de kuzeyi kapsayacak bir ziyaret gerçekleştiriyor. Yeşiller heyetinde yer alan Türkiye - Avrupa Birliği AB Karma Parlamento Komisyonu Eşbaşkanı Hollandalı Parlamenter Joost Lagendijk, dün başlayan ziyaret öncesinde sorularımızı yanıtladı. 

Utanç kaynağı 
AB dışişleri bakanlarının Nisan 2004'te onaylamalarına karşın mali yardım ve doğrudan ticaretin önü Rumlar nedeniyle tıkanmış durumda. Lagendijk de bu durumu kabul edilemez bulanlardan. Lagendijk, özellikle büyük ülkelerin harekete geçme zamanının geldiğine dikkat çekiyor "Üzerinden bir yıl geçmesine karşın tüzüklerin hayata geçirilmemesi Birlik açısından utanç verici bir durum. Parlamenterler olarak Rum Kesimi'ne baskı uygulamaya çalışabiliriz, ancak son sözü söyleyecek olan üye devletler. Papadopulos'u karşılarına alıp 'Bizimle iyi oynadın, artık yeter' demeleri gerekir. İsteseler Kıbrıs için hayatı zorlaştırabilirler. AB'nin bu konudaki yaklaşımının savunulacak tarafı yok." 

Rumlara 3 mesaj 
Ziyaret sırasında Rum yetkililere, "Annan Planı konusunda istediğiniz değişiklikleri açıkça dile getirin, tüzüklere yönelik blokajı kaldırın ve Türklerin hayatını zorlaştırmaktan vazgeçin" mesajı vereceklerini söyleyen Lagendijk, "Blokaj hakkını kullanabilirler ancak bunu her yaptıklarında AB içinde marjinalize olduklarının farkına varmalılar. Sürekli olarak 24'e karşı 1 şeklinde giderseniz başka alanlarda diğerlerine ihtiyacınız olduğunda yalnız kalırsınız" diyor. 

Asker çekmek iyi olur 
Lagendijk, Türkiye'nin Ada'daki askeri gücüyle ilgili olarak şunu söylüyor "Eskiden askerin varlığı anlaşılabilirdi ama artık Kıbrıs AB üyesi. Bu alanda yapılacak bir jest Türkiye'ye çok şey kazandırır. Bu konuda bir plan açıklanması bile yeterli etkiyi yaratabilir. Ada'daki Türk askeri gücü ise bana göre geçmişe ait." 

Limanlar açılmalı 
Türkiye'nin uyum protokolüne ilişkin tek yükümlülüğünün imza olduğunu belirten ve bu imzayı da "hafif tanıma" olarak tanımlayan Lagendijk'e göre, Türkiye'nin limanlara Rum gemilerinin girişini engellememesi gerekiyor "Bir anlaşma varsa ve bunun tanıma anlamı taşımayacağı söylenmişse küçük sorunlarla uğraşmanın anlamı yok. AB Komisyonu'nun gemilerin girişini sağlamak için yoğun baskı uygulayacağını düşünüyorum." 

Kolay hallederler 
AKP iktidarının sayısal olarak istedikleri kararı alabilme rahatlığına sahip olduğunu düşünen Lagendijk, "Türkiye, Kıbrıs konusunu asıl önemli konulara gelmeden halletmeli. Tarım, kişilerin serbest dolaşımı gibi konular gündeme gelmeden bu yapılmalı. Erdoğan ve Gül, Kıbrıs konusunda Ecevit ve diğerleri gibi güçlü bir bağa ve tutkuya sahip değiller. Dolayısıyla çözüme daha kolay gidebilirler" diye konuşuyor. 


</TEXT>
</DOC>
