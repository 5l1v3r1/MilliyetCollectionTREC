<DOC>
<DOCNO> 313980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/magazin/amag.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haddimi aştım özür dilerim ..' 
</HEADLINE>
<TEXT>


Sezen Aksu'yla karşılaştırdığı Nazan Öncel hakkında ağır konuşan Kayahan, hem özür diledi hem ısrar etti Pişmanım ama, fikirlerim yine de aynı... 

İlknur Gülmez 

Kayahan, tv8'deki 'Müzik Dergisi' programında Nazan Öncel için söyledikleri nedeniyle özür diledi. 
Sunucu Şafak Karaman'ın, son günlerde Sezen Aksu ile Öncel'in kıyaslandığı yolundaki sorusu üzerine, "Aksu, Öncel'i şarkı diye söyler, akort eder, kulağından gitar diye kenara koyar" yanıtını veren Kayahan, geri adım attı. Kayahan, Milliyet'in bu sözlerini anımsatması üzerine şöyle konuştu 
"Bana öyle bir soru sorulduğunda çok sinirlendim, tansiyonum fırladı. O sözleri söyleyerek haddimi aştım. Çok ayıp olmuş, söylediklerimden dolayı Nazan Öncel'den özür diliyorum. Ancak fikirlerim aynıdır. Gerçekten Sezen Aksu'nun 'Firuze', 'Sen Ağlama' gibi şarkıları muhteşemdir. Nazan Öncel'le Sezen Aksu bence karşılaştırılamaz." 

'Gençler rahat olsun' 
DMC'den çıkan 'Kelebeğin Şansı' adlı yeni albümüne sevenlerinin yine büyük ilgi gösterdiğini de vurgulayan Kayahan, yeni şarkıcıların albümlerini dinlemediğini de açıkladı. 
"Onları dinlersem aklımda bir şey kalır diye korkuyorum" diyen Kayahan, "Bir tek Tarkan'ın sesini duydum. Güzel şarkı söylüyor" dedi. "Serdar Ortaç'ı dinlemeye tahammül edemiyorum" şeklinde bir açıklaması olmadığını da dile getiren Kayahan, sözlerini şöyle bitirdi 
"Hep gençleri tenkit ediyor, önlerinde duruyor, onlara saldırıyorum gibi bir hava oluştu. Bu doğru değil. Gençler rahat olsunlar. Bu otobüs çok büyük. Herkese oturacak yer var. Hatta genç olanlar ayakta durabilir. Kimse kimsenin koltuğuna oturmuyor." 


</TEXT>
</DOC>
