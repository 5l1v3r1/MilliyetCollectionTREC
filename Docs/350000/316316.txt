<DOC>
<DOCNO> 316316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/ydilmen.html </URL>
<DATE> 2005/02/18/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mucize olmadı 
</HEADLINE>
<TEXT>



Fenerbahçe dün Zaragoza'yı yenseydi inanın futbol adına mucize olurdu benim için. İkinci yarı başladı. 0-0'a dua ettim. Şampiyonlar Ligi'nde Daum gibi tecrübeli bir teknik adam oynadığı maçlardan, inişli - çıkışlı grafiklerden maalesef ders alamamış. 
Hep diyoruz, hep yazıyoruz, hep söylüyoruz. 15 milyon dolara dört tane daha adam getir, bu oyun düzeni ile Avrupa'da başarılı olma şansın çok az. Bu mevcut kadro başarılı olur mu Kesin olur. Lyon 1-3 , Manchester United 2-6 maçlardan sonra Sparta Prag 1-0 , Manchester United 3-0 galibiyetlerini görüp bu hatayı yapmak şaşırtıcı. Dörtlü savunmanın önünde garibim Selçuk. Onun biraz önünde Alex. Sol çizgide Tuncay, sağ çizgide Serkan. Önde de Anelka ile Nobre. Eli ayağı düzgün bir Avrupa takımı ile oynadığınız zaman orta saha üstünlüğünü bu şekilde almanız mümkün değil. Hem hücumdan, hem de defanstan DÖNEN TOPLARI alma şansınız yok. Serkan'ı devrede çıkarması normal, karttan dolayı. Ancak Mehmet Yozgatlı girdikten sonra maç kazanma şansı hiç kalmadı. Bu Mehmet'in suçu değil. Açıkcası orta sahada tek ön libero oynatıp, eğer diğer orta sahaları çizgide kullanıyorsan, zaten top rakipteyken olmayan Alex, Nobre ve Anelka ile maçı berabere bitirmen sürpriz olur. Dönüp bakıyoruz maça. 32 ve 35. dakikalar arası, yani üç dakika baskı var. O da duran toplardan dolayı. Onun dışında oyuna hükmedememişsin. Sahanın en iyi oyuncularına bakıyorsunuz, Fenerbahçe adına Luciano ve Servet. Kısacası sonuç sürpriz değil. 
Selçuk için ayrı bir şeyler söylemek istiyorum. Onun adına çok üzüldüm. Tek başına orta sahada mücadele etti, durdu. O kadar mücadele etti ki, zaman zaman hatalar da yaptı ve tepki gördü. İhale ona kaldı. O daha üzücü. 
Klasik olacak ama iyi organize olan vasat Avrupa takımı Zaragoza karşısında, Fenerbahçe rövanşta doğru kadroyu bulup, doğru oyun düzeni ile oynarsa ve iyi organize olursa turu yine geçebilir. 



</TEXT>
</DOC>
