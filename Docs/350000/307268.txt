<DOC>
<DOCNO> 307268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur31.html </URL>
<DATE> 2005/01/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
4 bin 600 öğretmenin ataması gerçekleştirildi 
</HEADLINE>
<TEXT>

     Milli Eğitim Bakanlığı MEB , eş, sağlık ve eğitim durumu nedeniyle tayin isteyen öğretmenlerin atamasını yaptı. 
     Alınan bilgiye göre, eş, sağlık ve eğitim durumu nedeniyle ''mazeret'' tayini talebinde bulunan öğretmenlerin başvuruları değerlendirilerek, istedikleri illere atamaları gerçekleştirildi. ''Mazeret'' tayini isteyen 4 bin 600 civarındaki öğretmenin kararnamesi 19 Ocak Çarşamba günü internet üzerinden il milli eğitim müdürlüklerine bildirilecek. 
     Tayini gerçekleşen öğretmenler, 2004-2005 eğitim-öğretim yılının ikinci döneminde yeni okullarında göreve başlayacaklar. 
     -10 BİN ÖĞRETMEN ALINACAK- Öte yandan MEB, gelecek ay 10 bin yeni öğretmen almaya hazırlanıyor. Kadroların tahsis edildiğine ilişkin Devlet Personel Başkanlığı'ndan yazı beklendiğini bildiren yetkililer, yazı gelir gelmez öğretmen alımı ilanının Resmi Gazete'de yayımlanacağını bildirdiler. 
     İllerde branşlara göre öğretmen ihtiyacının belirlenmesi çalışmalarının sürdüğünü kaydeden yetkililer, öğretmenlik başvurularına ilişkin çalışmanın tamamlandığını belirttiler. 
     Yetkililer, şubat ayı içinde öğretmen adaylarından başvurularının alınacağını ve işlemlerin kısa sürede tamamlanarak yine şubat ayı içinde atamaların gerçekleştirileceğini kaydettiler. 
     
</TEXT>
</DOC>
