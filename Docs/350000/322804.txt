<DOC>
<DOCNO> 322804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun26.html </URL>
<DATE> 2005/03/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rusya, 3 yıl içinde Gürcistan'dan çekiliyor 
</HEADLINE>
<TEXT>

     Rusya'nın Gürcistan'daki tüm askeri gücünü 3-4 yıl içinde çekmeye hazır olduğu bildirildi. 
     Rusya Savunma Bakanlığı Uluslararası Askeri İşbirliği Bölümü Başkanı Anatoliy Mazurkeviç Vedomosti gazetesine yaptığı açıklamada, Rus tarafının daha önce tüm askerlerin 6-7 yıl içinde çekilebileceğini açıkladığını belirterek, ''Bu süreyi aşağı çekme konusundaki inisiyatifi ilk defa açıklıyoruz. Bunu Gürcistan ile diplomatik kanallardan henüz görüşmedik'' dedi. 
     Bu arada, adının açıklanmasını istemeyen Rus Savunma Bakanlığı'ndan üst düzey bir yetkili de Vedomosti'ye yaptığı açıklamada, çekilmenin süresinin Rusya ve Gürcistan arasında önümüzdeki günlerde yapılacak görüşmeler sırasında belirleneceğini söyledi. 
     Rusya Stratejik Araştırmalar Enstitüsü Başkanı Aleksandır Skakov, Rusya'nın Gürcistan'daki üslerini Mazurkeviç'in belirttiği süreden daha önce boşaltacağını, çünkü bu üslerin Rusya'ya faydasının çok az olduğunu savundu. 
     Gürcistan Parlamentosu'nda dün yapılan oturumda, ülkedeki 2 Rus üssünün 1 Ocak 2006 tarihinden itibaren yasadışı sayılmasını kabul eden bir kararı onaylamıştı. Rusya'nın Gürcistan'daki 2 askeri üssünde 3 bin asker bulunuyor. 
     
</TEXT>
</DOC>
