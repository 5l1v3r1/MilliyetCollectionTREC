<DOC>
<DOCNO> 302926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/yture.html </URL>
<DATE> 2005/01/03/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Dejavu derbisi 
</HEADLINE>
<TEXT>



Futbolun devre arası tatiline girdiği döneme rastlayan Fenerbahçe - Galatasaray derbisi gerçekten Spor Sergi Sarayı'ndaki o görkemli günleri anımsatan güzellikte seyirci görüntüleri, oyuncuların elini ayağını titreten o atmosferi yeniden canlandırdı dün Abdi İpekçi'de... 
Bu özlenen müthiş atmosfer, taraftar sayısı Galatasaray'ı üçe - dörde katlamış Fenerbahçe'yi ilk dakikalarda "galibiyete mecbur kılma" stresine sokmuş gibi göründüyse de ilerleyen dakikalarda Sarı - Lacivertliler için son derece önemli bir katkı yaptı. Fenerbahçe'de, son haftaların formsuz ismi Salyers, aldığı birbirinden saçma faullerle maçın favorisi olan takımını sıkıntıya soktu. Pivotu olmayan Galatasaray, yeni getirdiği ABD'li uzun Justin Rowe'u Noel tatili nedeniyle lisansının yetişmemesi yüzünden oynatamadı. Ama Salyers'ın çok erken dört faule yükselmesi Galatasaray'ın bu pozisyondaki zaafını ortadan kaldırdı. 
Fenerbahçe, alan savunması yapmaya başladığı 8. dakikadan itibaren, birkaç hızlı hücum dışında sürekli oyunu yavaşlatıp sete set oynadı, Galatasaray ile sürat yarışına girmedi. Bu dakikaya kadar pota altı savunması aksayan Fenerbahçe, geri kalan 32 dakikada çoğunlukla Booker'ı, zaman zaman da Harvey'yi ortaya yerleştirerek alan savunmasında başarılı oldu, maçı da aldı götürdü. Galatasaray Coachu Halil Üner'in Fenerbahçe'ye hazırladığı Burak sürprizi ise bir çeyrek işe yaradı. 
Dünkü maç gösterdi ki iyi "yeni" birer uzun hem Fenerbahçe'ye, hem de Galatasaray'a daha iyi bir takım hüviyeti kazandıracak. Özellikle FIBA Avrupa Kupası'nı hedefleyen Fenerbahçe'nin böyle bir takviyeye ihtiyacı var. 


</TEXT>
</DOC>
