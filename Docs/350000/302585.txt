<DOC>
<DOCNO> 302585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko10.html </URL>
<DATE> 2005/12/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye'nin 4 bin 500 megavatlık nükleer santrale ihtiyacı var... 
</HEADLINE>
<TEXT>

     Artan enerji ihtiyacı için bir yandan alternatif enerji kaynakları arayan dünya ülkeleri bir yandan da ''nükleer santralleri'' artırmaya çalışıyorlar. 
     Enerji ve Tabii Kaynaklar Bakanlığı'nın 2020 yılına ilişkin projeksiyona göre, Türkiye'nin 4 bin 500 megavatlık nükleer santrale ihtiyacı bulunuyor. 
     A.A muhabirinin derlediği bilgilere göre, bu yılın Ekim ayı verilerine göre, dünyada şu anda 442 adet nükleer reaktör bulunuyor. Bunların toplam kurulu gücü 368.611 megavat MW , elektrik üretimindeki payı ise yüzde 16. 
     Halen elektrik üretiminde nükleer enerjinin payı Fransa'da yüzde 77, Belçika'da yüzde 58, Slovak Cumhuriyeti'nde yüzde , Ukrayna'da yüzde 46, İsveç yüzde 44, Macaristan ve Güney Kore'de yüzde 39, İsviçre'de yüzde 36, Japonya'da yüzde 34, Almanya ve Finlandiya'da yüzde 31, İspanya'da yüzde 27, İngiltere'de yüzde 23, ABD ve Çek Cumhuriyeti de yüzde 20, Rusya Federasyonu'nda yüzde 15, Kanada'da yüzde 14, Hindistan'da yüzde 4 düzeyinde bulunuyor. 
     Toplam 103 nükleer tesise sahip bulunan ABD'de nükleer enerjinin elektrik üretimindeki payı yüzde 20 düzeyinde bulunuyor. Bu oranın 2020 yılında yüzde 25'e, 2050 yılında ise yüzde 50'ye çıkarılması hedefleniyor. 
     Japonya 2030 yılına kadar nükleer gücünü 46 gigavattan GW , 100 GW'ye, Güney Kore'de 2015'e kadar kurulu iki katına çıkarmayı hedefliyor. 
     Şu anda Finlandiya'da 1, Çin'de 2, Japonya'da 2, Rusya'da 5, Kanada'da 1, Hindistan'da 9 adet nükleer tesis de inşa halinde bulunuyor. 
     
     NÜKLEER TESİSİN İLK YATIRIM MALİYETİ 
     Nükleer tesislerin ilk yatırım maliyeti 1000-1800 dolar kilovat olarak belirtiliyor. 
     Ülkeye ve santrale göre değişmekle beraber gösterge niteliğinde nükleer tesislerden üretilen elektriğin yatırım maliyeti 2.30 cent kWh, işletme-bakım maliyeti 0.90 cent kWh, yakıt maliyeti atık depolama ve tesis söküm maliyeti hariç 0.45 cent kWh olmak üzere işletme sırasında yapılacak olan kapital yatırım hariç 3.65 cen kWh olarak belirtiliyor. 
     
     ENERJİ ARZI GÜVENİRLİĞİNE KATKISI 
     Enerji arzı güvenirliğinde nükleer tesislerin katkısı şöyle sıralanıyor 
     ''Faaliyette bulunan 1000 MW'lik bir nükleer santral, her yıl, yaklaşık 2 milyon ton yakıt petrol tasarrufu yapmaya ve 2.5 milyon tonluk karbondioksit emisyonunu engellemeye olanak veriyor. Enerji yoğun olması nedeniyle bir nükleer tesisin ömrü boyunca kullanacağı yakıt kolaylıkla depolanabiliyor. Fosil yakıtlardan çok daha uzun süre yetecek uranyum bulunuyor. Yakıt maliyetinin iki katına çıkması nükleerde üretim maliyetini yüzde 10 etkilerken, doğalgazda yüzde 60-80 artış getirebiliyor.'' Nükleer enerji üretim tesislerinin Türkiye'ye kazandıracakları, ''Güvenilir baz yük enerji sağlanması, karbondioksit yayımının azaltılması, enerji üretiminde kaynak çeşitliliği, var olan teknolojik altyapının geliştirilmesi, endüstriye yüksek kalite anlayışının kazandırılması ve istihdam yaratılması'' olarak sıralanıyor. 
     Türkiye'de nükleer programının bir parçası olarak, bünyesinde ''güç reaktörlerini, araştırma reaktörlerini, yakıt çevrimi tesislerini, araştırma laboratuvarlarını, eğitim tesislerini'' içeren bir merkezin kurulacağı belirtiliyor. 
     
     TÜRKİYE'DE NÜKLEER SANTRAL... 
     Türkiye'de elektrik üretimi amacıyla kurulması tasarlanan nükleer santrallerle ilgili ilk etütler 1967-1970 yılları arasında yapıldı. 1976 yılında Silifke'nin 55 kilometre batısında Akkuyu mevkii kuruluş yeri olarak belirlendi. 1980 yılı başlarında ikinci santral yeri olarak Sinop'un 20-25 kilometre batısındaki, İnceburun mevkii seçildi. 
     1986 yılının Nisan ayında meydana gelen Çernobil nükleer santral kazasının yarattığı olumsuz ortam dolayısıyla Türkiye'de nükleer santrallerle ilgili tüm çalışmalar askıya alındı. 
     Ekim 1992'de Türkiye Elektrik Kurumu TEK , dünyadaki belli başlı nükleer santral imalatçısı firmalara bir mektup yazarak, 2002 yılında devreye girecek şekilde, bin MW gücünde bir veya iki üniteli nükleer santralın Türkiye'de anahtar teslim veya YİD olarak kurulması için teknik ve mali konularda bilgi istedi. Davet üzerine 5 firma teklif verdi. 
     Ocak 1993'de Akkuyu Nükleer Santralı Projesi Resmi Gazete'de yayımlanarak yatırım programına alındı. Akkuyu için 17 Aralık 1996 tarihinde uluslararası ihaleye çıkıldı ve 15 Ekim 1997 tarihinde AECL, NPI ve Westinghouse konsorsiyumlarından teklif alındı. Fakat bu ihale çeşitli sebeplerden dolayı 8 kez ertelendi, 25 Temmuz 2000'de de Bakanlar Kurulu Kararı ile iptal edildi ve ikinci defa kurulmuş olan TEAŞ Nükleer Santrallar Dairesi Başkanlığı tekrar kapatıldı. 
     
     ŞU ANDAKİ DURUM 
     Enerji ve Tabii Kaynaklar Bakanlığı yetkilileri ileriye dönük sağlıklı bir enerji dengesini kurmak için nükleer enerji konusunun gündemde olduğunu ve bu konudaki çalışmaların sürdürüldüğünü belirtiliyorlar. 
     Enerji Bakanlığı'nda 2020 yılına ilişkin yapılan projeksiyonda 4.500 MW'lik bir nükleer santrale ihtiyaç gözüktüğü belirtiliyor. Fakat nükleer tesisinin kaç tane olacağı, nasıl ve nerede yapılacağı henüz kesinlik kazanmadığı ifade ediliyor. 
     Elektrik talebinde yıllık ortalama yüzde 7.9 oranında artış olacağı düşünüldüğü zaman, ilki 2012 yılında olmak üzere 2015 yılına kadar toplam 4 bin 500 megavat gücünde nükleer enerji üretim tesislerinin işletmeye alınması gerekiyor. Bakanlık yetkilileri, 4500 MW'li üretimin tek santral ile yapılabileceği 2 veya 3 santralle yapılabileceğini de belirtiliyorlar. 
     Bakanlık yetkilileri, Türkiye kamuoyunun nükleer santrallere karşı çok önyargılı olduğunu belirtirken, ''2006 yılında nükleer santrallerin önce kamuoyunun tartışması ve özümsemesini istiyoruz. Ondan sonra projeksiyonlara geçilecek'' diye konuştular. 
     
     NÜKLEER TEKNOLOJİ PROGRAMI 
     Hazırlanan nükleer teknoloji programında, ''nükleer enerji üretim tesislerinde yerli katkının en yüksek düzeye çıkarılması, yerli tasarım ve üretime dayalı araştırma ve güç reaktörleri ile parçacık hızlandırıcıları kurulması, tıp ve endüstrinin radyoizotop ihtiyacının yerli olanaklarla karşılanması, uranyum zenginleştirme dahil yakıt çevrimi tesisleri kurulması, uranyum ve toryum aranması'' konuları yer alıyor. 
     Nükleer programın bir parçası olarak güç ve araştırma reaktörlerini, yakıt çevrimi tesislerini, araştırma laboratuvarlarını ve eğitim tesislerini içeren bir ''Nükleer Teknoloji Merkezi''nin kurulması hedefleniyor. 
     
     NÜKLEER ENERJİ NEDİR 
     Ağır radyoaktif uranyum gibi atomların bir nötronun çarpması ile daha küçük atomlara bölünmesi fisyon veya hafif radyoaktif atomların birleşerek daha ağır atomları oluşturması füzyon sonucu çok büyük bir miktarda enerji açığa çıkıyor. Bu enerjiye nükleer enerji deniliyor. Nükleer reaktörlerde fisyon reaksiyonu ile edilen enerji elektriğe çevriliyor. 
     
</TEXT>
</DOC>
