<DOC>
<DOCNO> 323179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko03.html </URL>
<DATE> 2005/03/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sıcak para 38 milyar dolara yaklaştı 
</HEADLINE>
<TEXT>

     Son bir yılda İMKB'de dolar bazında yüzde 55'i, Hazine iç borçlanma kağıtlarında ise yüzde 36'yı aşan 
     getiri sağlayan Türkiye'deki sıcak para şubat sonu itibariyle son bir yılda 20 milyar dolara yakın artarak 37.7 milyar doları aştı. ANKA'nın Bankacılık Düzenleme ve Denetleme Kurumu BDDK , Merkez Bankası ve İMKB verilerinden yararlanarak hazırladığı yabancı yatırımcıların Türkiye'deki menkul kıymet ve mevduatlarından oluşan portföyü, şubatta 3.2 milyar dolar daha büyüyerek 37 milyar 685 milyon dolarla rekor bir düzeye yükseldi. Sıcak para olarak nitelendirilen yabancı yatırımcıların portföyünde yılın ilk iki ayındaki toplam büyüme ise 7 milyar 219 milyon dolara ulaşırken, şubat sonu itibariyle son bir yıllık büyüme ise 19.9 milyar dolar olarak hesaplandı. Yabancıların portföyü geçen yıl şubat ayında 17 milyar 834 milyon, geçen yıl sonunda ise 34 milyar 499 milyon dolar düzeyinde bulunuyordu. BDDK'nın verilerine göre yabancı yatırımcıların Türkiye'deki bankaların emanetinde bulunan Hazine iç borçlanma kağıtlarının toplam tutarı şubatta 1 milyar 942 milyon dolarlık artışla 13 milyar 277 milyon dolara kadar çıktı. Yabancıların sahip olduğu iç borçlanma kağıtlarında bu yılın ilk iki ayında 3 milyar 420 milyon, son bir yılda ise 9 milyar dolarlık büyüme kaydedildi. Bu arada yabancıların Türkiye'deki bankaların emanetinde tuttukları eurobondlarının tutarı ise şubatta 185 milyon dolarlık azalmayla 1.1 milyar dolara geriledi. Buna göre yabancıların Hazine borçlanma kağıtlarının toplam değeri şubat sonunda 14.4 milyar dolar oldu. İMKB'nin verilerine göre ise yabancıların sahip olduğu İMKB'deki hisse senetlerinin toplam değeri şubatta 1 milyar 395 milyon dolarlık bir büyüme kaydederek ilk defa 20.3 milyar dolara yakın bir büyüklük oluşturdu. Yabancıların İMKB'de net 1.3 milyar dolarlık alım yaptığı bu yılın ilk iki aylık döneminde hisse senedi portföyünde 4 milyar 141 milyon dolarlık, net 2.4 milyar dolarlık alım yaptıkları son bir yılda ise 10 milyar 637 milyon dolarlık artış kaydedildi. Yabancı gerçek ve tüzel kişilerle bankaların Türkiye'deki bankalarda bulunan toplam döviz mevduatları ise şubatta 35 milyon dolarlık artışla 2 milyar 913 milyon dolara yükseldi. 
     
     SICAK PARA NE KAZANDI 
     Yabancıların Türkiye'deki menkul kıymet portföylerindeki büyümenin bir bölümü söz konusu yatırımcıların Türkiye'deki yatırımlarını artırmalarından, büyük bir bölümü ise YTL'deki değerlenme ve menkul kıymet fiyatlarındaki artıştan kaynaklandı. ANKA'nın yaptığı hesaplamaya göre şubat sonu itibariyle son bir yılda YTL cinsinden iç borçlanma kağıtlarında değerlendirilen sıcak para dolar bazında yüzde 27 ile yüzde 36 oranları arasında getiri sağladı. Aynı dönemde İMKB endeksinde dolar bazındaki artış ise yüzde 55'i aştı. 
     2004 yılında yabancılar Türkiye'ye Hazine borçlanma 
     kağıdı almak üzere net 5.8 milyar dolar getirdiler. Bu yıl ocak ayındaki net alım ise 1.3 milyar dolara yaklaştı. Yine yabancılar 2004 yılında Türkiye'ye hisse senedi almak üzere net 1.4 milyar dolar, bu yıl ocak ayında 809 milyon, şubatta ise 485 milyon dolar getirdiler. 
     
</TEXT>
</DOC>
