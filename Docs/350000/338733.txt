<DOC>
<DOCNO> 338733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/ekonomi/eko01.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye tarımı yeniden keşfediyor 
</HEADLINE>
<TEXT>


MURAT SABUNCU 

Geçtiğimiz cuma günü Kayseri'deydim. Yeşilhisar'daki 'Saray Çiftliği'nin açılış törenini izledim. Havaalanından sonra ilk durağımız Develi idi. Erciyes Dağı'nı tırmanarak 45 dakikada ulaşılıyor bu ilçeye. Yol, Kayseri'nin neredeyse tamamında olduğu gibi çok düzgün. Dağa tırmanırken Hisarcık mevkiinde yolun her iki tarafında taş yapımı, bahçeli çok güzel evler var. Dağın zirvesinde durup hem temiz havanın hem de dağdan gelen suyun tadını çıkartıyoruz. Kısa bir süre sonra da Develi'ye varıyoruz. Saray Halı Tesis'lerinde bizi Saray'ın Yönetim Kurulu Başkanı Necati Kurmel ile ailesi karşılıyor. Ekipte sadece gazeteciler değil işadamları da var. Atalay Şahinoğlu, Hüseyin Bayraktar, Sabancı'nın CEO'su Celal Metin ilk göze çarpanlar. Önce 'bol pastırmalı' hoşgeldin sofrası. Ardından da halı tesislerini gezme ve grubun 'hayvancılık iş kolunu anlattığı filmi' izleme. 
20 dakikalık tanıtım filmini izlerken yanımda Necati Kurmel oturuyordu. Hayvancılık işi Kurmel'e o kadar heyecan veriyordu ki sık sık bana filmde seyrettiklerimizin detayını anlatıyordu. 

Müşterisi hazır 
Saray Çiftliği'nde Avrupa standartlarında üretim yapılıyor. Çiftlikte 11 bin büyükbaş hayvan var. Hayvan başına ortalama 30 kilo süt verimi alınıyor. Çiftlikteki hayvanlar günde 350 ton yem tüketiyor. Bu yüzden grup 15 bin dekar arazide yem ihtiyacının yüzde 85'ini karşılayacak üretim yapıyor. 
Bir zamanlar 'Türkiye tarım ülkesi'dir lafını çok sever ve kullanırdık. Ancak tarım son yıllarda 'out' olmuştu yani dışlanmıştı. Fakat Türkiye son yıllarda tarımı yeniden keşfetti. Türkiye'nin en büyük grupları dünya standartlarında tarımsal ve hayvansal ürünler üretmeye başladı. Koç Ata Grubu'nun Şanlıurfa'daki tesisleri, Doğan Grubu'nun Kelkit'teki Avrupa Birliği'nden ödüllü organik tarım tesisleri iddialı örneklerden. Bu arada Tekfen'in Antalya'da yılda 40 milyon fide üretimini Mersin, İzmir ve GAP bölgesine yayma projesi var. Bu sene Milliyet Business ile Ernst and Young'ın Yılın Girişimci yarışmasının birincisi Alara Tarım. Hani şu Arjantin'de bile kiraz üretip tüm dünyaya satan Kerim Taner'in şirketi. Yarışmanın geçen seneki birincisi Damat Tween'in sahibi Süleyman Orakçıoğlu da memleketi Erzincan'da kiraz ve üzüm üretimi için çalışmalara başladı. 
Sabancı'nın 12 Mayıs'ta görevini devretmeye hazırlanan CEO'su Celal Metin'e göre bu işte büyük potansiyel var. Şu anda Trakya'da kurulacak bir süt tesisinin müşterisi hazır. Zaten Sabancı Grubu İzmit'teki GıdaSA'yı kurarken bu gelişmeleri öngörmüştü. 

Yatırımcıya fırsat var 
İstatistiklerde tarımdaki yeni heyecanı doğruluyor. 2002 yılında Türkiye'de 6300 traktör satıldı. Bu oran 2003'te 16 bin, 2004'te 30 bin oldu. Türkiye'de 2004 sonunda büyükbaş hayvan sayısı 4.6 milyon. 2005 ilk çeyrekte bu rakam 4.8 milyona çıktı. 2013 hedefi 5.8 milyon. Yıllık 10 milyon ton süt üretiminin 2013'te 23 milyon tona çıkacağı hesaplanıyor. Hükümet 2005 yılında kullandırılacak tarımsal kredi hacmini, 2,5 katrilyon lira olarak belirledi. Tarımsal kredilerde faiz oranları yüzde 10,5 ile yüzde 19,5 oranlarında. Vadeler ise işletme kredilerinde 2 yıl, yatırım kredilerinde 5 yıl. Kısaca Türkiye modern tarımla ve küresel düşünen girişimcisiyle yeniden ama farklı, iddialı bir tarım ülkesi olma yolunda. 

Kayseri acele 'eleman' arıyor Kayseri'de Milliyet Business ve Kariyerim gazetelerinin toplantısına da katıldım. Burada ilin işdünyasının önde gelen isimleriyle görüşme fırsatı buldum. Yaptığım konuşmalarda beni en etkileyen isimlerden biri İpek Mobilya'nın sahibi Saffet Arslan oldu. Arslan şirketinde çalıştıracak profesyonel eleman bulamadığı söyledi. Hatırlarsınız 2005 yılının ilk çeyreğinde Türkiye'de işsizlik oranı yüzde 11.5 oldu. Arslan'ın söyledikleriyle bu rakamlar üstüste konulduğunda ortada garip bir durum vardı. Arslan kısaca özetledi İpek Mobilya'da, metal şirketimizde ve yeni kurulacak alışveriş merkezimizde çalıştıracak uzman elemanlar alıyoruz. Bunların bir kısmını büyükşehirlerde buluyoruz. Ama Kayseri'ye gelip çalışmak istemiyorlar. Burayı geri kalmış, sosyal hayatı olmayan bir il olarak algılıyorlar. Oysa gelip görseler fikirleri değişecek.' 
Bence Arslan haklı. Kayseri sokaklarıyla, caddeleriyle pek çok büyükşehirden daha iddialı. İstanbul'a uçakla bir saat, Ankara'ya karayoluyla 3.5 saat mesafede. Kapadokya 45 dakika uzakta. Ürgüp'de, Avanos'ta her türlü 'turistik faaliyet' mümkün. Koleji, üniversitesi, kışın kayak fırsatıyla sosyal imk nları da geniş bir şehir. Maaşlar da dolgun. İş arayanlar değerlendirmeli. 

Markalar yarışıyor 
Toplantıda Bal Küpü şekerlerinin sahibi İhsan Keskinkılıç'la da konuşma fırsatım oldu. Bal Küpü de bir Kayseri markası. Tıpkı adını bildiğimiz ama Kayserili olduğundan habersiz olduğumuz onlarca marka gibi. Son dönemde çay işine girmiş ve orada da pazardan pay almak için çabalıyor. Kendisi iyi bir Business okuru olduğunu ve gazeteyi beğendiğini söyledi. Şunu da eklemeliyim Son bir aydaki bazı haberlerimizle ilgili eleştirileri de oldu. Tabi not aldım. Dikkate alacağız... 

Hisarcıklıoğlu siyasete girer mi Kayseri'de işadamlarının bulunduğu masada bir süre siyasette konuşuldu. Konu ağırlıklı olarak 'merkez sağın' yeniden yapılandırılmasıydı. Pek çok kişi 'yeni bir isim' gerekliliğinden bahsetti. Bu konuşmalar sırasında yeni isim olarak Türkiye Odalar ve Borsalar Birliği Başkanı Rifat Hisarcıklıoğlu'nun adı geçti. Hemen hemen herkes Hisarcıklıoğlu'nun bu işi yapabileceği konusunda olumlu görüşler belirtti. Olumlu bakanlar arasında Atalay Şahinoğlu da vardı. Ancak Şahinoğlu, Hisarcıklıoğlu'nun bu işi istese bile ailesi yüzünden bunu gerçekleştiremiyeceğini söyledi. Şahinoğlu şunları söyledi Rifat Hisarcıklıoğlu'nun ailesi özellikle de eşi siyasete girmesini istemiyor. TOBB Başkanlığı sırasında bile onun fazla yorulduğunu, sağlığına dikkat etmediğini düşünüyorlar. Ailesi yüzünden siyaset yapamayabilir.' 
Önümüzdeki hafta yeniden TOBB Başkanı seçileceği neredeyse kesinleşen Hisarcıklıoğlu bakalım ailesini ikna edip siyasete girecek mi 


</TEXT>
</DOC>
