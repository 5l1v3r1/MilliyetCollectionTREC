<DOC>
<DOCNO> 343329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy14.html </URL>
<DATE> 2005/05/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan'dan Ermeni iddialarını kabul eden parlamentolara eleştiri 
</HEADLINE>
<TEXT>

     Başbakan Recep Tayyip Erdoğan, Ermeni soykırımı iddiaları konusunda, "Belgeye, bilgiye dayalı olmadan, basit lobi faaliyetleriyle ve kulislerle, ilgili ilgisiz parlamentoların bu tür karar almasını ben insan hakları açısından da hukukun üstünlüğü açısından da asla doğru bulmuyorum" dedi. 
     Erdoğan, Üçüncü Avrupa Konseyi Zirvesi’nin, "Avrupa’nın şekillendirilmesi" konulu oturumunda yaptığı konuşmada, Ermeni soykırımı iddialarını değerlendirdi. 
     Başbakan Erdoğan, konuşmasında, gündemine almamasına rağmen dünkü oturumda dile getirildiği için Ermeni soykırımı iddialarını "Kayıtlara geçmesini önemsediği için değerlendirmek istediğini" kaydetti. 
     1915 yılında Osmanlı Devleti döneminde yaşanan olaylarla ilgili olarak bir eylem planı ortaya koyduklarını anımsatan Erdoğan, şöyle konuştu 
     "Muhalefet ve iktidar partilerinin bütünü olarak bu eylem planı ile ilgili şunu biz açık ve net olarak söyledik, o da şudur Diyoruz ki biz belgeye, bilgiye dayanmadan sadece bazı lobi faaliyetleri ile ilgili ilgisiz ülke yönetim veya parlamentolarının bir karar vermesi, süreci hiçbir zaman doğru etkilemeyecektir. 
     Biz Türkiye olarak bütün devlet arşivlerimizi açtık. Şu ana kadar tasnifi yapılmış 1 milyonu aşkın arşiv belgesi var. Şu anda askeri arşivlerimizi de açıyoruz. Aynı şekilde Ermenistan da tüm arşivlerini açsın. Varsa üçüncü dünya ülkeleri de arşivlerini açsın. Bu arşivleri açmanın neticesinde buralardan çıkacak belgeye, bilgiye dayalı olarak verilecek bir karar varsa tarihçiler, hukukçular, siyaset bilimciler, hepsi toplansınlar bu çalışmayı yapsınlar ve Biz siyasilerin önüne getirsinler. Karar alınacaksa ondan sonra böyle bir kararı alma yoluna gidelim. Yoksa belgeye, bilgiye dayalı olmadan, basit lobi faaliyetleriyle ve kulislerle, ilgili ilgisiz parlamentoların bu tür karar almasını ben insan hakları açısından da hukukun üstünlüğü açısından da asla doğru bulmuyorum. 
     Bir defa biz her türlü siyasi değerlendirme ve kararın tarihsel ve maddi dayanaklara bağlı olarak gerçekleşmesinin her türlü siyasi sorunun çözülmesinin ön şartı olduğunu düşünüyoruz. Bu görüşlerimin burada kayıtlara geçmesini önemsediğimi için bugün bunları ifade etmek durumunda kaldım." 
     
     AVRUPA KONSEYİ 
     Konuşmasında, son zamanlarda dünyada meydana gelen değişimler ışığında Avrupa Konseyi’ne yeni bir rol arayışı içerisine girildiğini gördüklerini kaydeden Erdoğan, "Biz, Avrupa Konseyi’nin rolünün belli olduğuna inanıyoruz. Avrupa Konseyi, dayandığı temel prensipler olan insan hakları, demokrasi ve hukukun üstünlüğü alanlarındaki standartların belirlenmesi ve korunması alanında başarılı çalışmalarını, bu ilkelere daha da odaklanarak sürdürmelidir" dedi. 
     Erdoğan, şunları söyledi 
     "Avrupa Birliği’nde yaşanan ve Avrupa Konseyi’nin büyük bölümünü kapsayan genişleme süreci, Avrupa Konseyi’nin çalışma alanında ve çalışma ilkelerinde radikal değişiklikler yaratmamalıdır. Aksine, Avrupa’nın tamamını, ortak prensiplerin etrafında birleştiren Avrupa Konseyi, bu temel alanlarda yol gösterici konumunu sürdürmeli, Avrupa’da bölünme çizgilerinin ortaya çıkmasını önlemeyi amaçlamalıdır. 
     Ortak sorunlarının üstesinden gelebilen ve bölünme çizgilerinin olmadığı bir Avrupa, ancak Avrupa kurumları arasında yakın ilişki ve işbirliğinin kurulması ile mümkün olabilir. 
     Avrupa Birliği’nde yaşanan genişleme süreci, özellikle bu iki kurum arasındaki ilişkilerin sağlam temellere oturtulmasını gerekli kılmaktadır. Bazı ülkelerin kendi seçimlerinden dolayı, Avrupa Birliği’ndeki genişleme sürecinin Avrupa ülkelerinin tümünü kapsaması mümkün değildir. Bu gerçek, Avrupa Konseyi’nin Avrupa’daki temel birleştirici kurum olma özelliğini koruyacağına işaret etmektedir. Bu nedenle, Avrupa Konseyi’nin temel çalışma alanına giren konuları hedef alan faaliyetlerin Avrupa Konseyi’nin konumunu zayıflatmayacak şekilde planlanması şarttır. Bu, her şeyden önce Avrupa’da ortak hukuk alanı yaratılması için şarttır." Başbakan Erdoğan, bu kapsamda, yakında kurulacak İnsan Hakları Ajansı’nın, Avrupa Konseyi ile Avrupa Birliği arasında duplikasyona değil, işbirliğinin geliştirilmesine yol açmasını beklediklerini söyledi. 
     Erdoğan, Zirvede Polonya’nın, "Lüksemburg Başbakanı Jean-Claud Junker’in Avrupa Konseyi ile Avrupa Birliği’nin gelecekteki ilişkileri konusunda bir çalışma yapmakla görevlendirilmesi" önerisini Türkiye’nin desteklediğini de ifade etti. 
     
</TEXT>
</DOC>
