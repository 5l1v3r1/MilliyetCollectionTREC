<DOC>
<DOCNO> 326029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur44.html </URL>
<DATE> 2005/03/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İmamlara kadehli uğurlama 
</HEADLINE>
<TEXT>

     Dört aylık Almanca eğitiminin ardından Almanya'daki camilerde görevlendirilecek 47 imam için uğurlama kokteyli düzenlendi. 
     Alman Büyükelçiliği'ndeki kokteyle, Almanya Büyükelçisi Wolf-Ruthart Born, Diyanet işleri Başkan Yardımcısı Mehmet Görmez'in, imamlar, büyükelçilik görevlileri, Alman Kültür Merkezi Müdürü ve çalışanları katıldı. Kokteylde, Büyükelçi Born'un kaldırdığı içki kadehine, Diyanet yetkilileri ve imamlar meyve suyu dolu kadehlerle karşılık verdiler. 
     Büyükelçi Born, yaptığı konuşmada, imamların tüm dini farklılıkları bir kenara bırakarak iki kültür arasında köprü görevi görmesini istedi. Born, "Bu yıl 5'inci kez Almanya'ya imam gönderiliyor. Ama bu yılın ayrı bir önemi var. 3 Ekim tarihi bizim milli günümüz, sizin de AB için müzakere tarihiniz. Bu yılın bu açıdan ayrı bir önemi var" dedi. 
     Görmez de Türkiye ve Almanya arasında çok sıcak ilişkiler olduğuna işaret ederek, Almanya'da bin 200 din görevlisi olduğunu söyledi. Görmez, "Oradaki kültürü buraya, buradaki kültürü de oraya taşıyan bir köprü göreviniz var. 
     Yurt dışındaki soydaşlarımızın içinde yaşadıkları toplumun kültürüyle uyum içinde yaşamasını amaçlıyoruz. Sizler de buna elçilik ediyorsunuz" diye konuştu. 
     Frankfurt Üniversitesi ile Diyanet arasında imzalanan bir protokolü hatırlatan Görmez, "Artık Frankfurt Üniversitesinde İslam ve ilahiyat Bölümü olacak. Buralara alınan imam adayı öğrenciler, orada aldıkları din eğitimiyle iki kültür arasındaki ilişkilere katkı sağlayacak" dedi. 
     Alman Kültür Merkezi'nde 4 aylık Almanca eğitimini tamamlayan 47 imam, temmuzdan başlayarak gruplar halinde Almanya'ya gönderilecek. İmamlar, 4 yıl boyunca Almanya'da Türk nüfusun yoğun olduğu kentlerdeki camilerde görev yapacak. 
     
</TEXT>
</DOC>
