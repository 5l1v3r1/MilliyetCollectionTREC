<DOC>
<DOCNO> 335249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo47.html </URL>
<DATE> 2005/04/20/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Galatasaray'ın, Trabzonspor'a karşı 9. kupa zaferi... 
</HEADLINE>
<TEXT>

     Galatasaray, Türkiye Kupası'nda 12 kez karşılaştığı Trabzonspor'u, 9. kez elemeyi başardı. 
     ''Cim bom'', son iki Türkiye Kupası'nın sahibi bordo-mavilileri, normal süresi ve uzatmaları 1-1 sonuçlanan maçta, penaltılarla 5-3 yenerek finale çıkarken, ligde oynanan ve 2-0 kaybettiği maçın rövanşını da rakibinden almış oldu. 
     Galatasaray, Trabzonspor'a en son 1994-95 sezonunda, final maçında, 3-2 ve 1-0'lık sonuçlarla yenilmiş ve kupayı rakibine kaptırmıştı. 
     Sarı-kırmızılılar, bu karşılaşmadan sonra 3 kez eşleştiği Trabzonspor'u kupa dışında bırakmayı başarmıştı. 
     
     NECATİ 1 AY SONRA GOLLE BULUŞTU 
     Galatasaray'ın suskun gol ayaklarından Necati Ateş, 1 ay sonra golü hatırladı. 
     Milli futbolcu, Galatasaray forması altında en son golünü Büyükşehir Belediyesi Ankaraspor ile 20 Mart'ta oynanan karşılaşmada atmıştı. 
     Necati, bu maçtan sonra oynanan Kayserispor, Trabzonspor ve Akçaabat Sebatspor maçlarında fileleri havalandıramamıştı. 
     
     TARAFTARLAR COŞTU 
     Galatasaray'ın, maçın özellikle ilk yarısında oldukça hızlı ve etkili bir futbol ortaya koyması, taraftarları adeta coşturdu. 
     Kapalı tribündeki taraftarlar, takımlarını tezahüratlarıyla sürekli desteklerken, diğer tribünler de zaman zaman onlara katıldı. Sarı-kırmızılı taraftarlar, ikinci yarıda gol yemelerine rağmen desteği bırakmayarak, takımlarının son dakikalarda gol bulup maçı uzatmalara taşımasında pay sahibi oldu. 
     Galatasaraylı futbolcular ve taraftarlar, maçtan sonra Türkiye Kupası'nda finale yükselmenin sevincini doyasıya yaşadı. 
     Taraftarlar, maçın bitimiyle birlikte ise Fenerbahçe Kulübü Başkanı Aziz Yıldırım'a toplu şekilde küfür etmeye başladı. 
     
     HAGİ-4. HAKEM DİYALOĞU 
     Galatasaray Teknik Direktörü Gheorghe Hagi, maç boyunca 4. hakem Özgüç Türkalp ile sık sık diyaloga girdi. 
     Rumen çalıştırıcının, hakem İsmet Arzuman'ın maç boyunca beğenmediği kararlarını şikayet ettiği Türkalp, sürekli sakinleştirmeye çalıştığı Hagi'ye en sonunda gülümseyerek tepki göstermek zorunda kaldı. 
     Hagi, penaltı atışlarıyla gelen zafer sonrasında, soyunma odasına giden oyuncuların önünü keserek, taraftarlara gitmelerini istedi. 
     
     FENERBAHÇE VE BEŞİKTAŞ TAKİPTE 
     Karşılaşmayı Beşiktaş Teknik Direktörü Rıza Çalımbay ile Fenerbahçe Antrenörü Ronald Koch da protokol tribününden izledi. 
     Koch, iki takım hakkında notlar alırken, Çalımbay'a, Galatasaraylı yöneticilerin ilgi göstermesi dikkat çekti. 
     Karşılaşmanın 49. dakikasında Trabzonspor'un Güney Koreli futbolcusu Lee Young sakatlandı ve oyunu terk etmek zorunda kaldı. 
     
</TEXT>
</DOC>
