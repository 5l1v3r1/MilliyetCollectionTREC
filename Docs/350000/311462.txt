<DOC>
<DOCNO> 311462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur38.html </URL>
<DATE> 2005/02/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Eskişehir'de hastasından bıçak parası alan profesör cezaevine konuldu 
</HEADLINE>
<TEXT>

     Eskişehir-Bilecik Tabipler Odası Başkanı Doç. Dr. Hikmet Başmak, Prof. Dr. Yusuf Özyürek'in bir hastadan ''bıçak parası'' aldığı iddiasıyla tutuklanmasıyla ilgili olarak, ''Kamu görevi sırasında meslektaşlarımız ile hasta arasında para ilişkisi olmaması gerekir. Oda olarak soruşturma başlatacağız'' dedi. 
     Doç. Dr. Başmak, AA muhabirine yaptığı açıklamada, dün tutuklanarak cezaevine gönderilen Osmangazi Üniversitesi OGÜ Sağlık Bilimleri Enstitüsü Müdürü ve Üroloji Anabilim Dalı Öğretim Üyesi Prof. Dr. Yusuf Özyürek'in Oda üyesi olduğunu belirterek, konuyla ilgili yasal sürecin başlatıldığını kaydetti. 
     ''Kamu görevi sırasında meslektaşlarımız ile hasta arasında para ilişkisi olmaması gerekir. Böyle bir duyum üzerine gerçeğe ulaşmak için oda olarak soruşturma başlatacağız'' diyen Doç. Dr. Başmak, yargı sürecinin gerçeği ortaya çıkaracağını söyledi. 
     OGÜ Rektörü Prof. Dr. Necat Akgün de konuyla ilgili ''Son derece üzücü bir olay. Konu adli mercilere intikal etmiştir. Söylenecek fazla bir şey yok'' diye konuştu. 
     
     PROF. DR. ÖZYÜREK'İN TUTUKLANMASI... 

     Mesane kanseri olan babası ameliyat için SSK'dan OGÜ Tıp Fakültesi'ne sevk edilen H.U, Cumhuriyet Savcılığı'na ameliyatın ardından 1000 YTL 1 milyar lira verdiği Prof. Dr. Yusuf Özyürek'in 61 , kendisinden bin 500 YTL 1.5 milyar lira daha ''bıçak parası'' istediği yönünde şikayette bulunmuştu. 
     Bunun üzerine emniyet güçleri, önceden seri numaraları alınan bin 500 YTL'yi H.U'nun odasında teslim ettiği sırada Prof. Dr. Özyürek'i suçüstü yakalamıştı. 
     ''Bıçak Parası'' adıyla hastadan para aldığı iddiasıyla gözaltına alınan Prof. Dr. Özyürek, dün ifadesinin ardından çıkarıldığı nöbetçi mahkemece tutuklanmıştı. 
     
</TEXT>
</DOC>
