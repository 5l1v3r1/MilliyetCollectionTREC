<DOC>
<DOCNO> 320516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas11.html </URL>
<DATE> 2005/03/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tuvalette unuttuğu parayı anonsla arıyor... 
</HEADLINE>
<TEXT>

     Çanakkale'nin Biga İlçesi'nde, bankadan çektiği 14 bin 500 YTL'yi 14 milyar 500 milyon TL tuvalette unutan kişi, Belediye hoparlöründen yaptırdığı anonsla parayı arıyor. 
     A.A muhabirinin edindiği bilgiyi göre, Biga'nın Balıklıçeşme Beldesi'ne bağlı Selvi Köyü'nde yaşayan Ümmet Karameşe , köydeki 10 biber üreticisine ait 14 bin 500 YTL'yi bir banka şubesinden çekti. Paraları poşetin içine koyan Karameşe, Belediye İş Merkezi'nde girdiği tuvaletteki askılara astı. 
     Tuvaletten çıktıktan bir süre sonra paraları askıda unuttuğunu fark eden Karameşe, geri döndüğünde, poşetinin bıraktığı yerde olmadığını gördü. 
     Çevrede bulunanlara poşeti ya da alanı gören olup olmadığını soran Karameşe, çabasından bir sonuç alamayınca Belediye'ye giderek, kayıp parasının bulunması için anons yaptırdı. Paranın kendisine ait olmadığını belirten Karameşe, şunları söyledi 
     ''Tuvaletim gelince, Belediye İş Merkezi'ne girdim. Çıktığımda, parayı oraya bıraktığımı unuttum. Geriye döndüğümde poşetimi bulamadım. Arama çabalarım sonuçsuz kalınca, son çare olarak belediye hoparlörlerinden anons yaptırdım. Poşeti alanı gören varsa, insaniyet namına Belediye'ye bildirsin.'' 
     
</TEXT>
</DOC>
