<DOC>
<DOCNO> 301267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko14.html </URL>
<DATE> 2004/12/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk-İş Yoksulluk sınırı 1 milyar 562 milyon lira... 
</HEADLINE>
<TEXT>

     Türk-İş'e göre, Aralık 2004'te ''açlık sınırı'' 513 milyon 931 bin liraya, ''yoksulluk sınırı'' ise 1 milyar 562 milyon 101 bin liraya yükseldi. 
     Türk-İş'in araştırmasına göre, ''açlık sınırı'' olarak da nitelendirilen 4 kişilik bir ailenin aylık zorunlu gıda harcaması tutarı, Aralık 2004'te bir önceki aya göre yüzde 3.5 oranında artarak, 496 milyon 472 bin liradan, 513 milyon 931 bin liraya yükseldi. 
     Araştırmaya göre, aylık zorunlu gıda harcaması tutarının yanı sıra ulaşım, giyim, kira, elektrik, su, sağlık ve eğitim gibi harcamalardan oluşan ''yoksulluk sınırı'' ise aynı dönemde 1 milyar 509 milyon 33 bin liradan, 1 milyar 562 milyon 101 bin liraya çıktı. 
     Araştırmada, 4 kişilik bir ailenin aylık zorunlu gıda harcaması tutarında son 12 ayda yüzde 11.7 artış meydana geldiği belirtilerek, böylece, yüzde 12'lik hedef enflasyonun, gıda fiyatları açısından büyük ölçüde gerçekleştiği belirtildi. 
     
     ASGARİ ÜCRET 
     Araştırmada, Devlet İstatistik Enstitüsü'nün, asgari ücretin belirlenmesi çalışmalarına ilişkin olarak yaptığı hesaplamada, bir işçinin yapması gereken toplam harcama tutarının, Aralık 2004 itibariyle 422 milyon 59 bin lira olduğu belirtilerek, ''Bu tutar, Türk-İş verilerinden hareketle, bir işçi için hesaplama ile benzeri bir sonuç vermektedir. Türk-İş verilerinden hareketle bir işçi için hesaplanan toplam aylık harcama tutarı, 427 milyon 234 bin liradır'' denildi. 
     
</TEXT>
</DOC>
