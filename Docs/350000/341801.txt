<DOC>
<DOCNO> 341801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun15.html </URL>
<DATE> 2005/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bağdat ve Kerkük'te kanlı bilanço 
</HEADLINE>
<TEXT>

     Irak’ın başkenti Bağdat’ta bu sabah düzenlenen saldırıda ölü sayısı 17’ye yükselirken, yeni hükümetin belirlenmesinden bu yana son iki haftadaki saldırılarda hayatını kaybedenlerin sayısı 400’ü aştı. 
     Bağdat’ta bu sabah bir pazaryeri yakınlarında bomba yüklü araçla düzenlenen saldırıyla ilgili olarak, Kindi hastanesinden bir kaynak, hastaneye kadın ve çocukların da aralarında olduğu 76 yaralı getirildiğini açıkladı. 
     İbn Nefis hastanesinden bir kaynak da 8 kişinin hastanelerine yaralı olarak getirildiğini söyledi. 
     Bu arada, Bağdat’ın kuzeyindeki Tartar gölünde 7 ceset bulunduğu bildirildi. 
     Polis kaynakları, cesetleri balıkçıların bu sabah Samarra kenti yakınlarındaki gölde bulduklarını belirtti. 
     Balad hastanesinden Dr. Muhammed Cafer de bu kişilerin yaklaşık bir hafta önce başlarından kurşunlanarak öldürüldüklerinin belirlendiğini kaydetti. 
     Öte yandan, Bağdat’ın kuzeyindeki Şorgat bölgesinde Irak güvenlik güçleri ve direnişçiler arasında çıkan çatışmada 2 polisin ve bir sivilin öldüğü, 13 asker ve 5 sivilin yaralandığı bildirildi. 
     Kuzeydeki Beyci kenti yakınlarında da dün gece direnişçilerle çatışan 4 askerin hayatını kaybettiği belirtildi. 
     
     İKİ HAFTADA 400 ÖLÜ 

     28 Nisan’da yeni hükümetin açıklanmasının ardından, Irak’ta hızlı 
     bir artış gösteren saldırılarda şu ana kadar can kaybı 400’ü geçti. 
     Son dönemin en kanlı saldırılarının düzenlendiği yalnızca dünkü eylemlerde 71 kişi hayatını kaybetti. 
     Irak’ta siviller ağırlıkta olmak üzere can kayıpları her geçen gün artıyor. 
     ABD’nin Mart 2003’te Irak’a müdahalesinin ardından savaş ve direniş eylemlerinde 1231’i çatışmalarda olmak üzere toplam 1609 Amerikan askeri öldü. Bu dönemde ölen Irak askeri sayısı ise 4895 ile 6370 arasında. 
     Irak’taki çatışmalarda sivil kayıplara ilişkin kesin bir rakam verilemiyor. Ancak www.iraqbodycount.net adresindeki internet sitesi, Iraklı sivil kayıp sayısının 21 bin 523 ile 24 bin 415 arasında olduğunu duyuruyor. 
     Sünni direnişçilerin, özelikle son 2 haftadır Şii hedeflere yönelik saldırıları artırmaları, ülkede bir iç savaşa doğru gidiş olabileceği endişelerini de gündeme getiriyor. 
     
     KERKÜK’TE BOMBA YÜKLÜ ARAÇ SALDIRISI 

     Irak’ın kuzeyindeki Kerkük kentinde, bomba yüklü araçla düzenlenen iki saldırıda, 2 kişi öldü, 4 kişi yaralandı. 
     Yetkililer, saldırılardan ilkinin Kerkük’teki bir Şii camisinin yakınlarında düzenlendiğini, patlamada 2 kişinin öldüğünü, 2’sinin yaralandığını kaydetti. 
     Diğer saldırının, kentin kuzeydoğusundaki bir bölgede, güvenlik görevlilerini hedef aldığı, patlamada 2 bomba uzmanının yaralandığı belirtildi. 
     
     4 AMERİKAN ASKERİ ÖLDÜ 

     Öte yandan, Irak’ın kuzeybatısında, bir askeri aracın mayına çarpması sonucu 2 Amerikan askerinin öldüğü bildirildi. 
     Askeri kaynaklar, askerlerin bölgede direnişçilere karşı yürütülen operasyonda görev yaptıklarını, patlamada araçta bulunan 14 askerin de yaralandığını kaydetti. 
     Amerikan güçlerinin Suriye sınırında düzenlediği operasyonda da 2 Amerikan askerinin öldüğü bildirildi. 
     Amerikan ordusundan yapılan açıklamada, Suriye sınırındaki Huseybe kentinin doğusunda, dün bir bombanın infilak etmesi sonucu 2 deniz piyadesinin hayatını kaybettiği belirtildi. 
     Bu ölümlerle Suriye sınırı yakınlarındaki Kayim’de cumartesi günü başlayan ve son 6 ayın en büyük operasyonu olan "Matador Operasyonu"nda ölen Amerikan askerlerinin sayısı 5’e yükseldi. 
     Bu arada, Amerikan ordusu, Irak’ın kuzeybatısındaki El Anbar bölgesinde, operasyonun devam ettiğini açıkladı. 
     Ordu, bu operasyon sırasında, 100’den fazla direnişçinin öldüğünü duyurmuş, ancak Ürdünlü terörist Ebu Musab Zerkavi’nin grubu bu ölümleri yalanlamıştı. 
     
</TEXT>
</DOC>
