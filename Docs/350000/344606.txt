<DOC>
<DOCNO> 344606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo19.html </URL>
<DATE> 2005/05/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Samsunspor, Trabzonspor'a puan için gitti... 
</HEADLINE>
<TEXT>

     Deplasmanda yarın yapacağı Trabzonspor maçının hazırlıklarını tamamlayan Samsunspor, karayoluyla Trabzon’a hareket etti. 
     Samsunspor, hareket öncesi teknik sorumlu Ertuğrul Sağlam gözetiminde Nuri Asan Tesisleri’nde kısa çalışma yaparken, idmana sakat olan Caner dışında tüm futbolcular katıldı. 
     İdman sonrası bir açıklama yapan Sağlam, ligde kalan son 2 karşılaşmayı da başarıyla tamamlamak istediklerini söyledi. 
     Herhangi bir dedikoduya meydan vermemek için yapacakları son 2 karşılaşmada ellerinden gelen çabayı göstereceklerini ifade eden Sağlam, "Kimin küme düşeceği ve kimin Avrupa Şampiyonlar Ligi’ne katılacağı bizi ilgilendirmiyor. 32 haftadır sürdürdüğümüz onurlu mücadelemizi son 2 maçta da sürdürüp, Samsunspor’un adını hiçbir dedikoduya meydan vermeden ligi tamamlamak istiyoruz" dedi. 
     
     "KURTLAR SOFRASI" 
     Hafta içi yaptığı basın toplantısındaki konuşmasında yer alan bazı ifadelerin yanlış anlaşıldığını belirten Sağlam, "Biz bu zamana kadar ne yaptıysak Samsunspor’un menfaatlerini düşündüğümüzden ötürüdür. 
     Samsunspor’u kurtlar sofrasına atmayalım. Herkes elini taşın altına sokup, biraz daha katkı sağladığı takdirde, gelecek sezon Samsunspor çok iyi işler başaracaktır" diye konuştu. 
     Yarınki Trabzonspor karşılaşması için karayoluyla Trabzon’a hareket eden Samsunspor’un, bu karşılaşmada sahaya muhtemelen Shorunmu, Petkov, Kenan, Muhammed, Tolga, Musa, Adnan, Kaies, Ergin, Celil ve Ivanov tertibiyle çıkması bekleniyor. 
     
</TEXT>
</DOC>
