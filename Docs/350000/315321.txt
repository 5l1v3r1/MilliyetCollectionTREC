<DOC>
<DOCNO> 315321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/yilmaz.html </URL>
<DATE> 2005/02/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AKP'nin 'hediyesi' 27 milyon dolar 
</HEADLINE>
<TEXT>


Enerji Bakanlığı'ndaki yolsuzluk soruşturması yazılarımın ardından çok sayıda ilgili, konuya açıklık getirmek için arıyor... Bunlar içinden en önemsediğim iddia, Jandarma Genel Komutanı Fevzi Türkeri'nin bundan 1.5 ay kadar önce Bakan Hilmi Güler ile görüştüğü ve elde ettikleri telefon kayıtlarından yola çıkarak EÜAŞ ve Botaş'ı içine alan bir araştırmaya gerek görüldüğünü ifade etmesi. 

Kazakistan'da 4 milyon dolar 
Operasyonda tutuklanan işadamlarından Fernas'ın sahibi Muzaffer Nasıroğlu'nun Botaş ihalelerinin araştırıldığını yazmıştım. CHP'den AKP'ye geçen Batman Milletvekili Mehmet Nezir Nasıroğlu'nun kuzeni olması "siyasi rant" endişesini de beraberinde getiriyor. 
Nezir Nasıroğlu eve dönüş yasasına, CHP'nin genel eğiliminin dışına çıkarak evet oyu verdiği için partiden istifa ettiğini açıklamıştı. Ancak CHP'de o dönemde Güneydoğu milletvekilleri içinde Nasıroğlu gibi "evet" oyu kullananlar vardı ve parti bunlara karşı bir tavır almadı. 
Fernas karayollarından hangi işleri ne zaman aldı 
Karayolları Genel Müdürü Hicabi Ece, Fernas'ın kurumlarından aldığı 4 tane duble yol ihalesinin 1995 - 2001 yıllarına ait olduğunu vurguluyor. Bu yıllarda Fernas yüzde 50'ye yakın oranlarda tenzilatla bu işleri aldığı için de, AKP döneminde yüklenici firmalarla açılan ikinci pazarlığa dahil edilmediğini belirtiyor. 
Fernas, Kazakistan'da yatırım yapan TPAO'dan, 1997 yılında ihalesiz olarak yüzey tesisleri inşasını almıştı. Fernas Yönetim Kurulu Başkanı Nejat Nasıroğlu "Kazaklar 13 milyon dolar teklif ettiğimiz işin 9 milyon dolarlık bölümünü Macarlara verdiler, biz 4 milyon dolarlık bölümünü yaptık" diyor. 
Kazakistan'da alınan işin kurumu 300 milyon dolar zarara uğrattığı gerekçesiyle açılan davada, TPAO'nun 19 yöneticisinin yargılanması sürüyor. 
Nejat Bey, dünkü yazımda sözü geçen TPAO emeklilerinin Fernas'a gelmesini şöyle açıklıyor 
"Özer Altan, Allah'ına inanan, içki içmeyen, namuslu bir adamdır, uzman bir kişidir. Yaşar Giregiz tutuklandı 15 senedir bizimle birlikte. Kayhan İşsever 5 - 6 yıldır bizimle" TPAO'dan emekli olduktan sonra Fernas'a geçen yöneticiler arasında Can Bakiler'i de anmıştım. Bakiler Tahran'dan bildiriyor 
"2003 Eylül ayında emekli olduktan sonra, bir yıl Çalık Enerji'de çalıştım, sonra da halen çalışmakta olduğum Schlumberger petrol şirketinin görevlisi olarak Tahran'da görev yapıyorum" diyor. 
Yasalara göre "Bir bürokrat, kamu kurumundan ayrıldıktan sonra 3 yıl içinde ilişkili bir şirkette çalışamaz..." 

Denetleme raporu 
Fernas AKP döneminde hangi işi aldı Hemen söyleyeyim 27 milyon dolarlık, Bakü - Tiflis - Ceyhan BTC petrol boru hattı yapımının kontrolü... 
Başbakanlık Yüksek Denetleme Kurulu bu ihaleyle ilgili olarak "Ön İnceleme Raporu" hazırladı. Raporda Botaş'ın uygulama prosüdürü ve geleneğinde olmayan bir yönteme dikkat çekiliyor. Çünkü bu iş, BTC mühendislik biriminin takriri olmadan, Botaş Yönetim Kurulu kararıyla veriliyor. 
Milletin ağzı torba değil ki büzesin, Botaş camiası BTC ihalesinin Fernas'a, AKP'ye transfer hediyesi olduğu söylüyor. 
Ayrıca Botaş operasyonunda, BTC pompa istasyonu ve doğalgaz hattı güzergahındaki 350 bin doların üzerinde işlerin, kuruma iş yapan müteahhitlere ihalesiz olarak verilmesi dikkat çekiyor. Bir diğeri de, Türkiye - Yunanistan ve Şahdeniz boru hattının mühendislik çalışması tamamlanmadan yapım ihaleye çıkarılmış olması. 
Yazımın sonunda bir açıklamaya yer vermek istiyorum. 
MİT kökenli emekli Yarbay Korkut Eken'in Botaş'ta Teftiş Kurulu'nda müfettiş olarak görev aldığı dönemde, tutuklanan işadamı İbrahim Selçuk'un da güvenlik görevlisi kadrosunda olduğunu yazdım. Eken "Ben bu adamı tanımıyorum. Adımı hırsızlarla birlikte anmayın" diyor. 
Botaş'ta güvenlik kadrosunda olmasına rağmen, zaten kimse Selçuk'u resmi bir kıyafetle görmemiş,partili dostlar edinmiş sonra da şirketler kurup patron olmuş. 
Soruşturmalarda telefon fihristi gibi isimler geçince insanlar da yanılabiliyorlar. Hazine'de çalışan Rezan Yeşilyurt, Selçuk'un ortağı Hüseyin Yeşilyurt'un eşi de, akrabası da, tanıdığı da değil. 



</TEXT>
</DOC>
