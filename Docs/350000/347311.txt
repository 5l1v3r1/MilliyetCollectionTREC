<DOC>
<DOCNO> 347311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko06.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Interflug uçuşu durdurdu 
</HEADLINE>
<TEXT>


Türk işadamı Kemal Atakan'ın havayolu şirketi Interflug, Onur Air olayında finansal olarak etkilendiği gerekçesiyle uçuşlarını durdurdu 

EKONOMİ SERVİSİ 

Türk işadamı Kemal Atakan'ın Doğu Almanya'nın havayolu şirketinin adını ve logosunu satın alarak oluşturduğu Interflug Charter System Reise und Handels GmbH şirketi uçuşlarını durdurdu 
Şirketten yapılan açıklamada "Onur Hava Yolları'na yönelik yaptırım ve Alman Sivil Havacılık Kurumu'nun uygulaması sonucu, Interflug Charter System bugün itibariyle operasyonunu durduruyor" denildi. 
Onur Air'in Avrupa'nın bazı ülkelerine uçuşlarının yasaklanmasından sonra yolcularının zor durumda kalmaması için her şeyin yapıldığı kaydedilen açıklamada, şöyle denildi 

Mali sıkıntıya girdi 
"Değişik havayollarından koltuk alarak, uçak kiralayarak yolcularımızı taşımaya çalıştık. Onur Air'e getirilen yasaktan yararlanan bazı büyük ve önemli Alman acenta grupları, 'Yolcularımızı geri getirin, ondan sonra ödemeyi yaparız' mantığıyla bize yapmaları gereken ödemeleri yapmadılar ve yaklaşık 2 hafta boyunca yolcularımızın finansmanını biz yapmak zorunda kaldık" denildi. 
Türkiye 'ye tatile gelen yolcuların, çeşitli havayollarına ait uçaklarla ülkelerine gönderildiği belirtildi. Interflug'un uçuşlarını durdurduğunu açıklamasının ardından, Antalya 'ya tatile gelen bazı Alman yolcuların ülkelerine dönüşlerinin, Antalya Valiliği 'nin koordinatörlüğünde sağlandığı öğrenildi. 
Antalya Uluslararası Havalimanı yetkilileri, ülkelerine dönmeleri gereken 480 yolcu için Öger Tur 'a ait Atlasjet Havayolları'ndan iki uçak seferi konulduğunu kalan yolcular için de arayışların sürdürüldüğünü söyledi. 
Türkiye Özel Sektör Hava İşletmeleri Derneği Başkanı ve Onur Air Genel Müdürü Şahabettin Bollukçu da Onur Air'in uçaklarında Interflug'a tahsis edilmiş koltuklar bulunduğunu, Onur Air'e yönelik uygulamadan sonra bu şirketin uçak bulmakta sıkıntı çektiği de bildirildi. 


</TEXT>
</DOC>
