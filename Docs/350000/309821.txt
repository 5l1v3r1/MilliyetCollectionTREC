<DOC>
<DOCNO> 309821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun11.html </URL>
<DATE> 2005/01/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kerkük kaynıyor, seçim merkezlerine saldırılar... 
</HEADLINE>
<TEXT>

     Irak'ın Kerkük kentinde üç seçim merkezine ve Amerikan askerlerine saldırılar düzenlendi, saldırılarda ölen ya da yaralanan olmadı. 
     Irak polis yetkilisi General Serhad Kadir Muhammed, saldırıların el yapımı bombalarla düzenlendiğini belirtti. 
     Iraklı yetkili, ayrıca Kerkük'ün 10 km güneyindeki Kaza polis karakoluna dün gece düzenlenen havan saldırısında, 2 Iraklı sivilin yaralandığını kaydetti. 
     
     AVUSTRALYA ASKERLERİNE SALDIRI 
     Öte yandan, Avustralya Savunma Bakanlığı'ndan yayımlanan bildiride, Bağdat'ta dün patlayıcı yüklü bir araçla yapıldığı sanılan bir saldırıda, çok sayıda Avustralya askerinin yaralandığı belirtildi. 
     Açıklamada, iki Avustralya askerine cerrahi müdahalede bulunulduğu kaydedildi. 
     Saldırı, direnişçilerin dün Bağdat'taki Avustralya Büyükelçiliği yakınındaki Avustralya askerleriyle çatışmalarının ardından düzenlendi. 
     Irak'taki koalisyon güçleri bünyesinde 880 Avustralya askeri görev yapıyor. 
     Bu arada Bağdat'ın kuzeyindeki Diyala'da, dün gece girdiği çatışmada ağır yaralanan bir Amerikan askeri öldü. 
     
</TEXT>
</DOC>
