<DOC>
<DOCNO> 332190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko20.html </URL>
<DATE> 2005/04/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mart ayında en yüksek getiriyi külçe altın sağladı... 
</HEADLINE>
<TEXT>

     Finansal yatırım araçları arasında Mart ayında, aylık bazda en fazla reel getiriyi külçe altın sağladı. 
     Devlet İstatistik Enstitüsü DİE , seçilmiş finansal yatırım araçlarının Mart ayı itibarıyla gerçekleşen reel getiri oranlarını açıkladı. 
     2003 100 bazlı Üretici Fiyat Endeksi ÜFE ile indirgenerek yapılan hesaplamalara göre, külçe altın ile birlikte mevduat faizi brüt ve avro da bir önceki aya göre reel getiri sağlarken, borsa endeksi ve dolar yatırımcılarını üzdü. 
     Mart ayında mevduat faizi brüt yüzde 0.22 ile avro yüzde 0.04 oranında reel getiri sağlarken, dolarda yüzde 1.24, borsada da yüzde 6.39 getiri kaybı oldu. 
     
     YILLIK GETİRİ 
     Mart ayı itibariyle son bir yıla bakıldığında ise borsa endeksi ile mevduat faizine yatırım yapanlar reel bazda kazanırken, avro, dolar ve altına yatırım yapanlar zarar etti. 
     Söz konusu dönemde, borsa endeksi yüzde 19.20, mevduat faizi brüt yüzde 8.96 oranında yıllık bazda getiri sağlarken, avroda yüzde 4.07, dolarda yüzde 10.72, külçe altında yüzde 5.15 reel getiri kaybı oldu. 
     
     SON ÜÇ AYLIK DÖNEM 
     Mart 2005 itibariyle ÜFE bazında üç aylık dönemde ise seçilmiş finansal yatırım araçlarından banka mevduatı brüt yüzde 3.43, borsa endeksi yüzde 9.45 reel getiri sağlarken, avro yüzde 8.38, külçe altın yüzde 9.77 ve dolar yüzde 6.79 oranlarında zarar ettirdi. 
     
</TEXT>
</DOC>
