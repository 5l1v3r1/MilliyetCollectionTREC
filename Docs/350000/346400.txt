<DOC>
<DOCNO> 346400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy21.html </URL>
<DATE> 2005/05/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Milas Kaymakamı Talimat vermedim. Nazım Hikmet'in şiirlerini severim 
</HEADLINE>
<TEXT>

     Muğla’nın Milas İlçesi Cumhuriyet Başsavcısı Fikret Yılmaz, bir lise öğrencinin, okulda düzenlenen şiir dinletisinde Nazım Hikmet’in şiirini okuduğu gerekçesiyle gözaltına alınmasıyla ilgili olarak, "Şiir okumadan dolayı gözaltı yoktur" dedi. 
     Fikret Yılmaz, Milas’taki Anadolu Lisesi’nde düzenlenen şiir dinletisinde Nazım Hikmet’in "Vatan Haini" adlı şiirini okuduğu öğrenci Ç.C’nin emniyete götürülmesini, AA muhabirine değerlendirdi. 
     Konunun gereğinden fazla abartıldığını belirten Yılmaz, şiir okumadan dolayı gözaltına almanın söz konusu olmadığını söyledi. Şiir okunmadan önce öğrenciler arasında bazı "rahatsız edici" hareketlenmeler olduğunu kaydeden Yılmaz, şöyle devam etti 
     "Bu, şiir okunduktan sonra da artarak devam etmiş. Velilerin şikayeti üzerine polis müdahale etmiştir. Kaymakamın talimatı var mıdır, bilemiyorum. Polis ve jandarma gerektiğinde birtakım olaylara savcının talimatı olmadan da müdahale edebilir. Daha sonra savcının bilgisine başvurulur. Bu olay da böyle olmuştur. 
     Zaten bana da kısa sürede haber verilmiştir. Ben de Araştırın 
     dedim. Bilgisine başvuruldu. Suç unsuru görülmediği için serbest bırakıldı. Nöbetçi avukata ulaşmak, hastaneden rapor almak gibi işlemler için 3 saatlik bir süre söz konusudur. Bu süre de makuldür." 
     
     MİLAS KAYMAKAMI 
     Milas Kaymakamı Hulusi Doğan da şiiri sonuna kadar dinleyip alkışladığını belirterek, "Salonda arka sıralarda bazı hareketlenmeler oldu. Polis oradaydı. Ben olay yerinden ayrıldım. 
     Gereken işlemi zaten polis ve savcılık yaptı. Ben talimat vermedim" diye konuştu. 
     Şiire karşı bir insan olmadığını ve şiiri sevdiğini dile getiren Doğan, "Nazım Hikmet’in şiirlerini severim. Olay saptırıldı ve gereğinden fazla abartıldı"dedi. 
     
</TEXT>
</DOC>
