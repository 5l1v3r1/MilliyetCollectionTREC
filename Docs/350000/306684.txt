<DOC>
<DOCNO> 306684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yasam/axyas01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eyvah Yanlış adamı vurduk ' 
</HEADLINE>
<TEXT>


Prof. Güner ve annesinin kucağındaki oğlu Selçukhan'ın katil zanlısı, cinayet sonrası telefonda böyle bağırıyordu 

TEKİN ATAY ENİS YILDIRIM DHA 

Trabzon'da, 7 ve 8 Ocak'ta işlenen cinayetlerin iki zanlısı, suçlarını itiraf etti. 7 Ocak'ta Karadeniz Teknik Üniversitesi KTÜ Öğretim Üyesi Prof. Dr. Sadettin Güner ve oğlu Selçukhan'ı 3 , bir gün sonra aynı yerde Engin Bayramoğlu'nu çapraz ateşe tutup öldürmek, otomobilde bulunan Azeri sevgilisi Gülşen Kalaycı ile kızını 3 yaralamaktan gözaltına alınan İsmet Meral ve yeğeni Burak Reis, Trabzon Emniyet Müdürlüğü'nde sorgulandı. Meral ve Reis, Ankara'dan gönderilen özel ekibin de görev aldığı operasyonlar sonucu önceki akşam yakalandı. Zanlılara yardım ve yataklık yaptığı gerekçesiyle S.G. adlı bir kadın da gözaltına alındı. 

'Ölen bir profesör ' 
Trabzon Emniyet Müdürlüğü'nde sabaha kadar sorgulanan zanlılardan Meral, olay gecesi Prof. Güner'in otomobilinin taranmasından sonra, bir arkadaşına gidip bakmasını söylediğini anlatarak, "Arkadaşım kısa süre sonra telefon etti. Ölen kişinin bir profesör olduğunu söyleyince yanlışlığı fark ettim" dedi. 
Telefon kayıtlarında da, arkadaşının "Taranan araç profesöre ait" demesi üzerine Meral'in, "Eyvah eyvah Yanlış adamı vurduk" dediği saptandı. Başsavcı Burhan Çobanoğlu da, "Ele geçen 4 tabancanın kriminal ve balistik sonuçlarını bekliyoruz" diye konuştu. İki zanlı tutuklanarak cezaevine gönderildi. 


</TEXT>
</DOC>
