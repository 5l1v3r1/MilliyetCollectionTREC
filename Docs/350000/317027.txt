<DOC>
<DOCNO> 317027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur31.html </URL>
<DATE> 2005/02/20/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Ağar "Türkiye'nin en önemli meselesi, hükümetin bizatihi kendisidir" 
</HEADLINE>
<TEXT>

     DYP Genel Başkanı Mehmet Ağar, Türkiye'nin en büyük meselesinin hükümetin bizatihi kendisi olduğunu ileri sürerek, ''Hükümet gidecek, Türkiye'nin ve milletin meseleleri çözüme kavuşacak'' dedi. 
     DYP Balıkesir İl Teşkilatı'nın, Ekilmiş Restoran'da yapılan kongresine katılan Ağar, ''DYP döneminde yolsuzluk, hırsızlık olmadığını, devlet ihalesi dağıtılmadığını, devletin varlıklarının yandaşlarına peşkeş çekilmediğini'' ifade etti. 
     Partililerin, ''Balıkesir SEKA'yı sudan ucuza sattılar'' şeklinde bağırması üzerine Ağar, ''Bu iktidar, özelleştirme değil, eşe-dosta güzelleştirme yapıyor'' diye karşılık verdi. 
     İşsizliğin yüzde 10.5'ten yüzde 12.5'e yükseldiğini, bunların yüzde 25'ini ise üniversite mezunlarının oluşturduğunu ifade eden Mehmet Ağar, buna karşılık ekonominin iyi yolda gösterilmesini ''insafsızlık'' olarak nitelendirdi. 
     Hükümetin tarım politikasını da eleştiren Ağar, iktidarın çiftçiyi, köylüyü yok ettiğini öne sürerek, şöyle konuştu 
     ''Deneyin bakalım gücünüz nereye kadar yetecek Hiçbir yere kadar gücünüz yetmez. Gücünüzün yeteceği yer ilk seçime kadardır. Bunlar seçime de gidemez. Erkene gelecekler mecburen. Gittikleri yol yanlış bir yoldur... 
     Türkiye'de hiçbir iktidar, kendisini iktidara taşıyan, köylüsüne, işçisine, memuruna, emeklisine, bunlardan umut bekleyen işsizine bu kadar ihanet etmemiştir. Bunlar iktidarı görünce kibirlenmişlerdir. Tepelere çıkmışlardır, gözleri kimseyi görmemektedir.'' AK Parti'nin seçim meydanlarında ''başörtüsüne özgürlük'' vaadinde bulunduğunu ve şimdi DYP'nin de destek vermesine rağmen bir çözüm getiremediğini savunan Mehmet Ağar, ''Bu siyaseti bırakın. Milletin inançları, hissiyatı üzerinden size bu Türkiye'de, bu siyaseti yaptırmayacağız'' dedi. 
     DYP Genel Başkanı, AK Parti iktidarının Türkiye'nin geleceğini kucaklayacak politikaların sahibi olamadığını da belirterek, sözlerini şöyle sürdürdü 
     ''Sizi iktidara taşıyacak gücün ne anlama geldiğini göremediniz. Neler olduğunu anlayamadınız. Bu millet size, Türkiye'nin birikmiş dertlerini çözeceğiniz umudunu verdiğiniz için oy verdi. Siz onlara sırtınızı dayamak yerine, gelip geçici rüzgarların arkasına sığındınız. Bunlar olmaz.'' 
     
     ''BİR RÜZGAR GEÇER, YERLE BİR OLURLAR'' 
     AK Parti'nin kendisini ''merkez sağ partisi'' olarak lanse ettiğini, ancak uygulamada böyle olmadığını ifade eden Ağar, Türk milletinin değerlerini temsil eden kalıcı ve sağlam bir çizgisi olduğu için DYP'nin bir kale gibi yıkılmayacağını, AK Parti'nin ise bir rüzgarla yerle bir olacağını söyledi. 
     Ağar, DYP eski bakan ve milletvekilleriyle belediye başkanları ve il başkanlarının, Merkez İlçe Teşkilatı tarafından delege yapılmamasını eleştirerek, parti içinde yapılan hataları sevgi ve saygı çerçevesinde tamir etmek gerektiğini sözlerine ekledi. 
     
</TEXT>
</DOC>
