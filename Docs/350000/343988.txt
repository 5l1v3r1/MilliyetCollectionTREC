<DOC>
<DOCNO> 343988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy07.html </URL>
<DATE> 2005/05/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
DEHAP 19 Mayıs ortak bayramımız 
</HEADLINE>
<TEXT>

     DEHAP Genel Başkanı Tuncer Bakırhan, 19 Mayıs’ı "Türk ve Kürt halkının emperyalizme karşı kurtuluş savaşı başlattıkları" tarih olarak nitelendirdi. Bakırhan, Gençlik Bayramı kutlanırken, gençlerin sorunlarının sürdüğüne vurgu yaptı. 
     Tuncer Bakırhan yaptığı yazılı açıklamada, "Bu anlamlı günün armağan edildiği, geleceğimizin güvencesi olan gençliğimizin durumu ne yazık ki iç açıcı değildir" dedi. 
     Bakırhan, milyonlarca gencin üniversite kapılarında beklediğini, üniversiteyi kazanabilenlerin ise büyük bir bölümünün işsiz kaldığını anlattı. Bakırhan, "çalışma olanağı bulun gençlerin büyük bir bölümü meslekleri dışında ve sosyal güvenceden yoksun biçimde çalışmaktadır" dedi. 
     Hükümetten eğitime ayrılan payın artırılmasını isteyen Bakırhan, "Gençliğin haklı taleplerinin karşılandığı ve gelecek kaygısının giderildiği bir ülke özlemiyle 19 Mayıs Gençlik ve Spor Bayramı’nı kutluyorum" dedi. 
     
</TEXT>
</DOC>
