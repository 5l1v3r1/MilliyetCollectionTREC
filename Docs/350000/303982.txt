<DOC>
<DOCNO> 303982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun38.html </URL>
<DATE> 2005/01/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Türkiye, Murat Demirel'i Bulgaristan'dan resmen istedi 
</HEADLINE>
<TEXT>

     Türkiye Adalet Bakanlığı, haklarında yurtdışına çıkış yasağı olmasına rağmen yılbaşı geçesi bir balıkçı teknesiyle Bulgaristan'ın Burgaz kentine kaçmaya çalışırken yakalanan, el konulan Egebank'ın eski sahibi Yahya Murat Demirel ile eşi Ayşenur Esenler'in Türkiye'ye sınır dışı edilmesini Bulgaristan'dan resmen talep etti. 
     Bulgaristan Cumhuriyet Başsavcısı Nikola Filçev, Türkiye'nin Demirellerin sınır dışı edilmesiyle ilgili resmi talebin, zaman kaybedilmeden Burgaz bölge mahkemesi savcılığına iletildiğini açıkladı. 
     Adalet Bakanlığı'nın resmi yazısında, Yahya Murat Demirel ile Ayşenur Esenler'in Türkiye'de haklarında yurtdışına çıkış yasağı bulunduğu belirtilerek, bu kişilerin yasadışı yollardan Türkiye'den çıkış yaparak Bulgaristan'a kaçmak istedikleri ve bu yüzden Türkiye'ye en kısa süre içinde sınır dışı edilmeleri gerektiği kaydedildi. 
     Bulgaristan yasalarına göre, Türkiye'den gelen resmi sınır dışı talebi üzerine, Burgaz bölge mahkemesinin en geç 24 saat içinde iddianameyi hazırlaması ve kararla ilgili olarak sanıklara tebligatta bulunması gerekiyor. 
     Burgaz bölge mahkemesinin Türkiye'nin sınır dışı talebini onaylaması durumunda, Demirellerin buna itiraz hakları da bulunuyor. Burgaz bölge mahkemesi savcılığının, yarın konuyla ilgili açıklama yapması bekleniyor. 
     
</TEXT>
</DOC>
