<DOC>
<DOCNO> 343322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy07.html </URL>
<DATE> 2005/05/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Gelir Teşkilatında işler durma noktasına geldi... 
</HEADLINE>
<TEXT>

     Gelir İdaresi Başkanlığı’nın kurulmasına ilişkin Yasanın dün yürürlüğe girmesinin ardından, vekaleten de olsa atamaların yapılmaması nedeniyle, gelir teşkilatında işler durma noktasına geldi. 
     Edinilen bilgiye göre yeni düzenlemeyle birlikte, Gelirler Genel Müdürlüğü kadrolarında görev yapan personel de yetkisiz duruma düştü. 
     Bu nedenle genel müdür yardımcıları, daire başkanları ve şube müdürleri, dün sabahtan itibaren kendilerini ilgilendiren dosyalara imza atmıyor. Çok acil konularda ise Kanunun yayımı öncesine ait bir tarihle işlem yapılıyor. 
     Gelir İdaresi Başkanlığı’nın oluşturulmasıyla birlikte çok sayıda üst düzey bürokratın ne olacağı konusu da belirsizliğini koruyor. Yeni düzenleme, Gelir İdaresi Başkanının altında 3 Başkan Yardımcısı, 10 Daire Başkanı ve birinci- ikinci derecede 40 tane grup başkanından oluşan bir yapılanma öngörüyor. 
     Gelir İdaresi Başkanlığına dönüşen Gelirler Genel Müdürlüğü’nde ise Gelirler Genel Müdürlüğü’ne de vekalet eden Osman Arıoğlu’nun yanı sıra 6 Genel Müdür Yardımcısı, 22 daire başkanı ve 80 dolayında şube müdürü görev yapıyordu. 
     Yeni yapılanmanın ardından yapılacak atamalar sonrasında, çok sayıda üst düzey bürokrat boşta kalacak. Bu da teşkilatta huzursuzluğu arttıran bir diğer etken olarak görülüyor. 
     Ancak İdarede durma noktasına gelen işlerin tekrar başlaması için, Gelir İdaresinde başta Başkanlık, Başkan Yardımcılıkları ve Daire Başkanlıkları olmak üzere belirli atamaların vekaleten de olsa hemen yapılması gerekiyor. 
     
     GÖZLER ANAYASA MAHKEMESİ’NDE 
     Öte yandan söz konusu Kanunun atamalara ilişkin 28. maddesinin, Cumhurbaşkanı Ahmet Necdet Sezer tarafından "yürütmeyi durdurma" istemiyle Anayasa Mahkemesine götürülmesi ile teşkilatta gözler Anayasa Mahkemesi’ne çevrildi. 
     Anayasa Mahkemesi’nin Cumhurbaşkanı’nın talebi doğrultusunda söz konusu madde için yürütmeyi durdurma kararı vermesi halinde, üst düzey personelin atamaları da bekleyecek. 
     
</TEXT>
</DOC>
