<DOC>
<DOCNO> 316074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko24.html </URL>
<DATE> 2005/02/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Akbank Genel Müdürü Kurtul Kredi kartına tedbir alınması iyi olur 
</HEADLINE>
<TEXT>

     Akbank Genel Müdürü Zafer Kurtul, kredi kartlarındaki taksit uygulamalarına ilişkin olarak, ''Bizce de taksit konusunda bir tedbir alınması iyi olur'' dedi. 
     Kurtul, Akbank'ın gençlere yönelik yeni projesi Exi26'nın tanıtıldığı basın toplantısının ardından soruları yanıtladı. 
     Yurtdışında YTL cinsinden Eurobond ihracına ilişkin soru üzerine, bunun ülkenin geleceğine olan güveni, istikrarı, ülkenin itibarının çok pozitif olduğunu gösterdiğini söyledi. 
     Kredi kartındaki taksit uygulamalarına ilişkin yaşanan tartışmaların hatırlatılması üzerine de Kurtul ''Bizce de taksit konusunda bir tedbir alınması, biraz daha disipline edilmesi iyi olur'' dedi. 
     ''Kamu otoritesi tarafından mı disipline edilmeli, yoksa sistem kendi içinde bir denge bulacak mı '' sorusuna karşılık Kurtul, ''2 türlü de olabilir. Biz de gayret etmeliyiz, gerekirse otoriteden de destek alabiliriz'' diye konuştu. 
     Zafer Kurtul, 5 yıllık tahvillerde yüzde 15 faiz çıkmasına karşı, hala piyasada borçlanma oranının yüzde yüzde 17'nin altına inmediğinin hatırlatılması üzerine de, kısa vadede reel faizin hala yüksek olduğunu, ancak, bunun 2005 yılı içinde kademeli olarak düştüğünün görüleceğini kaydetti. 
     ''Merkez Bankası yavaş kaldığı için mi '' sorusuna karşılık Kurtul, ''Yok, Merkez Bankası'nın çok doğru yaptığını düşünüyorum. Tedbirler alınıyor ama 2005 yılı içinde indiğini göreceğiz'' dedi. 
     Kurtul ''IMF ile teşvik yasası konusunda yaşanan farklı görüşler sizi tedirgin ediyor mu '' sorusunu da ''Hükümetimiz bu mali disiplin konusunda çok hassas ve kararlı. Bunu görüyoruz. Bütçe disiplini konusunda son derece kararlı ve disiplinli bir yönetim var. Bu açıdan çok şanslıyız'' diye yanıtladı. 
     Stand-by'ın gecikmesinin tedirginlik yaratıp yaratmadığına ilişkin de Kurtul, tedirginlik yaratmadığını, ancak mutlaka bir anlaşma yapılacağını düşündüğünü kaydetti. 
     ''BNP-Ak-Dresdner'ı Akbank'a mı katacaksınız '' sorusu üzerine Kurtul, o konuyla ilgili kararlarını henüz açıklamadıklarını söyledi. 
     Bir başka soru üzerine de Kurtul, 2004 yılının Türkiye açısından çok olumlu geçtiğini, bunun 2005 ve önümüzdeki yıl da devam etmesini ümit ettiklerini söyledi. 
     Kurtul, ''Enflasyon oranında azalma, reel faizlerde ciddi anlamda düşme... Ekonomik, politik anlamda istikrarı yakaladık. Özellikle yurt dışında ülkemizin itibarı yükseldi. AB konusunda da önemli bir adım attık. Son derece pozitif bir ekonomi yönetimi görüyoruz'' diye konuştu. 

     
</TEXT>
</DOC>
