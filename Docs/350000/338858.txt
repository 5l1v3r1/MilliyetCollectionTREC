<DOC>
<DOCNO> 338858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko18.html </URL>
<DATE> 2005/05/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sabancı'nın Dusa operasyonu tamamlandı... 
</HEADLINE>
<TEXT>

     Sabancı Grubu, Dupont ile eşit ortaklık payı bulunan, yarım milyar doları aşan ciroya sahip Dupont Sabancı International LLC’deki Dusa Dupont hisselerinin satın alma işlemini tamamladı. 
     Sabancı Holding’ten Borsa’ya gönderilen açıklamada, grup şirketi Sabancı Industrial Nylon Yarn Tire and Cord Fabric BV’nin, Dupont ile yüzde 50-50 ortak olduğu ABD’de kurulu Dusa’nın yüzde 50 hissesinin, 29 Nisan’da 108 milyon dolara DuPont’dan satın alındığı bildirildi. 
     Açıklamaya göre, satın alma işlemi sonucu şirketin Dusa’daki payı yüzde 50’den yüzde 100’e yükseldi. Hisse bedeli pazarlıkla belirlendi ve peşin olarak ödendi. 
     Dusa, naylon 6.6 ve kord bezi teknolojisi, 550 milyon dolar cirosu ve toplam 650 bin tonluk yüksek denye endüstriyel naylon pazarının yüzde 17’sine ulaşan pazar payı ile dünyanın açık ara ile lider endüstriyel naylon iplik ve kord bezi üreticisi. 
     Dusa, 2 bin 200’ü aşkın çalışanıyla dünyada yedi ülkede kontrol ettiği 9 üretim şirketi ile faaliyet gösteriyor. 
     
</TEXT>
</DOC>
