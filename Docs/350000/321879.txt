<DOC>
<DOCNO> 321879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy28.html </URL>
<DATE> 2005/03/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Baykal Ermeni soykırımı iddialarının altında siyasal lobiler var 
</HEADLINE>
<TEXT>

     CHP Genel Başkanı Deniz Baykal, Ermeni soykırımı iddiaları konusunda, Türkiye'ye yönelik bir kampanya tırmandırılmaya çalışıldığını belirterek, ''Bu kampanyanın altında sadece siyasal suçlamalar ve lobi çalışmaları yatıyor. Hiçbir bilimsel temeli ve tarihi gerçekliği yok'' dedi. 
     Deniz Baykal, Başbakan Recep Tayyip Erdoğan ile yaptığı görüşmenin çok verimli ve yararlı olduğunu ve soruna ortak çözüm noktaları koyduklarını söyledi. 
     Türkiye'ye yönelik kampanyaların ciddi biçimde ele alınması ve etkin bir çalışmanın iktidar, muhalefet ve Meclis tarafından ortaya konulması gerektiğini vurgulayan Baykal, ''soykırımın ciddi bir suçlama olduğunu ve tarih ve belgelerle ispat edilmesi gerektiğini'' belirtti. Bu konuda Türkiye'ye karşı yürütülen kampanyada sadece suçlama yapıldığını ve bilgi belge ve soykırımın temel niteliklerinin hiçbir zaman ortaya konulmadığını kaydeden Baykal, ''Bu gerçekleri TBMM'den tüm dünyaya çağrı yaparak duyurmanın uygun olacağı konusunda tam bir anlayış birliği içinde olduğumuzu gördük'' diye konuştu. 
     TBMM'nin, İngiltere Avam Kamarası'na çağrıda bulunarak ''Mavi Kitap'' ile ilgili parlamentolararası bir çalışma başlatılması için hazırlıkların sürdürüldüğünü belirten Baykal, ''Artık bu konuda iktidarı ve muhalefeti ile bilimsel bir çalışmaya hazır olduğumuzu ilan etmeliyiz'' dedi. 
     Türk ve Ermeni heyetlerinin UNESCO denetiminde biraraya gelerek ve karşılıklı olarak arşivlerini açarak, ciddi bir çalışma yapmasının tam zamanı olduğunu ifade eden Baykal, ''Açın arşivlerinizi ne varsa görelim ve gereğini yapalım. Biz artık bu konudaki gerçeklerin tüm dünya tarafından görülmesini istiyoruz'' diye konuştu. 
     CHP Genel Başkanı Baykal, Türkiye açısından çok büyük önem taşıyan bir konuda, iktidar ile dayanışma ve özgüven içinde olmanın ülke çıkarları açısından çok yerinde olduğunu sözlerine ekledi. 
     
</TEXT>
</DOC>
