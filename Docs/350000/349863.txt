<DOC>
<DOCNO> 349863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo12.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping savaşı 
</HEADLINE>
<TEXT>


Türk sporunda son dönemde şok gelişmelerin yaşandığı dopingle mücadele etmek için harekete geçen spor teşkilatı, Türkiye Anti Doping Ajansı'nın kuruluş çalışmalarına başladı 

AYŞE YEŞİN 


Avrupa Konseyi ve WADA'nın Uluslararası Anti-Doping Ajansı talimatları doğrultusunda harekete geçen spor teşkilatı, Türkiye Anti - Doping Ajansı'nın kuruluşu için start verdi. 
Son dönemlerde arka arkaya gündeme gelen doping skandalları nedeniyle sıkıntılı günler yaşayan Gençlik ve Spor Genel Müdürlüğü, WADA'nın Türkiye'de muhatabı olacak oluşumu hayata geçirmek için çalışmalara başladı. 

Yasa çıkacak 
WADA'nın alt kurulu olarak faaliyet gösterecek TADA'nın görevlerini belirleyecek statünün hazırlanması için GSGM Sağlık Dairesi Başkanı Sultan Seyhan, Hacettepe Üniversitesi Doping Kontrol Merkezi Başkanı Aytekin Temizer, bilim adamları ve hukukçulardan oluşan bir komisyon kuruldu. 
WADA'nın sistemine uygun olarak düzenlenecek statü doping konusunda verilecek eğitimden numune alımına, kontrol sırasında sporcu ve görevlilerin uyması gerekenlere kadar tüm kuralları belirleyecek. Doping yaptığı belirlenen sporculara verilecek cezalar ise WADA'nın öngördüğü şekilde uygulamaya konulacak. Komisyonun çalışmalarını tamamlamasından sonra yasa taslağı TBMM'ye sevk edilecek, alt komisyonlarda incelenecek ve genel kurulda kabul edildikten sonra yürürlüğe girecek. 


</TEXT>
</DOC>
