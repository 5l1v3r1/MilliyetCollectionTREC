<DOC>
<DOCNO> 313351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/spo15.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Laz Snowboad'u 

RİZE'NİN İkizdere İlçesi'ne bağlı Meşe Köyü'ndeki vatandaşlar, yüzyıllardır kullandıkları ve "Laz snowboard" adını verdikleri üzme tahtasını, Kaçkar Dağları'nda heliski yapmak için Rize'ye gelen profesyonel dağcılara tanıttılar. Ayder Yaylası'nda, Rize Belediye Başkanı Halil Bakırcı ve Sağlık İl Müdürü Hakan Diren'in de katıldığı tanıtım sırasında, yabancı kayakçılar üzme tahtası kayma tahtası ile kaymayı denediler. 

Statü değişiyor 

VOLEYBOL birinci ligleri, önümüzdeki sezon 10'ar takımlı iki grup halinde oynanacak. İlk beşte yer alacak takımların birleşmesiyle yeniden bir grup oluşturulacak. Bu grupta oynanacak müsabakaların ardından ilk dört takım play - off'a kalacak. Diğer ekipler ise iki takımın düşeceği bir lig meydana getirecek. 

Feyyaz imzaladı 

İKİNCİ Lig A Kategorisi takımlarından Karşıyaka, Altay mağlubiyeti sonrasında istifa eden Hüseyin Hamamcı'dan boşalan teknik direktörlük görevine Feyyaz Uçar'ı getirdi. Beşiktaş'ın eski antrenörü ile kulüp binasında 1.5 yıllık sözleşme imzalandı. 

Formula 1'e Hintli pilot 

FORMULA 1'de takımlar pilotlarını belirlerken, Jordan yaptığı transferle bir ilke imza attı. Ford'un desteğini çekmesi üzerine sıkıntılı günler geçiren Jordan, Hintli pilot Narain Karthikeyan ile anlaşırken, Karthikeyan, Formula'daki ilk Hintli olma unvanını elde etti. 

Büyük ödül Ogan Tüzel'in 

ULUDAĞ'DA düzenlenen Jim Beam Snowboard Şampiyonası'nda büyük ödülün sahibi Ogan Tüzel oldu. İlki 25 Aralık'ta gerçekleştirilen, 9 Ocak'ta da ikinci ayağı yapılan yarışlarda erkeklerde ilk sırayı alan Tüzel'e Suzuki motosiklet verildi. 

Tuborg kaldı 

BASKETBOLDA FIBA Avrupa Ligi'ndeki temsilcilerimizden Tuborg Pilsener, C Grubu'nda Hollanda'nın Demon Astronauts takımı ile rakip sahada bu akşam oynayacağı maça kötü hava şartları nedeniyle gidemedi. Dün sabah İstanbul Atatürk Havalimanı'na gelen kafile, uçuşların iptal edilmesi nedeniyle otele geri döndü. Durumu FIBA'ya bildiren Tuborg'un erteleme talebi, incelemeye alındı. Bu arada, B Grubu'ndaki temsilcimiz Beşiktaş, bu akşam saat 20.00'de İsrail'in Iscar Strauss takımıyla rakip sahada liderlik mücadelesine çıkacak. 

Filede bugün 

İzmir Atatürk Spor Salonu 
16.00 A.Saint Joseph -H.Polisgücü 


</TEXT>
</DOC>
