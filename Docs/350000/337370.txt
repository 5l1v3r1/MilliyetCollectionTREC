<DOC>
<DOCNO> 337370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko32.html </URL>
<DATE> 2005/04/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TEDAŞ Borcunu ödemeyen belediyelerin elektriğini keseceğiz 
</HEADLINE>
<TEXT>

     Türkiye Elektrik Dağıtım A. Ş. TEDAŞ Genel Müdürü Haşim Keklik, ''TEDAŞ'a borçlarını ödemeyen belediyelerin elektriğini keseceğiz'' dedi. 
     Keklik, Şanlıurfa TEDAŞ Müessese Müdürlüğü'nü ziyareti sırasında gazetecilere, ülke genelinde kayıp kaçakla mücadele ve Şanlıurfa'da tarımsal sulama konusunda yaşanan sorunlarla ilgili hazırladıkları projeler hakkında bilgi verdi. 
     Ülke genelinde kayıp ve kaçak elektrik kullanımının azaltılması ve abonelere sunulan elektriğin kalitesini yükseltmek için gayret ettiklerini ifade eden Keklik, 2003 yılı içerisinde yüzde 24.5 olan kayıp kaçak oranının geçen yıl yüzde 18.5'e gerilediğini kaydetti. 
     Bu kapsamda yürütülen çalışmalara ek olarak kaçak elektrikle mücadelede görev yapan ekipleri güçlendirdiklerini ve mobil ekipler oluşturduklarını anlatan Keklik, ''2003 yılında 500 personeli işe aldık ve kaçağın yoğun olduğu bölgelere görevlendirdik. 2004 yılında ise 2 bin 700 personel daha aldık. Bunların da önemli bir bölümünü kayıp kaçağa yönlendirdik. Bir yandan bu işlerle uğraşırken diğer taraftan yatırımlara devam ediyoruz'' şeklinde konuştu. 
     Keklik, en büyük sorunu belediyelerin kuruma olan borçlarının tahsilatında yaşadıklarına dikkat çekerek, bu konuda bazı projeler üzerinde çalıştıklarını kaydetti. 
     Hükümetin de bu konuda bir çalışması olduğunu aktaran Keklik, şöyle dedi 
     ''En çok problemi belediye borçları ve aydınlatma giderleri oluşturuyor. Bazı belediyeler aydınlatma bedellerini maalesef ödemiyorlar. Ancak aydınlatma dışındaki borçları tahsil etmeye kararlıyız. TEDAŞ'a borçlarını ödemeyen belediyelerin elektriklerini keseceğiz.'' 
     
     YATIRIMLAR 
     Keklik, Şanlıurfa ve ilçelerinde geçen yıllarda olduğu gibi tarımsal sulama konusunda yeniden bir olumsuzluk yaşanmaması için çalışma yaptıklarını kaydetti. 
     Şehiriçi şebekeleriyle ilgili yatırımlar yaptıklarını ve eski bağlantıların onarımının devam ettiğini ifade eden Keklik, Siverek ve Viranşehir ilçeleri arasındaki Kırlık mevkiinde 100 megawatt bir trafo merkezi kurduklarını bildirdi. 
     Birkaç dağıtım hattının bu yıl ihalesini yapacaklarını aktaran Keklik, ''Çalışmaların sulama mevsimine kadar yetiştirilmesi için çalışıyoruz. Kamulaştırma bedeli ödenmesi için mahkeme kararı bekleniyordu, bu karar da alındı. Çok acil bir şekilde buraları ihale etmek için gerekli önlemleri aldık. Ankara'ya döner dönmez ihale açarak bu sorunları sulama mevsimine kadar ortadan kaldırmaya çalışacağız'' diye konuştu. 
     
</TEXT>
</DOC>
