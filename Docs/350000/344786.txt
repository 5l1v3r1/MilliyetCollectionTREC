<DOC>
<DOCNO> 344786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yazar/guclu.html </URL>
<DATE> 2005/05/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AKP ne yapmaya çalışıyor 
</HEADLINE>
<TEXT>


Başbakan Erdoğan'dan sonra Milli Eğitim Bakanı Çelik de kız okullarından söz etmeye başladı. Çok yakında bazı okullar, kız-erkek okulları diye yeniden yapılandırılmaya çalışılırsa hiç şaşırmayın. 
Önce okullar ayrılır. Ardından da otobüsler. Sakın ha, bu devirde böyle saçmalık olmaz demeyin. Zamanında Konya'da bunun örnekleri yaşandı. 
Hükümet, tıpkı türban konusunda olduğu gibi bu konuda da kendisini çıkmaz bir yola sokuyor. Lisede kız, erkek ayrı öğrenim gören öğrenciler, üniversitede ne yapacaklar Haydi orada da ayırdınız, hayata atıldıklarında ne olacak İşyerlerinde de mi haremlik selamlık düzenine geçilecek .. 
Aileler böyle istiyor gibi bir gerekçenin arkasına saklanamazlar. Anne babalar, başta iş olmak üzere çocukları için daha pek çok şey istiyor. Neden onların hepsi kulak ardı ediliyor da ille de bu konulara takılıp kalınıyor 
Türbanlı öğrenciler okula gidemediği için okuma yazma bilmeyenlerin sayısı bu kadar yüksek söylemi de tam bir kandırmaca. 7.5 milyon okuma yazma bilmeyen içinde türbanlıların oranı yüzde 5'i bile bulmaz. Asıl sorun yoksulluk, dağınık yerleşim düzeni, ilgisizlik ve diğer nedenler. Olayın farklı yönlerini bir yana bırakıp sadece karma eğitim ve türbana fatura çıkarmak, iyi niyetle bağdaşmaz. 

TÜBİTAK Yasası 
Cumhurbaşkanı Sezer'in veto ettiği TÜBİTAK Yasası'nın, hiç değiştirilmeden yeniden Çankaya'ya gönderileceği söyleniyor. Böylesi bir dayatma, hükümet ile YÖK ve üniversiteler arasındaki diyaloğu hepten bitirir. 
Üyelerden neredeyse tümünün Başbakan tarafından atandığı bir TÜBİTAK, üniversitelere karşı ne kadar adil olur Başbakan'ın bu konuda objektif kriterlere uyacağına inananların sayısı, akademik çevrelerde çok sınırlı. 
12 kişilik TÜBİTAK Bilim Kurulu'na TOBB'dan 2 üye alınırken, üniversiteleri temsilen Üniversitelerarası Kurul'dan hiç üye alınmaması, Erdoğan'ın bu konudaki yaklaşım tarzına örnek gösteriliyor... 
AB'nin aldığı kararlar çerçevesinde, her yıl, GSMH'nin en az yüzde 2'si, ortalama olarak da yüzde 3'ü, AR-GE harcamalarına aktarılacak. Bu çerçeveden bakıldığında önümüzdeki 10 yıl içinde, AR-GE'ye ayrılan kaynaklar en az 8-10 milyar dolara çıkacak. 
Nereden bakarsanız bakın büyük para. Ve bu paranın kontrolü tamamıyla, Başbakan Erdoğan'ın atayacağı TÜBİTAK Bilim Kurulu'nda olacak. Yani önümüzdeki dönemde TÜBİTAK'ın elindeki güç, bir anlamda YÖK'ünkinden çok daha fazla olacak. 
Paradan yana tavır alan akademisyenlerin sayısı, daha şimdiden artmaya başladı. YÖK'ün tedirginliğinin önemli bir kısmı da bu yüzden. 
Hükümet, yasal olarak kontrolü altına alamadığı üniversiteleri, paranın gücüyle hizaya getirmeye çalışıyor. Ne kadar başarılı olacak, bunu hep birlikte göreceğiz. 
Bu yöntemi zamanında başka iktidarlar da denedi. Ama şimdi hiçbiri ortada yok... YÖK'ün ve üniversitelerin hataları yok mu Fazlasıyla var. Sırça köşklerinden çıkmalarının zamanı geldi de geçiyor. Başta gençler olmak üzere toplumun kendilerinden beklentileri giderek artıyor. Ama sanki onların amacı da hükümetinki gibi Üzüm yemek değil, bağcıyı dövmek .. 
Özetin özeti Hükümet, TÜBİTAK Yasası'nı, önümüzdeki hafta TBMM'ye aynen göndermeden önce, bu konudaki tavrını bir kez daha gözden geçirmelidir. 



</TEXT>
</DOC>
