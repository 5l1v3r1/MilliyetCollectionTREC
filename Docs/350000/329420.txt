<DOC>
<DOCNO> 329420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur12.html </URL>
<DATE> 2005/04/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Olay Kaymakam' eski polis çıktı 
</HEADLINE>
<TEXT>

     Tarkan ÇETİN DHA 

      SÜTÇÜLER Kaymakamı Mustafa Altınpınar'ın ilçede, yazar Orhan Pamuk'a ait kitapların toplatılarak imha edilmesi için tüm kamu kuruluşlarına yazı göndermesinin kamuoyuna yansımasının ardından Isparta Valiliği harekete geçti. Vali İsa Parlak, konuyla ilgili bir vali yardımcısını görevlendirip inceleme başlattığını söyledi. Bu arada Kaymakam Mustafa Altınpınar'ın, idarecilik görevinden önce polis teşkilatında komiser yardımcısı rütbesiyle çalıştığı ortaya çıktı. 
     Isparta'nın 95 kilometre kuzeyindeki 3 bin 700 nüfuslu ilçesi Sütçüler'de, Kaymakam Mustafa Altınpınar'ın yayınladığı emir nedeniyle hareketli günler yaşanmaya devam ediyor. Kaymakam Altınpınar, 15 Şubat tarihinde ilçedeki kamu kurum ve kuruluşlarına bir yazı gönderdi. Yazıda, ilçedeki tüm kamu kurum ve kuruluşlarından kütüphane ve kitaplıklarda yazar Orhan Pamuk'a ait kitapların toplatılması istendi. Yazıda, toplanacak Pamuk'a ait kitapların imha edilmesi talimatı verildi. 
     Kaymakam Altınpınar, yazıda bu karara gerekçe olarak Orhan Pamuk'un yabancı bir yayın organına Türkiye'nin Ermeni soykırımı iddialarını kabul etmesi gerektiği yönündeki açıklamasını gösterdi. Yazı üzerine yapılan aramada ilçe kütüphanesinde Orhan Pamuk kitabına rastlanmadı. 
     
     İNCELEME BAŞLATILDI 
     Olayın kamuoyuna yansıması, büyük yankı uyandırdı. Sütçüler halkı ise yaşanan olay nedeniyle ikiye bölündü. Bazıları, Kaymakam Altınpınar'ı desteklerken, bir kısmı da yayınlanan yazının doğru olmadığı görüşünü savundu. Isparta Valisi İsa Parlak ise, "Kaymakam Altınpınar, yetkisini yanlış kullanmış. Netice olarak bu yanlış bir emirdir. Emir iptal edildi'' açıklamasını yapmıştı. 
     Vali İsa Parlak, konuyla ilgili bir vali yardımcısını görevlendirdiğini, Sütçüler'de inceleme başlatıldığını söyledi. Birkaç güne kadar bir sonuç alınmasını beklediklerini belirten Vali Parlak, "İnceleme tamamlanmadan bir açıklama yapmak istemiyorum'' dedi. Parlak, İlçe Halk Kütüphanesi'nin de açık olduğunu ifade etti. 
     
     MİTİNG ERTELENDİ 
     Sütçüler Esnaf Odası Başkanı Muharrem Özsüt ise, 10 Nisan Pazar günü düzenleme kararı aldıkları bayrak mitingini, ortamın karışması üzerine iptal ettiklerini açıkladı. Özsüt, mitingin ertelendiğini söyledi. 
     
     2.5 YIL KOMİSER YARDIMCILIĞI 
     1974 yılında Sivas Şarkışla'da doğan Kaymakam Mustafa Altınpınar, Ankara Üniversitesi Hukuk Fakültesi'ni 1996 yılında bitirdikten sonra Emniyet Genel Müdürlüğü bünyesinde komiser yardımcısı olarak göreve başladı. 1996-2000 yılları arasında yaklaşık 2.5 yıl süreyle komiser yardımcısı olarak görev yapan Altınpınar, bu süreler arasında askerlik görevini de yaptı. Altınpınar, 2001 yılı Ocak ayında Çanakkale Valiliği'nde Kaymakam Adayı olarak göreve başladı ve 3 yıl boyunca burada kaldı. Altınpınar, 25 Mayıs 2004'de ise Isparta'nın Sütçüler İlçesi'ne kaymakam olarak atandı. 
     
</TEXT>
</DOC>
