<DOC>
<DOCNO> 329081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas13.html </URL>
<DATE> 2005/03/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rus bilimadamları Kalçaya sopayla vurmak her derde deva 
</HEADLINE>
<TEXT>

     MOSKOVA DHA 

RUS bilim adamları çıplak kalçayı sopayla dövmenin depresyondan alkolizme kadar 'herşeyi' iyileştirebileceğini iddia etti. 
     İzvestia gazetesinin haberine göre Novosibirsk Tıp Enstitüsü araştırmacıları, sopayla vurma sırasında vücudun doğal 'mutluluk kimyasalı' olan endorfin hormonu salgılandığını ve bunun da bağışıklık sistemini güçlendirdiğini söyledi. Endorfinin ayrıca iştahı kestiği ve seks hormonu salgılanmasını sağladığı da ifade edildi. 
     
     AĞRIYA KARŞI MORFİN ETKİSİ 

     Rus uzmanlar bu hormonun, morfinin ağrı kesici etkisine benzer tesiri olduğunu, ancak onun gibi bağımlılık yapmadığını ifade ederken, kalçanın sopayla dövülmesinin, depresyon ve bağımlılık tedavisinde de kullanılabileceğini söyledi. Araştırma ekibinin başında bulunan biyolog Dr. Sergei Speranski, "Ben sadist değilim, ancak sopayla dövmeyi savunuyorum" dedi. 
     
     DÖVEREK 'STANDART TEDAVİ' 150 YTL 

     Enstitüde görevli bilim adamları, orta yapılı biri tarafından her seferinde kalçaya 60 sopa darbesi vurularak tekrarlanacak 30 seansı 'standart tedavi yöntemi' olarak tanımladı. Rus uzmanlar 150 YTL karşılığında döverek 'standart tedavi' uyguladıklarını belirtti. 
     Raporun hazırlanmasına katkıda bulunan Dr. Marina Çuhrova da halen düzenli olarak sopayla dövdüğü 10 hastası bulunduğunu söyledi. 
     
</TEXT>
</DOC>
