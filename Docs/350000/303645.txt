<DOC>
<DOCNO> 303645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun51.html </URL>
<DATE> 2005/01/05/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Irak'ta son 24 saatte şiddet olaylarında 46 kişi öldü 
</HEADLINE>
<TEXT>

     Irak'ta son 24 saatteki şiddet olaylarında, aralarında birçok polis de bulunan 46 kişi öldü. 
     Polis yetkilileri, Bağdat'ın 100 km güneyindeki Hille'de polis akademisinin önünde düzenlenen intihar saldırısında 10 polisin öldüğünü açıkladı. İntihar komandosunun öldüğü saldırıda, 41'i polis, 44 kişi yaralandı. 
     Başkentin 65 kilometre kuzeyindeki Bakuba'da ulusal muhafızların kontrol noktasına, bombalı araçla düzenlenen intihar saldırısında da 6 polis hayatını kaybetti, 13 polis yaralandı. Bu saldırıyı düzenleyen intihar komandosu da öldü. 
     Bakuba'da düzenlenen başka bir saldırıda, bağımsız Seçim Komisyonu'nun güvenlik yetkililerinden Halife Hüseyin ve şoförü kimliği belirsiz kişilerce öldürüldü. 
     Amerikan ordusu ve Irak İçişleri Bakanlığı'nın açıklamasında Bağdat'ın Amriya semtinde bir intihar komandosunun düzenlediği saldırıda, saldırganla birlikte bir sivilin öldüğü, 4 sivilin de yaralandığı belirtildi. İçişleri Bakanlığı'na göre, aynı semtte dün gece Amerikan ordusu için çalışan 3 işadamı öldürüldü. Semtte dün gece işkence izleri taşıyan 2 ceset bulunduğu belirtildi. 
     Güvenlik kaynaklarına göre, ülkenin güneyindeki Basra'da polis kontrol noktasına düzenlenen saldırıda 1 polis öldürüldü. Bağdat'ın 125 km kuzeyindeki Samara'da sabaha karşı çıkan çatışmada 3 ulusal muhafız öldürüldü. Samara'da 2 çatışma daha çıktığı ve bunlarda 7 kişinin öldürüldüğü belirtildi. 
     Bağdat yakınlarındaki Balad'da 1 polisin cesedinin bulunduğu ve Tikrit yakınlarında Amerikan ordusu için çalışan bir çevirmenin öldürüldüğü bildirildi. 
     Kuzeydeki Musul'da Irak İslam Partisi'nin bir yetkilisinin öldürüldüğü, Ramadi kentinde de Amerikan askerleriyle isyancılar arasındaki çatışmalar sırasında iki ateş arasında kalan 5 Iraklı sivilin öldüğü, 2 kişinin yaralandığı belirtildi. 
     
</TEXT>
</DOC>
