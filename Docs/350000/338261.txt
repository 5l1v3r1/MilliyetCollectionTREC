<DOC>
<DOCNO> 338261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas09.html </URL>
<DATE> 2005/04/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Oteller yerli turiste yönelik fiyatları indirdiler 
</HEADLINE>
<TEXT>

     Artan turist sayısının yanı sıra yeni yapılan tesislerle yatak kapasitesinin de artması, otelcilerin yerli turiste bakış açısını değiştirdi. Konaklama tesisleri, Haziran ayında tatil planlayan yerli turist için fiyatlarını geçen yılın Haziran ayı fiyatlarına göre ortalama yüzde 20 oranında indirdi. 
     Turizm yayıncısı Ekin Grubu Araştırma Birimi, gazetelerde yayınlanan ilanları tarayarak, otellerin 2004 ve 2005 Haziran ayı fiyatlarını karşılaştırdı. Haziran fiyatlarını ilan eden tesislerin incelendiği araştırmada, 17 otelin geçen yılın haziran ayına göre fiyatlarında yüzde 20 oranında indirime gittiği ortaya çıktı. 
     İlköğretim okullarıyla liselerin bu yıl 10 Haziran'da tatile gireceğinin açıklanması üzerine, konaklama tesisleri, işbirliği yaptıkları seyahat acenteleriyle birlikte gazetelerdeki reklam kampanyalarını yoğunlaştırdılar. Okulların erken tatil kararıyla hareketlenen iç pazarı erken kontrol etmek isteyen turizmciler, yerli turiste, geçen yıldan daha cazip fiyatlar sundular. 
     Gazetelere verilen ilanlarla duyurulan yaz sezonu fiyatlarını veren otellerin, özellikle erken rezervasyon yaptırılması halinde tatilcilere yüzde 40'a varan indirim olanağı sağladığı görüldü. 
     Fiyat açıklayan otellerden Magic Life'ta fiyatlar yüzde 6 ile yüzde 25 arasında indirildi. Magic Life, geçen yıl haziran ayında gecelik fiyatı 128 YTL olan Marmaris'teki tesisinin fiyatını yüzde 25.6 oranında indirerek 95 YTL'ye çekti. 
     Aynı dönem için ETS'nin işlettiği Club Voyage Sorgun fiyatları da, geçen yıl 119 YTL iken yüzde 24 oranında indirilerek, 95 YTL'ye düşürüldü. Jolly de, Antalya yöresinin seçkin tesislerinden olan Side'deki Barut Hotel's Arum'un fiyatlarını 114 YTL'den 92 YTL'ye indirdi. 
     Araştırmada, haziran ayı fiyatlarını açıklayan 38 tesisten 17'sinin fiyatlarını geçen yıla göre ortalama yüzde 20 düşürdüğü belirlenirken, bazı tesislerin fiyatlarının da geçen yıla göre, yüzde 10 civarında arttığı saptandı. 
     
     UÇAK BİLET FİYATLARI DA DÜŞTÜ 

     Ekin Grubu Araştırma Birimi Yöneticisi Fehmi Köfteoğlu AA muhabirine yaptığı açıklamada, konaklama tesislerinin yanı sıra, iç hatlarda uçak bileti fiyatlarının da düştüğüne dikkati çekerek, yerli turistin önceki yıllara göre daha ekonomik tatil yapabilme olanağına kavuştuğunu söyledi. 
     Geçen yıl iç hat seferlerine başlayarak fiyatlarını indiren özel havayolu şirketlerine THY'nin de katıldığını hatırlatan Köfteoğlu, havayolu şirketlerinin hem uçuş noktalarını, hem de sefer sayılarını artırdığını kaydetti. Köfteoğlu, iç hatlarda başta Antalya, İzmir ve Bodrum olmak üzere yurtiçinde 69 ile 89 YTL arasında değişen fiyatlar uygulandığına dikkati çekti. 
     İç hat uçuşlarında bilet fiyatlarının geçen yıla göre ortalama yüzde 30 oranında ucuzladığına değinen Köfteoğlu, şu bilgileri verdi 
     ''Turizmde bu yıl yurtdışından gelecek ziyaretçi sayısında artış olacağı beklentisinden hareketle, yerli müşteriye yer kalmayacağı iddiası doğru değildir. Bu yıl gelecek ziyaretçi sayısında beklenen artıştan daha fazla yeni yatak hizmete girdi. Bu nedenle yerli tatilci tüketiciye pahalı fiyat verileceği iddiaları gerçeği yansıtmıyor.'' 

     
</TEXT>
</DOC>
