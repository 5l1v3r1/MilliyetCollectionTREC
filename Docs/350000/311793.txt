<DOC>
<DOCNO> 311793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur34.html </URL>
<DATE> 2005/02/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gökçek'in danışmanlığına 2 bin başvuru .. 
</HEADLINE>
<TEXT>

     Ankara Büyükşehir Belediye Başkanı Melih Gökçek'in alacağı 10 kişilik sözleşmeli başkan danışmanı kadrosu için 2 bin 174 kişi başvurdu. 
     A.A muhabirinin, Ankara Büyükşehir Belediyesi yetkililerinden aldığı bilgiye göre, başvuruların büyük bir kısmı Büyükşehir Belediyesi Basın Merkezi'ne yapıldı, Gökçek'e de direkt olarak başvuran adaylar oldu. 
     Başvuru sayısını azaltmak için incelemelere başlayan Gökçek, elemenin ardından kalan 10 kişiyle yüz yüze görüşecek. 
     Elemenin, Şubat ayının ortalarına kadar süreceğini, yüz yüze görüşmelerin de aynı tarihlere rastlayacağını ifade eden yetkililer, adayların hepsinin birbirinden kaliteli ve önemli bir bölümünün ABD ile İngiltere'deki üniversitelerden mezun olduğunu kaydetti. 
     Adayların, içinde 2 ya da 3 yabancı dil bilenlerin de bulunduğunu ifade eden yetkililer, başvuranlar içinde eski milletvekilleri ve 70 yaşını aşmış kişilerin de bulunduğunu söyledi. 
     Büyükşehir Belediye Yasası uyarınca nüfusu 2 milyonu aşan büyükşehir belediyelerinde 10 başkan danışmanının görevlendirilebileceğini ifade eden yetkililer, yasaya göre Gökçek'in görev süresinin bitiminde sözleşmeli başkan danışmanı kadrolarının da kendiliğinden fesh olacağını bildirdi. 
     Yetkililer, Gökçek'in politika alanında da yetiştirmek amacıyla 2 bin 174 başvuru arasından daha çok gençlere yöneleceğini ifade etti. 
     Ankara Büyükşehir Belediyesi'nden konuya ilişkin olarak daha önce yapılan açıklamada, danışmanların, belediyenin genel sekreterinin aldığı maaşın dörtte üçünü alacağı bildirilmişti. 
     
</TEXT>
</DOC>
