<DOC>
<DOCNO> 317043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/dunya/adun.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Talat oy patlaması yaptı 
</HEADLINE>
<TEXT>


KKTC'de yapılan parlamento seçimlerinde Başbakan Talat liderliğindeki, Annan Planı çerçevesinde çözümü savunan CTP, meclisteki 50 sandalyeden 25'ini aldı. Sonuçlar, Talat'ı cumhurbaşkanlığı için de en güçlü pozisyona taşıdı 

Sefa Karahasan 


KKTC'de dün 50 sandalyeli Cumhuriyet Meclisi'nin yeni üyelerini belirlemek için yapılan seçimler, Kıbrıs sorununun Annan Planı çerçevesinde çözülmesini savunan Başbakan Mehmet Ali Talat liderliğindeki Cumhuriyetçi Türk Partisi'nin CTP oy patlamasına sahne oldu. Resmi olmayan sonuçlara göre, CTP oyların yüzde 44.45'ini alarak 25 sandalye elde etmeye hak kazandı. CTP, parlamentoda mutlak çoğunluğu sağlayamadığından, Talat başbakanlığındaki bir hükümetin kurulması için koalisyon ya da transfer seçenekleri gündeme gelecek. CTP aralık 2003 seçimlerinde elde ettiği yüzde 35 oy oranı ile 19 milletvekili çıkarmıştı. 
Muhalefetteki, Annan Planı karşıtı, Derviş Eroğlu liderliğindeki Ulusal Birlik Partisi UBP ise oyların yüzde 31.71'ini alarak, 18 sandalye elde etti. 

AB Komisyonu memnun 
Avrupa Komisyonu, seçimleri Talat'ın kazanmasını memnuniyetle karşıladı. Yayımlanan bildiride, Kıbrıs Türklerinin adanın birleşmesi taraftarı oldukları belirtilerek, "Sonuçlar, Kıbrıs Türklerinin AB ile tam entegrasyon hazırlıklarına devam etmek istediğini açıkça gösteriyor" denildi. Açıklamada, sonucun KKTC'ye yapılacak 259 milyon euro'luk yardım paketinin erken onaylanması konusunda AB'yi harekete geçireceği kaydedildi. 
Oyların diğer partilere göre dağılımı ve milletvekili sayıları ise şöyle gerçekleşti Demokrat Parti DP yüzde 13.49 6 sandalye Barış ve Demokrasi Hareketi BDH yüzde 5.81 1 sandalye . Seçime katılan Toplumcu Kurtuluş Partisi TKP , Milliyetçi Adalet Partisi MAP ve Yeni Parti YP yüzde 5'lik barajı aşamadıkları için parlamentoya giremedi. 
17 Nisan'daki cumhurbaşkanlığı seçimleri için bir nabız yoklaması niteliğini taşıyan ve aynı zamanda geçen nisan ayındaki Annan Planı referandumunda Kıbrıslı Türklerin ortaya koyduğu çözüm yanlısı eğilimin teyit edilmesi bakımından önemli olan seçimlerde katılım oranı da, sönük geçen kampanyaya rağmen yüzde 80.76 düzeyinde gerçekleşti. Aralık 2003 seçimlerinde bu oran yüzde 86.48 idi. 

17 Nisan'ın güçlü ismi 
Dünkü seçimler, aday olduğu takdirde Talat'ın cumhurbaşkanlığı için en güçlü isim olduğunu da gösterdi. Talat, KKTC'de bağımsız adaylar dışındaki cumhurbaşkanı adaylarını partilerin belirlediği yönünde bir gelenek olduğuna işaret ederek, partisinin böyle bir karar alması halinde aday olacağını belirtti. Talat, yaptığı açıklamada, toplumsal uzlaşmayı en iyi şekilde oluşturacak hükümeti kuracaklarını kaydederek, "Biz herkesin hükümeti olacağız" diye konuştu. 


</TEXT>
</DOC>
