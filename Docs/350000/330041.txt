<DOC>
<DOCNO> 330041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun01.html </URL>
<DATE> 2005/04/04/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Papa'nın ölüm raporu açıklandı 
</HEADLINE>
<TEXT>

     Papa İkinci Jean Paul'ün ölümün septik şoktan kaynaklandığı açıklandı. 
     Vatikan Başhekimi ve İkinci Jean Paul'ün Özel Doktoru Prof. Renato Buzzonetti tarafından yazılan ölüm raporu, bu akşam Vatikan Basın Merkezi tarafından gazetecilere dağıtıldı. 
     Vatikan Basın Merkezi'nden yapılan yazılı açıklamada, Papa'nın vefatı sırasında odada toplam 13 kişinin bulunduğu belirtildi. 
     İkinci Jean Paul'ün ölümü sırasında odada ''Papa'nın özel sekreterlerinden Başpispokos Stanislaw Dziwisz ve Piskopos Mieczyslaw Mokrzycki, Kardinal Marian Yaworski, Başpiskopos Stanislaw Rylko, Peder Tadeusz Styczen, Polonyalı üç rahibe, Papa'nın özel doktoru Prof. Renato Buzzonetti, nöbetçi doktorlardan Alessandro Barelli ve Ciro D'Allo ve iki nöbetçi hemşire'' olduğu belirtildi. 
     Prof. Buzzonetti'nin imzasını taşıyan ölüm raporunda ise şu ifadelere yer verildi 
     ''Wadovice 18 Mayıs 1920 doğumlu, Vatikan Vatandaşı Papa İkinci Jean Paul'ün, Vatikan'da Papalık Sarayı'ndaki ikametgahında, 2 Nisan 2005'te saat 21.37'de TSİ 22.37 septik şok nedeniyle kalp ve dolaşımının geri dönüşü olmayacak biçimde durması neticesinde vefat ettiği tarafımca beyan olunur.'' Raporda, ölen Papa'da ''Parkinson hastalığı, traketomi ameliyatı sonrasında akut solunum yetersizliği, üriner enfeksiyon, yüksek tansiyon ve oksijen yetersizliğine bağlı kalp yetersizliği'' bulgularına rastlandığına da işaret edildi. 
     Raporda ayrıca, kalbin EKG monitöründe 20 dakika izlenmesine rağmen hiçbir hayat belirtisi görülmemesinin ardından Papa'nın öldüğüne hükmedildiği de kaydedildi. 
     
</TEXT>
</DOC>
