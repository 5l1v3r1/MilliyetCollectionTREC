<DOC>
<DOCNO> 305493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo16.html </URL>
<DATE> 2005/01/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sakaryaspor, Brüssell'den Makasi için ısrarcı... 
</HEADLINE>
<TEXT>

     Sakaryaspor, Belçika'nın Brüssell takımında forma giyen 23 yaşındaki Said Makasi'nin transfer edilmesinde ısrar ediyor. 
     Futbol Şube Sorumlusu İsmail Yenice, AA muhabirine yaptığı açıklamada, transfer çalışmalarının sürdürüldüğünü kaydetti. Büyükşehir Belediyesi Ankaraspor'dan kaleci Şenol'un takımla birlikte kampta çalışmalara başladığını belirten Yenice, ''Makasi'yi transfer etmek için çalışıyoruz'' dedi. 
     Antalya kampının takım için olumlu geçtiğini belirten Yenice, şöyle konuştu 
     ''Makasi ile anlaştık. Ancak Makasi'nin kulübüyle sorunları var. Kulübü bonservis bedelini yükseltmeye çalışıyor. Takımıyla birlikte İspanya'da kampta bulunan Makasi ise Sakaryaspor'da oynamak istiyor. Biz de bu futbolcuya yeşil siyahlı formayı giydirmek istiyoruz. Çünkü gol bölgesinde etkili olabilmemiz için bize yararlı olacaktır.'' Bir stoper arayışı içinde olduklarını da belirten Yenice, Sakaryaspor'un Antalya kampından pazar günü döneceğini ve transferi gerçekleşen futbolculara da pazartesi günü imza attıracaklarını söyledi. 
     
</TEXT>
</DOC>
