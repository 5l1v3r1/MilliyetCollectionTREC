<DOC>
<DOCNO> 301520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun12.html </URL>
<DATE> 2004/12/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Rumsfeld'in 'dil sürçmesi' ortalığı karıştırdı 
</HEADLINE>
<TEXT>

     Deniz Arslan bildiriyor 

ABD Savunma Bakanı Donald Rumsfeld'in, 11 Eylül saldırılarında Pennsylvania'da düşen 93 numaralı yolcu uçağının vurulduğunu söylemesi, komplo teorisyenlerini ayağa kaldırırken, Pentagon, Rumsfeld'in dilinin sürçtüğünü belirten bir düzeltme yaptı. 
     Noel öncesinde Bağdat'taki Amerikan askerlerini ziyaret eden Rumsfeld, buradaki bir konuşmasında, United Airlines'a ait 93 numaralı uçağın Pennsylvania'da ''düşürüldüğünü'' söyledi. New York'taki ikiz kuleler ve Pentagon'a çarpan uçakların yanı sıra nihai hedefi halen tartışmalı olan 93 numaralı uçağın, terörist saldırılarından cep telefonları aracılığıyla haberdar olan yolcuların çabasıyla düşürüldüğü biliniyor. 
     Pentagon sözcüsü ise Rumsfeld'in dilinin sürçtüğünü ve bakanın, 93 numaralı uçağın, yolcularla teröristler arasında çıkan mücadele sonucunda düştüğü görüşünü değiştirmediğini söyledi. Buna karşın, internette yayın yapan komplo teorisyenleri, uçağın düşürüldüğü, ancak bunun gizlenmeye çalışıldığı ihtimali üzerine tartışmalara girişti. 
     Rumsfeld'in sözlerinin gerçekten bir dil sürçmesi, bir hata veya kamuoyu önünde gerçeklerin itirafı olup olmadığı yönündeki tartışmalar, WorldNetDaily.com internet sitesinde yer aldı. 
     Üyelerini ABD kongresinin atadığı bağımsız 11 Eylül Komisyonu, saldırılara ilişkin yaptığı soruşturmanın sonucunda, 93 numaralı uçağın, yolcuların direnişi nedeniyle amaçlarına ulaşamayacaklarını kavrayan teröristler tarafından bilerek düşürüldüğü hükmüne varmıştı. 
     Donald Rumsfeld, söz konusu konuşmasında şu cümleleri kullanmıştı 
     ''Nasıl bir dünya ile yüz yüze kaldığımıza ilişkin hepimizin bir hissi var. Musul'u bombalayanlar, İspanya'yı bombalayanlar, New York'ta ABD'ye saldıranlar, Pennsylvania'da uçağı vurup düşürenler ve Pentagon'a saldıranlar, televizyonda korkutmak için insanların kafasını kesenler. Gerçekten de terörize etmek budur. Amacı terörize etmek, davranışları istedikleri yönde düzenlemek, insanları olmak istediklerinden başka bir şey yapmak. Buna izin veremeyiz.'' 93 numaralı yolcu uçağıyla ilgili komplo teorileri yeni değil. 14 Eylül 2001 tarihinde, The Record adlı New Jersey gazetesi, beş görgü tanığının, Pennsylvania'da düşen uçağın yanında ''ikinci bir uçak'' gördüğünü yazdı. 
     Görgü tanıkları, 93 numaralı uçak düşmeden önce, uçağın yakınında, üzerinde hiçbir işaret olmayan daha küçük bir uçak gördüklerini kaydetmişti. 
     
</TEXT>
</DOC>
