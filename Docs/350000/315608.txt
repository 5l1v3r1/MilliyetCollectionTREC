<DOC>
<DOCNO> 315608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/siyaset/asiy.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'yi sarsan istifa 
</HEADLINE>
<TEXT>


Erkan Mumcu, bakanlıktan ve AKP'den ayrıldı. Erdoğan, "Önemli değil" dedi. Mumcu'nun öğrenci affı konusundaki sözleri, bardağı taşıran son damla oldu 

ELÇİN ERGÜN, ÖNDER YILMAZ Ankara 


AKP, 3 Kasım 2002 genel seçimlerinde iktidara geldikten sonra ilk büyük sarsıntıyı dün yaşadı. ANAP kökenli Erkan Mumcu, Kültür ve Turizm Bakanlığı ile AKP'den istifa etti. AKP'de, Milli Görüş kökenli olmayan bazı isimlerin de istifa edebileceği öne sürülürken, Mumcu yeni bir siyasi oluşumun peşinde olduğu mesajını verdi. Mumcu'nun istifasında önceki gün oldukça gergin geçen Bakanlar Kurulu, bardağı taşıran son damla oldu. Toplantıda, hükümetle köprüleri atmaya karar verdiği izlenimi yaratan çıkışlar yapan Mumcu, Enerji Bakanlığı'ndaki operasyonda bürokratların gözaltına alınmasını eleştirerek, "Bürokratlara da siyasiler emir veriyor. Siyasilerin suçu yok mu " dedi. Erdoğan'ın "Eğitim kurumlarında türbanın serbest bırakılması ile ilgili çalışma yapıyoruz" açıklamalarını da eleştiren Mumcu, tutarsız bir tavır sergilendiğini belirterek, "2 yıldan beri bu tür çıkışlar yapıldığını, daha sonra geri adım atıldığını, bunun kamuoyunda gerginlik yarattığını" söyledi. 

Bardağı taşıran damla 
Mumcu'nun gerginliği doruğa çıkaran sözleri ise öğrenci affıyla ilgili oldu. "Madem af çıkacak, YÖK yasasını da içine alan sağlam bir düzenleme yapılsın. Aksi düzenlemeler tartışma yaratıyor" diyen Mumcu'ya, Erdoğan'ın sert bir şekilde, "Söyleyeceğim sözler konusunda kimseden izin almadım. Bundan sonra da almam. Sözlerime kendim karar veririm" dediği belirtildi. Bu tartışmaların ardından Mumcu, istifa kararını kesinleştirdi. 

İhale iddiası 
Kulislerde istifanın bir başka nedeni olarak, Almanya'daki bir işadamına Antalya'da turizm arazilerinin satışı konusunda Erdoğan ve Mumcu arasındaki tartışma gösterildi. Erdoğan'ın Mumcu'ya, "Söyleyin kardeşim, partiden de bakanlıktan da istifa etsin" mesajını gönderdiği belirtildi. Mumcu'nun Kültür ve Turizm Bakanlığı'nda da Enerji Bakanlığı'ndakine benzer bir operasyon endişesiyle istifa ettiği iddia edildi. 3 Kasım 2002 seçimlerinden önce AKP'ye katılan Mumcu'nun, kabinede tepki toplayan ilk çıkışı, 1 Mart tezkeresinin reddi yönünde oy kullanması oldu. Mumcu, Erdoğan'ın Kıbrıs politikasını da bir Bakanlar Kurulu'nda sert bir dille eleştirmişti. 
İstifasının birçok spekülasyona neden olacağını belirten Mumcu, "Ne mutlu ki Türkiye'de özgür bir basın var. Özgür basın aracılığı ile biz kamuoyunu bilgilendirmeyi sürdüreceğiz" diyerek, Erdoğan'a mesaj gönderdi. Bakanlar Kurulu'nda af konusu başta olmak üzere uzun süredir görüş ayrılığı yaşadığını belirten Mumcu, şunları söyledi 
"Ben katılmadığım çözümlerin altına imza atmak istemiyorum. Katkıda bulunmadığım bir yerde, bir tür misafir gibi algılandığım bir yerde, bakanlık koltuğunda oturmak ne siyaset anlayışıma ne siyaset ahlakıma ne de kişisel ahlakıma sığmayacak bir şey olduğu için istifa kararı verdim." 
İstifasına somut bir gerekçe göstermeyen Mumcu, "Kanıt istiyorsanız, esas itibarıyla bütün gerekçeler Bakanlar Kurulu tutanaklarında saklıdır" diye konuştu. İstifasını Erdoğan'a iletmediğini kaydeden Mumcu, uzun zamandan beri Başbakan ile bu konuları özel olarak görüşme çabası içinde olduğunu, ancak buna fırsat olmadığını belirterek, "Görüşmüş olsaydık da değişen bir şey olmayacaktı" dedi. 

'Hayırlı olsun' 
Mumcu'nun istifasını Arnavutluk gezisinde öğrenen Erdoğan'ın yakın çevresine verdiği ilk tepkisi "Önemli değil" oldu. Erdoğan, otele döndüğünde de, "Bu konuda detaya girecek değilim. Arkadaşımız kişisel takdir yetkisini kullanmıştır. Hayırlı olsun" dedi. 
Mumcu'nun koltuğuna, Erdoğan'ın siyasi danışmanı Ömer Çelik, AKP Genel Başkan Yardımcısı Murat Mercan ile Eskişehir Milletvekili İbrahim Köşdere'nin gelebileceği kulislere yansıdı. 
Mumcu'nun istifası, "yanında kimleri götürebilir " sorusuna neden olurken, kulislerde Muğla Milletvekili Hasan Özyer, Malatya Milletvekili Miraç Akdoğan ve Isparta Milletvekili Mehmet Emin Bilgiç'in de AKP'den istifa edebileceği konuşuluyor. ANAP, DYP ve MHP kökenli olduğu bilinen 8 - 10 AKP milletvekilinin de, Mumcu'nun dört eğilimli bir hareket başlatmasının ardından AKP'den kopacağı iddia edildi. Senaryolara göre, Mumcu, liberal - laik tabanlı bir parti kuracak ve AKP'den kopacak liberal isimlerle harekete geçecek. Böylece AKP zayıflayacak ve yeni partinin başındaki Erkan Mumcu ile yeni hükümet modelleri denenecek. Nur cemaati içinde bazı kesimlerin desteğini aldığı bilinen Mumcu'nun, yeni bir siyasi oluşum çabalarını bu kesimlerden gelecek mesajlara göre de şekillendirebileceği kaydedildi. 
Kulislerde Mumcu'nun CHP İstanbul Milletvekili Kemal Derviş'le temasta olduğu da konuşuluyor. Mumcu'nun yeni parti oluşumunda Derviş ekibi ile hareket edebileceği de iddia ediliyor. 

ANAP'la temas 
Mumcu'nun istifası üzerine Erdoğan dün gece kurmaylarıyla durum değerlendirmesi yaptı. Erdoğan'a yakın bir kaynak, "Mumcu, yapılacak revizyonda zaten gidecekti" dedi. Bu arada Sheraton Oteli'nde konaklayan Mesut Yılmaz ile Erkan Mumcu'nun danışmanlarının görüştüğü öne sürülürken, İHA, ANAP Genel Başkan vekili Halil İbrahim Özsoy'un Mumcu'yla bir görüşme yaparak genel başkanlık için aday olmasını isteyeceğini duyurdu. 

Mumcu Alışamadım 

Fikret BİLA 

Milliyet'e konuşan Erkan Mumcu, "AKP ile kültür uyuşmazlığı çıktı. Ben alışık değilim. Bir algı farklılığı söz konusu" dedi 


Kültür ve Turizm Bakanı Erkan Mumcu ile istifa kararını açıklamasından sonra dün geç saatlerde görüşme olanağını bulduk. 
Mumcu, istifasının gerekçesini şöyle özetledi 
"Benim bu kararım bir tek nedene dayanmıyor. Ben bu partiye geçerken bana, sahip olduğum vizyonu yaşama geçirebileceğim söylendi. Ancak buna olanak tanınmadı. Bir kültür uyuşmazlığı ortaya çıktı. 

'Çalıştırılmadım' 
Ben alışık değilim. Alışamadım. Bir algı farklılığı sözkonusu. İki yıldır ülkenin temel sorunlarna ilişkin birçok öneri ve proje geliştirdim ancak bunlara hiçbir karşılık alamadım. Uygulama olanağı bulamadım. Diğer bir ifadeyle çalıştırılmadım. Bu benim alışık olduğum bir siyaset anlayışı değil. Belli bir aşamadan sonra artık oradaki varlığım anlamsız hale geldi. Bir katkıda bulunma olanağı bulamayınca orada kalmanın anlamı da yok." 
Mumcu'nun istifa gerekçesini izah ederken gösterdiği yaklaşım, Erdoğan'la temel bir uzlaşmazlık içinde olduğunu gösteriyor. Erdoğan'ın siyaset üslubuna alışamadığı anlaşılıyor. Erdoğan ile Mumcu'nun ters düştüğü konuları şöyle sıralayabiliriz 
Mumcu ilk farklı yaklaşımını dış politika alanında yansıttı. İlk kez 1 Mart tezkeresinde ortaya çıkan üslup farkı daha sonra dış politikadaki öncelik tercihlerinde de kendisini gösterdi. 
Mumcu'yu istifa noktasına getiren önemli anlaşmazlıklardan birisi de Erdoğan'ın giderek popülist bir çizgiye kaydığı düşüncesiydi. Mumcu, Erdoğan'ın, "15 ilde daha üniversite kurulması, öğrenci affıyla türban sorununa çözüm getireceğini düşünmesi ve teşvik yasası" ile ilgili kararlarına itiraz etti. Son olarak önceki günkü Bakanlar Kurulu'nda öğrenci affı yoluyla türban sorununun çözülemeyeceğini, öğrenciler üniversite kapısına geldiğinde gerginlik çıkacağını, af yerine köklü bir üniversite reformu yapılması gerektiğini belirterek Erdoğan'a karşı çıktı. 

Alternatif liderlik 
Mumcu'nun, "Bir seçenek ortaya koyacağım" demesinden de yeni bir parti oluşumu veya mevcutların dönüşümüyle oluşacak yeni bir siyasi platforma öncülük edeceği sonucu çıkıyor. Mumcu'nun liderlik anlayışı "Mistik veya egzotik bir karizma"ya dayanmıyor. Karizma eksenli bir liderlikten çok bir vizyonun paylaşılmasına bilgi ve birikime dayanan bir öncülük yaklaşımını esas alıyor. 

TEPKİLER 
'İstifası siyasi bir tercih' 
Yurtdışında olan Başbakan Erdoğan'a vek let ettiği için Mumcu'nun istifasını kendisinin kabul ettiğini açıklayan Dışişleri Bakanı Abdullah Gül, "Arkadaşımızın kendi takdiri" dedi. Gül, "Kabine revizyonu gündeme gelebilir mi " sorusuna ise, "Bunun kabineyle ilgisi yok" diye konuştu. Başbakan Yardımcısı Mehmet Ali Şahin, Mumcu'nun istifasını, "Siyasette bu tür şeyler olur. Türkiye'nin istikrarını etkileyecek bir istifa değildir bu" diye değerlendirdi.Milli Eğitim Bakanı Hüseyin Çelik ise istifanın, "siyasi bir tercih" olduğunu belirtti. Çelik, Mumcu ile öğrenci affı konusunda tartıştıkları yolundaki iddialar için, "Bakanlar Kurulu'nda konuşulanlar mahremdir" yorumunu yaptı. 

AKP Arkası gelir diye endişemiz yok' 
Mumcu'nun istifasının ardından AKP Merkez Yönetim Kurulu MYK 3 saat süren bir toplantı yaptı. Grup Başkan Vekili Eyüp Fatsa, toplantının ardından yaptığı açıklamada, "Bu toplantı, Mumcu'nun istifasından önce kararlaştırılmıştı. Mecliste ele alınan af teklifini görüştük" dedi. Genel Başkan Yardımcısı Dengir Mir Mehmet Fırat da, "İstifaların devamı gelecek mi " sorusuna, "Böyle bir endişemiz yok" yanıtını verdi. Dışişleri Bakanı Gül toplantıda, Mumcu'nun uzun süreden beri istifa etmeyi düşündüğünü dile getirdi. 

Anayasa için kritik eşik 
Mumcu'nun istifasıyla AKP, Anayasa değişiklikleri için referandumu zorunlu olmaktan çıkaran 367 sınırının altına düştü. 

Meclis'te son durum AKP 366 CHP 171 DYP 5 Boş 1 Bağ 7 

Vitrin transferiydi 

1963'te Isparta'da doğan Mumcu, İstanbul Hukuk Fakültesi'nden mezun oldu. Genç yaşta ANAP'ta siyasete girdi. Mesut Yılmaz'ın Başbakanlığında 1997'de kurulan hükümette Turizm Bakanı olarak görev yaptı. 20 Mayıs 2002'deki ANAP'ın kuruluş yıldönümü toplantısında, Yılmaz'a sert eleştiriler yöneltince görevinden alındı. 3 Kasım 2002 seçimleri öncesi AKP'ye geçti. 58. hükümette Milli Eğitim Bakanı, Erdoğan'ın Başbakan olmasından sonra Kültür ve Turizm Eşinin başı açık olan Mumcu, "AKP'nin modern yüzü, vitrin transferi" olarak söz konusu edildi. 


</TEXT>
</DOC>
