<DOC>
<DOCNO> 340560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonyas01.html </URL>
<DATE> 2005/05/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sanatçı Sunay Akın'ın New York gösterisi büyük ilgi gördü... 
</HEADLINE>
<TEXT>

     Şair ve yazar Sunay Akın’ın New York’ta sergilediği tek kişilik gösterisi izleyiciden büyük ilgi gördü. 
     Kendisini "çağdaş bir meddah" olarak tanıtan Akın, Merkezi New York’ta bulunan Moon and Stars Project isimli kuruluşun bu yıl yedincisini düzenlediği geleneksel Mayıs Festivali MayFest 
     kapsamında Manhattan’daki Moda Teknoloji Enstitüsü, Katie Murphy tiyatrosunda sergilediği, 2,5 saat süren gösterisinde, anlattığı hikayeleri slayt gösterimi ile destekledi. Tarihten anlattığı ilginç hikayeler ve canlandırdığı karakterlerle seyircileri kahkahaya boğan Akın, zaman zaman dramatik unsurları ön plana çıkararak, izleyicilere duygusal anlar da yaşattı. Tarihten ve tanınmış şahıslardan seçtiği örneklerle hayatın düz bir mantıkla oynanan bir dama oyunundan ziyade her adımı düşünülerek atılması gereken bir satranç oyununa benzediği temasını işleyen Akın, tiyatral performansı, mizahi anlatımı ve şiirsel üslubuyla seyircilerin büyük beğenisini kazandı. Sunay Akın seyircilerden gelen istek üzerine şiir de okudu. Gösteriden sonra, çoğunluğunu New York ve civarında yaşayan Türk gençlerinin oluşturduğu seyirciler Akın’ın imzalı kitaplarından alabilmek için uzun bir sıra oluşturdu. 
     
</TEXT>
</DOC>
