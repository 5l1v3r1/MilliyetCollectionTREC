<DOC>
<DOCNO> 337040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy20.html </URL>
<DATE> 2005/04/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan Dostlarımızdan terör konusunda beklediğimiz desteği göremedik 
</HEADLINE>
<TEXT>

     Başbakan Recep Tayyip Erdoğan, teröre karşı tüm dünyada samimi bir dayanışmanın oluşmasının şart olduğunu belirterek, '' Benim teröristim iyidir, senin ki kötüdür mantığıyla bir yere varılmaz. Terör her yerde terördür, her yerde kötüdür, zararlıdır. Tüm insanlığı, ekonomileri tehdit etmektedir'' dedi. 
     The Economist Group'un Economist Konferansları kapsamındaki ''Türk Hükümeti ile 14. Yuvarlak Masa Toplantısı''na katılan Erdoğan, soruları yanıtlarken, fikri mülkiyet hakları konusunda herhangi bir tasarruf yetkisini kendilerinde görmediklerini ifade ederek, hakların güvence altına alınması, korunmasının görevleri diye düşündüklerini ve bu konunun üzerinde şu anda ilgili bakanların çalışmaları yürüttüğünü bildirdi. 
     Erdoğan, kısa bir zaman içerisinde fikri mülkiyet hakları konusunda mağdur olanlarla bir araya gelmek suretiyle fikri mülkiyet hakları konusunun çözüme kavuşturulacağına inandığını ve bu çalışmaların çok da uzun sürmeyeceğini düşündüğünü söyledi. 
     Western Union Finansman Hizmetleri Avrupa, Orta Doğu, Afrika ve Güney Asya 1. Başkan Yardımcısı Hikmet Ersek'in, Türkiye'de işsizlik yüksek olduğu için AB'ye bir göç hareketi bulunduğunu belirterek, Türkiye'nin göçmenlik ile ilgili durumuna ilişkin sorusu üzerine, Erdoğan, resmi olmayan sonuçlara göre Türkiye'nin 1 milyon dolayında göç aldığına dikkat çekerek, şunları kaydetti 
     ''Bunu bizdeki kayıt dışı kapsamı içerisinde mütalaa ettiğiniz zaman maalesef ülkemizdeki bu kayıt dışı ekonomik anlayışı sahiplenen çevrelerde bir piyasa buluyor. 
     AB'nin özellikle göçe yönelik gelecekteki talebi onların mecburiyetinden kaynaklanan bir sonuç olacak. Bana göre o karar bir neticedir. Bunu Avrupalı liderlerle konuştuğumuz zaman kendileri itiraf ediyorlar. Yani Öyle bir zaman olacak ki biz Türkiye'den nitelikli eleman başta olmak üzere, kesinlikle göç almak durumunda kalacağız diyorlar. 
     Bu konuda bizim şu anda eğitime verdiğimiz önem, geleceğe yönelik ülkenin şartları neyi getirir neyi götürür onu bilemem. Türkiye bu kalkınma sürecini sürdürdüğünde Türkiye'nin nitelikli iş gücü acaba Avrupa'ya gider mi, gitmez mi Onu şu anda konuşmak için çok erken. Ama öyle şartlar oluşur ki, belki Türkiye'nin iş gücü oraya gitme durumunda da kalabilir. Ama şu anda inanıyorum ki Avrupa, gelecekte eğer bu işin altından kalkamazsa, bu nitelikli insan gücünü çekmek durumunda kalırsa, o zaman Türkiye'den genç, dinamik, ona katkısı olacak iş gücünü zaten çekecektir. Çünkü onun için o bir olmazsa olmaz konumuna gelmiştir. Bunu aramızdaki özel sohbetlerde de, genelde de zaten ifade ediyorlar. Türk iş gücü bana göre buna hazır duruma o zaman gelecektir. Ama kendi kararını kendisi verecektir.'' 
     
     ''TERÖRE KARŞI SAMİMİ BİR DAYANIŞMA ŞART'' 

     Başbakan Erdoğan, The Economist Corporate Network Birinci Başkan Yardımcısı Daniel Thorniley'in ''Sizi en çok endişelendiren, tehdit olarak gördüğünüz şey nedir Neye odaklanıyorsunuz '' sorusu üzerine, birlikte özel bir yemek yediği bir işadamı dostunun kendisine ''Akşam yatarken sabah cebimdeki paranın ne kadarı kaybolacak, ne kadarı eriyecek, yarın ne kadar kazanacağım '' diye düşündüğünü söylediğini, kendilerini en çok endişelendiren, korktukları konunun da dünyanın küresel barış istikametinde bir mücadele sürdürürken, karşısında bir küresel terörün oluşması olduğunu söyledi. 
     Terörün her an dengeleri her bölgede bozabileceğini ifade eden Erdoğan, konuşmasını şöyle sürdürdü 
     ''Yani benim teröristim iyidir, senin ki kötüdür mantığıyla bir yere varılmaz. Terör her yerde terördür, her yerde kötüdür, her yerde zararlıdır, tüm insanlığı tehdit etmektedir, ekonomileri tehdit etmektedir. Çünkü bunun dini, milleti, ırkı vatanı yok. Kimi nerede nasıl, niçin, ne zaman vuracağı belli olmayan bir fenomen bu. Buna karşı tüm devletlerin bir dayanışma içerisinde olması lazım. Tüm devletlerin bir ortak mücadele platformu oluşturması şart. Bunu başarmamız gerekiyor. Biz Türkiye olarak teröre çok kurban verdik. 1990'dan bu yana teröre kurban verdik. Hala veriyoruz. Bunun ülkemizde meydana getirdiği olumsuzluklar var. Bu olumsuzlukları da aşmak için büyük bir mücadele içindeyiz. Ama şunu bütün samimiyetimle söyleyeyim ki biz dostlarımızdan bu konuda beklediğimiz desteği göremedik. Bunu açıkça söylemek zorundayım.'' 
     
     ''BİR YAPTIRIM OLMADIĞINI GÖRÜYORUZ'' 

     Recep Tayyip Erdoğan, teröre karşı mücadele edenlerin Türkiye olarak yanında olduklarını, Afganistan'daki teröre karşı güvenlik güçlerini gönderdiklerini ve diğer terör bölgelerinde de bu desteği verdiklerini, bundan sonra da vermeye hazır olduklarını söyledi. 
     Erdoğan, şöyle dedi ''Fakat biz bu desteği alamadık. Bakınız, terör örgütünü Avrupa'da ilan eden ülkeler var. Hemen hemen hepsi AB üyesi ülkelerin hepsi, terör örgütü olarak ilan ediyor. Fakat yaptırıma gelince, bir yaptırımın olmadığını görüyoruz. Hala mali kaynaklarını Avrupa ülkelerinden temin ediyor bizdeki terör örgütü. 
     Bunları, bütün belgeleri kendilerine gönderdiğimiz halde yaptırıma gelince herhangi bir şey yok. Terörist hangi ülkede biliyoruz. Kendilerine söylüyoruz, yargılayın diyoruz. Yargılamıyorlar, bize iade edin, bize iade etmiyorlar. Bunu Avrupalı dostlarımız yapıyor. Bunlar bizi üzüyor. Unutmayalım ki bugün bizi tehdit eden terör, yarın da onları tehdit edecektir. Bu da bir gerçektir. Burada siz değerli dostlarıma çok görev düşüyor. Bana göre ekonominin en büyük tehdit unsuru budur ve bu bizi ürkütüyor.'' Erdoğan, göreve geldiklerinde 2 bin 72 dolar olan kişi başına milli gelirin 2004 sonu itibariyle 4 bin 172 dolara çıktığını, hedeflerinin bunu önümüzdeki dönem sonuna kadar 10 bin dolara ulaştırabilmek olduğunu belirterek, ''Orayı bir kırılma noktası olarak görüyoruz. Bunu yakaladığımız andan itibaren, Türkiye o kırılma noktasını döndüğü anda çok daha süratle bu sürecini devam ettirecektir'' diye konuştu. 
     Turizmde çok güzel gelişmeler bulunduğunu, terörün turizmin en büyük tehdit unsuru olduğunu vurgulayan Erdoğan, geçen yıl 17.5 milyon dünyalının Türkiye'ye geldiğini, bunu 20 milyona çıkarmayı hedeflediklerini ve 2010 sonu itibariyle de 30 milyon turisti Türkiye'ye çekmek istedikleri söyledi. 

     
</TEXT>
</DOC>
