<DOC>
<DOCNO> 321382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/spo08.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault devrimi 
</HEADLINE>
<TEXT>


Formula 1'de sezon sıra dışı başladı. Michael Schumacher, Avustralya GP'sini tamamlayamazken, zafer Renault'dan Fisichella'nın oldu 


Çifte podyum 
FORMULA 1'in Avustralya'nın Melbourne kentindeki ilk yarışını pole pozisyonda start alan Renault pilotu Giancarlo Fisichella kazandı. Damalı bayrağı rahat gören İtalyan pilot kariyerinde ikinci grand prix zaferine ulaştı. Yarışı tamamlayamayan Michael Schumacher'in yokluğunda Ferrari'nin umudu Rubens Barrichello, 11. sıradan kalkmasına rağmen ikinci olurken, Renault'nun genç yıldızı Fernando Alonso 13. başladığı yarışı üçüncülükle tamamladı, Fransız ekibine çifte mutluluk yaşattı. 

Şanssız Schumacher 
SIRALAMADA yağmurun azizliğine uğrayarak 18. olabilen ve motor değiştirip 19. sırada start alan Schumacher, 15 tur kala Williams'tan Heidfeld'in darbesiyle pist dışına sürüklendi. Schumi, bir tur sonra yarışı terk etti. Yeni takım Red Bull, Coulthard ve Klein, McLaren ise Montoya ve Raikkonen ile puan aldı. BAR, puansız kalacağını anlayınca kurnaz davranıp Button ve Sato'yu yarıştan çekti. Böylece BAR, iki yarışa bir motor kuralını delip, Malezya'da yeni motorla yarışabilecek. 

Sürücüler klasmanı 1. G.Fisichella Renault 10 puan 2. R.Barrichello Ferrari 8 puan 3. F.Alonso Renault 6 puan 4. D.Coulthard Red Bull 5 puan 5. M.Webber Williams 4 puan 6. J.P.Montoya McLaren 3 puan 7. C.Klien Red Bull 2 puan 8. K.Raikkonen McLaren 1 puan 

Markalar klasmanı 1. Renault 16 puan 2. Ferrari 8 puan 3. Red Bull 7 puan 4. Williams BMW 4 puan 5. McLaren Mercedes 4 puan 



</TEXT>
</DOC>
