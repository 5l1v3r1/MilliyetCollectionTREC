<DOC>
<DOCNO> 342107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/yasam/axyas01.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı rakı olur mu 
</HEADLINE>
<TEXT>


Mey İçki'nin 'Altın Seri' rakısı, sarımsı rengiyle rakıseverler arasında 'içerim, içmem' tartışmasına yol açtı. 'Altın Seri'nin 45 YTL'lik fiyatı ise yüksek bulundu 

AHMET DESTİCİ 

Mey İçki'nin özel olarak ürettiği sarı renkli Tekirdağ Rakısı 'Altın Seri'nin rengi, fiyatı ve mantarı, rakıseverler arasında beğeni de topladı, tepki de. 
Yakında 45 YTL'den satışa sunulacak sarı rakının rengini ilginç bulanlar ve olumlu düşünenler olduğu gibi "Rakı beyaz olur" diyenler de var. Şişenin mantarlı olması ve yaş üzümden yapılması ise 'Altın Seri'nin beğenilen yönleri. 
Meyhane sahipleri, 'Altın Seri'nin daha çok lüks restoranlarda ya da evde tüketileceği görüşünde. 
Sarı rakıya özel üretilen kadehler de rakıseverleri ikiye bölmüş durumda. Tam 68 yıldır rakı içen, Beyoğlu'ndaki Refik Meyhanesi sahibi Refik Aslan, "Böyle rakı kadehi olmaz" derken, 'Rakı Sohbetleri' adlı kitabın yazarı Ergun Sav, "Sarı rakıyı içeceğimden emin değilim, ama kadehleri hoşuma gitti. Yeni Rakı'yı onunla içebilirim" diye konuştu. 

İşte, deneyimli isimlerin 'Altın Seri' görüşleri 

Rakı beyaz olur 
Ergun Sav 'Rakı Sohbetleri'nin yazarı Ben yeni Rakı Tiryakisiyim. Tekirdağ Rakısı rafine geliyor, damak tadıma uymuyor. Daha önceden de örneğin İsveçliler sarı, mavi votka yaptı ama ilgi görmedi. Rakının rengi beyaz olur, ama bardaklarını beğendim. Bardakları için alırım ama rakıyı içer miyim emin değilim. Zaten fiyatı da çok pahalı. Bu yüzden pek ilgi göreceğini zannetmiyorum. Pahalı meyhanelerde tüketilebilir. 

Müdavime göre değil 
Deniz Gürsoy Çilingir Sofrasında Rakı kitabının yazarı Bizim memlekette rakı şeffaftır. Suyla karıştırınca da çok özel bir beyaza döner. Fransa'daki gibi su katılınca hafif sarı kalacaksa Türkiye'de içilmez. Rakı beyazlığıyla göze hitap etmeli. Sarı rakı 10 yıl önce Lübnan'da üretildi ama beklenen ilgiyi görmedi. Bu tip rakılar tatlı olur biraz ve müdavimlere göre değildir. Ben de sarı rakıyı yemeklerden önce içebilirim ama yemeğe geçtiğimde Yeni Rakı'dan vazgeçmem. 

Rengini yadırgadım 
Ali Sirmen Gazeteci - yazar Henüz denemedim ama rengini yadırgadım. Bu akşam hemen deneyeceğim. Bende kötü çağrışımlar yarattı. Fransızların anasonlu sarı içkilerini anımsattı bana. Eğer tadını beğenirsem içerim. Rengi çok önemli değil. Beyaz rakıların da bazen tadı kötü oluyor. Fiyatı pahalı. 

Tadı iyi ise fark etmez 
Refik Aslan Refik Meyhanesi sahibi 68 yıldır rakı içiyorum, 51 yıldır da meyhane sahibiyim. Rakının yeniden mantarlı üretilmesi çok hoşuma gitti. Eskiden de rakılar mantarlıydı. Tadı iyi ise rengi önemli değil, hatta ilginç. Ama fiyatı çok pahalı. Bu fiyatla müşteriye sunamayız. Son zamanlarda müşteriler Tekirdağ Rakı'sını pek istemiyor. Genellikle Yeni Rakı ya da Efe Rakı içiliyor. Sarı rakı evde değişiklik olsun diye ya da zevk için içilebilir. Özel olarak ürettikleri kadehleri beğenmedim. Rakı kadehi öyle olmaz. 

Her müşteriye olmaz 
Yakup Aslan Yakup Meyhanesi sahibi Güzel ve enteresan bir ürün. Sınırlı üretildiğini okudum. Özel müşterilerime verebilirim ancak, çünkü çok pahalı. Sahte rakıdan sonra şişesi güven verici geldi bana. Ayrıca yaş üzümden yapılması da iyi. Rakılar normalde kuru üzümden 22 günde üretilir. Ama bunun üretimi 6 ay sürüyor. Bunlar iyi yönleri ama fiyatı iyi yönlerini kapatıyor. Daha çok lüks restoranlara hitap edecek gibi. 


</TEXT>
</DOC>
