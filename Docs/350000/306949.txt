<DOC>
<DOCNO> 306949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/soneko06.html </URL>
<DATE> 2005/01/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şener Taraflar arasında bir ön el sıkışma gerçekleşmişe benziyor 
</HEADLINE>
<TEXT>

     Devlet Bakanı Abdüllatif Şener, Çukurova Holding'in Yapı Kredi Bankası'ndaki hisselerini Koç Grubu'yla İtalyan UniCredito ortaklığına sattığı yönündeki haberleri, "Taraflar arasında bir ön el sıkışma gerçekleşmişe benziyor" şeklinde değerlendirdi. 
Abdüllatif Şener, düzenlediği basın toplantısında, perşembe günü gerçekleştirilen Ekonomi Koordinasyon Kurulu toplantısına ilişkin bilgi verdi. Şener, gazetecilerin soruları üzerine, Çukurovo Holding'in Yapı Kredi Bankası'ndaki hisselerini Koç Grubu'yla İtalyan UniCredito ortaklığına sattığı yönündeki haberleri değerlendirdi. Bir süredir görüşmelerin sürdüğünü ifade eden Şener, "Bu konuyla ilgili olarak basına intikal eden herhalde bir ön mutabakatın olduğunu gösteriyor. Bir ön el sıkışma gerçekleşmişe benziyor. Ama herhalde bunu taraflar birlikte değerlendirir ve açıklarlarsa daha faydalı olur" dedi. Bu ön mutabakatın ardından alıcı grubun ayrıntılı incelemeler yaptıktan sonra bir metin imzalayacağını anımsatan Şener, "Dolayısıyla ortaya çıkan ve yapılan açıklamalar bir ön mutabakatın göstergesidir" dedi. Şener, BDDK'nın konuya ilişkin olarak resmi bir açıklama yapma planı bulunmadığını, açıklamaların taraflar tarafından yapılacağını söyledi. Şener, görüşmelerin son safhada olmadığını belirterek, "Son safha nedir Bir hukuk metninin, sözleşmenin karşılıklı imzalanmasıdır. Ama bu noktaya gelmeden önce de bir ön mutabakata ihtiyaç vardır. Herhalde basında yer alan bu bilgi bu ön mutabakat safhasını ifade eden bir haberdir" dedi. 
     
     "BANKACILIK TASARISININ ZAMANLAMASINDA BİR SORUNUMUZ YOK" 

     Bakan Şener, Bankacılık Yasa Tasarısını kendi bakış tarzlarını da belirterek Başbakanlığa gönderdiklerini, ancak tasarının Bakanlar Kurulu'nda ne zaman imzaya açılacağını bilmediğini söyledi. Şener, Başbakanlığın Tasarı üzerinde yaptığı düzeltmeyi henüz incelemediğini belirtirken, "Ama çok uzayacağını zannetmiyorum. Takvimi takip ediyoruz. Zamanlamada bir sorun yok" dedi. Abdüllatif Şener, Bankacılık Yasa Tasarısı'nın ocak ayının sonunda Meclis'e gönderilecek yönünde açıklamalar yapılmış olabileceğini, ancak asıl takvimin 2005 yılının başları olarak belirlendiğini anınmsatarak, "2005 yılının başı denildiği zaman nedir 2005 yılı 365 gündür, 52 haftadır, 12 aydır. Yani 2005 yılının başındaki hangi gün, hangi ay 2005 yılının başları sayılıyor" diye sordu. Şener, "Takvimimizde, programımızda bir aksama yok, zamanla yarışıyor şeklinde bir algılama içinde olmaya gerek yok" dedi. 
     
     "MORTGAGE TASARISI GELDİ" 

     Şener, Mortgage sistemi olarak bilinen Uzun Vadeli Konut Kredisi Yasa Taslağı'nın SPK tarafından tamamlandığını belirterek, aralarında Bankalar Birliği ve Borsa Aracı Kuruluşları Derneği'nin de bulunduğu bazı kurumların görüşlerini aldıktan sonra Tasarının Bakanlar Kurulu'nda imzaya açılacağını ifade etti. Şener, sistemin 2005'in ikinci yarısından itibaren devreye girmesi için çaba harcayacaklarını söyledi. 
     
     MÜTEAHHİTLİK İÇİN YURT DIŞI GARANTİ FONU KURULACAK 

     Bakan Şener, yurt dışı müteahhitlik hizmetlerinin teminat mektubu konusunda yaşadığı zorlukların aşılması için daha önceden sermaye yeterliliği rasyosundaki yüzde 50'lik risk ağırlığının yüzde 40'a düşürüldüğünü ve bankaların teminat verme kapasitesinin artırıldığını anımsattı. Ancak, 5 Ocak'ta Başbakan Recep Tayyip Erdoğan başkanlığında yapılan ekonomi şurasında müteahhitlik sektörü temsilcilerinin risk ağırlığının yüzde 50'den 40'a düşürülmesinin olumlu ancak yapılması gerekenler olduğu yönünde talepte bulunduğunu anlattı. 
     
     HÜKÜMET OLARAK HER TÜRLÜ KATKIYI VERECEĞİZ 

     Yurt dışı müteahhitlik hizmetlerinin inşaat sektörü için vazgeçilmez önemde olduğunu belirten Şener, "Biz ekonominin dışa açılmasını, uluslar arası piyasalarda pazar payını artırmasını her zaman destekledik. Bundan sonra da destekleyeceğiz. Bunun için işadamlarına görev düştüğü gibi biz de Hükümet olarak pazar payı artışını sağlayacak her türlü çalışmaya katkı ve destek vereceğiz" dedi. 
     
     ZİRAAT'TEN TEMİNAT MEKTUBU GARANTİ FONU ÖNERİSİ 

     Şener, Ziraat ve Halk Bankası'nın teminat mektupları konusunda teknik bir çalışma yaptığını, Ziraat Bankası'nın teminat mektubu garanti fonu kurulması konusunda bir öneride bulunduğunu anlattı. Şener, öneriye göre garanti fonunun kaynaklarının bankaların aldıkları komisyonların yarısı olacağını, her firmanın istediği teminatın yüzde 1'i kadar sabit komisyon, her firmadan 5-60 bin dolar aidat öngörüldüğünü belirterek, böyle bir fonun kurulması durumunda fonun yaklaşık 5 milyar dolar yurtdışı kredi teminat mektubu sağlabileceği ve bu rakamın her yıl artabileceğinin hesaplandığını bildirdi. 
     
     1 ŞUBATA KADAR SÜRE 

     Şener, tüm bu önerilerin değerlendirildiğini ve müteahhitlik ve finans sektörlerinin bir araya gelerek, yurt dışı garanti fonu kurulmasına ilişkin önerileri değerlendirmesi ve bu çalışmayı 1 Şubata kadar bitirmesine karar verildiğini kaydetti. Şener, bu çalışmaların ardından gerekenin yapılacağını anlattı. Şener, teminat mektubu konusundaki davaların ihtisas mahkemelerinde görüşülmesi yönündeki talebin de BDDK kanalıyla Adalet Bakanlığı'na iletildiğini anlattı. 
     
</TEXT>
</DOC>
