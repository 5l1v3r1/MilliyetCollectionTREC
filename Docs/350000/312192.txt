<DOC>
<DOCNO> 312192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/eko03.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, Koç'la polemiğe girdi 
</HEADLINE>
<TEXT>


Koç ve Çukurova 1.5 gün boyunca hisselerinde ticaretin kesilmesi nedeniyle İMKB yönetimini suçladı. İMKB Başkanı Birsen ise, "Taraflara göre karar vermeyiz" diyor 

SONGÜL HATISARU Finans atölyesi 

Yapı ve Kredi Bankası'nda YKB hisse devri anlaşmasının açıklanmasının ardından işlem sırası 1.5 gün kapalı kalan Koç Holding İMKB'ye çok sert bir yazı göndererek mağrudiyet yaratıldığını savundu. 
Koç Holding halka kapalı iştiraki Koç Finansal Hizmetler'in yapmış olduğu bir işlem ile ilgili olarak talep edilen tüm bilgilerin borsaya ulaştırılmasına rağmen, şirket işlem tahtasının 1.5 gün boyunca kapalı tutulduğunu ve bu konuda kendilerine ve kamuoyuna resmi ve doyurucu bir açıklama yapılmadığını belirterek, "Bu uygulama şirketimizin tüm hissedarlarını ve bilhassa da kurumumuzun haklarını öncelikle gözetmesi gereken küçük hissedarları son derece mağdur etmiştir" tespitine yer verdi. 
Çukurova Grubu da Koç Holding'in hemen ardından aynı içerikte bir yazıyı borsaya göndererek tahtaların kapalılık halinin uzun sürmesi nedeniyle halka açık şirketlerin tüm hissedarların ve özellikle de İMKB'nin öncelikle gözettiği küçük hissedarlarının son derece mağdur edildiğini belirtti. 

Borsa zorladı, opsiyon netleşti 
YKB'de hisse satışı için Koç - Unicredito Grubu arasında varılan hisse devri açıklamasında Turkcell, Koç Holding, Yapı Kredi ve bankanın iştiraklerinin işlem sırası bazı hususlarda belirsizlik olması nedeniyle kapatılmıştı. Bize göre yatırımcılar açısından özellikle Turkcell'de opsiyon hakkının kullanımı için süre verilip verilmediği fiyatı etkileyecek çok önemli bir detaydı. 
Hatırlanacağı gibi Çukurova, YKB'nin elindeki yüzde 13.1'lik Turkcell hisselerinin geri alım opsiyonunun 31 Ekim 2005'te, BDDK ise opsiyon kullanımı süresinin 31 Ocak'ta dolduğunu açıklamıştı. Nitekim Koç tarafı YKB'nin elindeki yüzde 13.1'lik Turkcell hissesinin opsiyonu için 12 aylık bir süre tanındığını açıklamasına ve tahtalar işleme açılmasına karşın YKB yönetimi önceki gün bir açıklama yaparak tek yetkilinin kendisi olduğunu söyledi. 
Turkcell'de opsiyon konusu bu hisselerin Sonera'ya satışı ihtimalini de etkiliyordu. Yani hisselerin işleme kapatıldığı ilk gün açıklığa kavuşturulmayan opsiyon konusu Turkcell'in ortaklık yapısını hatta yönetimini değiştirebilecek önemde bir konuydu. Buna karşın istenen ek açıklamalar İMKB yönetimi tarafından kamuyu aydınlatma ilkesi çevresinde yeterli bulunmadığı için kapalılık süresi 1.5 günü buldu. 

'Tüm yatırımcıları düşündük' 
İMKB Başkanı Osman Birsen, bu tür gelişmelerde bilginin fiyatı etkileme ölçüsünün baz alındığını söyledi. Birsen, h l tartışılan bazı konuların bulunmasının doğru bir karar verildiğini gösterdiğini söylerken, mağduriyet yaratıldı mı sorumuzu ise şöyle yanıtladı "Taraflar işlem sıralarının açık olmasının getireceği avantajları düşünüyor olabilir. Biz bunları değil bütün yatırımcıları düşünmek zorundayız. Mevcut bilgiyi bile şu anda tartışır durumdalar. Eksik bilgiler varken açılmasını istemek haksızlıktır. Hisse değerinin yüzde 11 yükselişi mi mağduriyet oluyor. Özellikle yatırımcıların hakkını ve bir şekliyle hukuki durumu düşünüp onlar için karar verecek olan makam biziz. İhtisas makamıyız ve bunu gayet bilinçli ve doğru şekilde yapıyoruz. Bunun dışındaki tüm değerlendirmeleri subjektif, taraflı ve başka amaca matuf değerlendirmeler olarak görüyorum" 

'Kapama sebepleri kalkmalıydı' 
Birsen eleştirileri haksız buluyor. "Tepkiler insanların ne kadar taraflılıkla hareket edebildiklerini gösteriyor. Üzerinize baskı yapıyor, itiraz ediyor. Bir hisse kapandıktan sonra açılmasının da şartları var. Kapanma sebebi ortadan kalkmalı ki açasınız. Açılma zamanının kendi keyfine göre olmasını beklemek yanlış bir şey. Açılma zamanını hakeme bırakmak lazım. Ki bu hakem de objektifliğini zaten ispatladı bu kadar zamandır." 
Bizim bu konuyla ilgili tespitimiz ise YKB gibi piyasanın en likit hisse senedinde 1.5 gün süreyle ticaretin kesilmesi belki eleştirilebilir ama Turkcell'de ilgili olarak fiyatlamayı etkileyecek bir değere sahip opsiyon konusunun borsanın ısrarı sonucunda netlik kazandırıldığı ve yatırımcının bilgilendirildiği unutulmamalı. 
Hisselerin kapalılık halinin uzaması üzerine Çukurova Grubu'na 12 aylık sürenin tanındığını öğrenmiş olduk. Hisseler işleme kapatıldığında kamuya açıklanmış bilgiler yetersiz, opsiyon kullanımıyla ilgili sonrasında gelen bilgilerde çelişkiliydi. 


</TEXT>
</DOC>
