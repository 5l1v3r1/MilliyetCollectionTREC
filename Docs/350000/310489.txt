<DOC>
<DOCNO> 310489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun06.html </URL>
<DATE> 2005/01/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Cheney'nin kıyafeti eleştirilere hedef oldu... 
</HEADLINE>
<TEXT>

     ABD Başkan yardımcısı Dick Cheney'nin, Nazilerin ölüm kamplarının kaldırılmasının yıldönümü nedeniyle Polonya'da düzenlenen törende, siyah giysili diğer devlet adamlarının yanında, yeşil renkli, kapüşonlu bir parka ve kahverengi dağcı botları giymesi, Amerikan basınında eleştirilere neden oldu. 
     Cheney, törende koyu yeşil renkli, kenarında beyaz kürkü olan kapüşonlu bir parkayla, siyah giyinmiş diğer yetkililer arasında dikkat çekti. Başkan yardımcısının, üzerine beyaz renkle ''Ekip 2001'' işlenmiş siyah bir örgü şapka takması ve kıyafetini kahverengi dağcı botlarıyla tamamlaması da Amerikan basınında konu oldu. 
     The Washington Post gazetesinin moda yazarı Robin Givhan, Cheney'nin, Nazi kamplarının kaldırılmasının 60. yıldönümünde düzenlenen törende giydiği kıyafetin, ancak kar fırtınasına uyacağını belirten eleştirel bir yazı yazdı. Givhan, yazısında ''Cheney, siyah paltolu dünya liderleri denizinin içinde kolayca seçilebiliyordu çünkü kapüşonu kürklü yeşil zeytin renkli bir parka giyiyordu. Başkan yardımcısı, iyi giyimli yetişkinler arasında garip bir çocuk gibi görünüyordu'' ifadelerini kullandı. 
     Cheney'nin, Cuma günü, Nazi ölüm kampı Auschwitz'i ziyaret ederken bu kıyafetini geleneksel bir siyah palto, gri bir atkı ve kırmızı kravatla değiştirdiği görüldü. 
     
</TEXT>
</DOC>
