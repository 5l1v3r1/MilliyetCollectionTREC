<DOC>
<DOCNO> 348627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo03.html </URL>
<DATE> 2005/06/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Galatasaray hocasına kavuştu... 
</HEADLINE>
<TEXT>

     Galatasaray’da teknik direktörlük görevini üstlenecek olan Belçikalı çalıştırıcı Eric Gerets, İstanbul’a geldi. 
     Atatürk Havalimanı’nda, kulüp sportif direktörü Bülent Tulun tarafından karşılanan Gerets, basın mensuplarının sorularını yanıtladı. 
     Medyanın kendisine gösterdiği ilgiden, Türkiye’de futbolun ne kadar önemli olduğunu anladığını kaydeden Gerets, "Ben de bu heyecanla 2-3 yıl burada çalışacağıma inanıyorum. Türkiye’nin ve dünyanın önemli markalarından birine geldiğimin farkındayım. 
     Galatasaray’ın başarılarına teknik heyetimle birlikte katkıda bulunmak istiyorum" dedi. 
     Galatasaray’la anlaşmadan önce takımı çok yakından incelemediğini ve Avrupalı bir teknik adamın bilebileceği kadar bilgi sahibi olduğunu dile getiren Eric Gerets, "Ama Galatasaray’ın seyircisini ve heyecanını çok iyi tanıyorum. Galatasaray’a karşı çok oynadım ve PSV Eindhoven’in başında da maç yönettim. Tribündeki taraftarların neler yapabileceğini çok iyi biliyorum. Tabii ki bazı oyuncuları da tanıyorum, ancak daha ayrıntılı bir inceleme yapmam lazım" diye konuştu. 
     Gerets, sarı-kırmızılı taraftar ve camianın hedefleriyle kendi hedefinin aynı olduğunu sözlerine ekledi. 
     Bu arada, Belçikalı çalıştırıcıyı havalimanında karşılayan sportif direktör Bülen Tulun, Gerets’in yardımcıları konusunda düşündükleri isimler olduğunu, bu isimler netleştiğinde açıklayacaklarını söyledi. 
     Eric Gerets, yarın başkan Özhan Canaydın’ın da yer alacağı bir törenle Florya Metin Oktay Tesisleri’nde resmi sözleşme imzalayacak. 
     
</TEXT>
</DOC>
