<DOC>
<DOCNO> 340003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/ekonomi/aeko.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanal'a da vergi 
</HEADLINE>
<TEXT>


İnternet, cep telefonu gibi araçlarla sanal ortamda oynanan her türlü bahis ve şans oyunlarından yüzde 20 vergi alınacak. Vergi, oyunu düzenleyenin hesabına yatırılan paralardan tahsil edilecek 

Ahmet Erhan Çelik 

Sanal ortamda oynatılan oyunlara yüzde 20 oranında vergi getiriliyor. 
İnternet, cep telefonu gibi araçlarla sanal ortamda oynanan her türlü müşterek bahis ve şans oyunlarından alınması öngörülen vergi ya katılım bedelleri üzerinden ya da banka veya özel finans kurumları gibi aracılık yapanlarca tahsil edilecek. 
Sanal kumar vergisi Maliye Bakanlığı'nca hazırlanan ve Başbakanlığa gönderilen yasa taslağının 2. maddesinde düzenlendi. Kanunlarla izin verilenler dışında sanal ortamda oynatılan her türlü şans oyunları ve müşterek bahislerden vergi alınmasını sağlayacak olan bu düzenleme aynen şöyle 
"Müşterek bahis ve şans oyunlarına kredi kartı ve benzeri ödeme araçlarıyla katılınması hlinde katılım bedeli üzerinden, bunlar dışındaki ödeme araçlarıyla katılınması halinde ise iştirak edenlerin ödemeye aracılık eden banka, özel finans kurumları ve benzeri kuruluşlara bildirim üzerine aktarılan tutar üzerinden hesaplanarak, ödemeye aracılık eden bu kuruluşlar tarafından sorumlu sıfatıyla tahsil edilir." 
Bu düzenlemeyle yurtdışında düzenlenen, internet, interaktif TV, cep telefonu veya diğer şekillerde oynanan her türlü müşterek bahis ve şans oyunundan Şans Oyunları Vergisi alınacak. Bu oyunlar katılanlar kredi kartı, EFT, havale ve benzeri araçlarla yaptıkları katılım bedelleri üzerinden veya herhangi bir hesaptan şans oyunlarını düzenleyenlerin hesaplarına yapılan para aktarımlarından yüzde 20 oranında vergi ödeyecek. 

Maliye'nin yeni af listesi Vergi benzeri yükümlülüklerini yerine getirmeyenlere af getirilmesini öngören yasa taslağında yeralan başlıca düzenlemeler şöyle 
ÖĞRENCİ AFFI Devlet tarafından yurtdışına gönderilen ancak mecburi hizmetlerini yerine getirmediklerinden dolayı borç takibinde bulunan öğrenciler affedilecek. Söz konusu öğrencilerin aftan yararlanması için taslağın kanunlaşmasından sonraki üç ay içinde başvuruda bulunması istenecek. Başvuruların ardından öğrenciler imzaladıkları yüklenme senedi ile müteselsil kefalet senetler dikkate alınmaksızın ve faiz borçları da silinerek hesaplanan yeni tutarları ödeme yapacak. 
OTOMOBİL - KAMYON AFFI Hurdaya çıkarılacak motorlu araçlar il özel idarelerine devredilirse ödenmemiş motorlu taşıtlar vergisi ile gecikme zamları, faizleri ve vergi cezaları silinecek. 
VAKIFLARA AF Mazbut vakıfların 1 Ocak 2004'ten önce taşınmazların kiralanmasından elde ettiği gelirler gelir vergisinden stopaj istisna tutulacak. Bu tarihten önceki vergi borcu, cezalar, faizler ve gecikme zamları silinecek. 

Bakan kendine af yasası yaptı Maliye Bakanlığı'nın hazırladığı ve Başbakanlığa sevkettiği vergi ile ilgili taslaktan Maliye Bakanı Unakıtan'a af çıktı 

AHMET ERHAN ÇELİK Ankara 

Maliye Bakanlığı'nın Başbakanlığa sevk ettiği af yasa taslağından naylon fatura davası sanığı Maliye Bakanı Kemal Unakıtan'a af çıktı. Taslakta yer alan özel düzenleme, "aracılı ihracat yoluyla" naylon fatura kullanan firmaların cezalandırılmasını, bu firmalara aracılık edenlerin ise cezai sorumluluğunun kaldırılmasını öngörüyor. Maliye Bakanı Unakıtan'ın Albaraka Türk'te yönetici olduğu dönemde aracılı ihracat işlemlerinde naylon fatura kullanıldığı iddiasıyla açılan dava devam ediyor. Taslakta düzenleme aynen yasalaşacak olursa Unakıtan'ın dokunulmazlığının kaldırılması istemiyle Meclis'e gönderilen ancak görüşülmesi dönem sonuna bırakılan fezleke havada kalacak. 

Unakıtan'a özel af 
Maliye Bakanlığı'nca hazırlanan "Çeşitli Kanun ve Kanun Hükmünde Kararnamelerde Değişiklik Yapılması ile Bazı Kamu Alacaklarının Tahsil ve Terkinine Silinmesine İlişkin Kanun Tasarısı" başlıklı taslak, 23 maddeden oluşuyor. Bir madde hariç tamamı çeşitli konularda aflar getiren taslağın 3. maddesinin b fıkrasının doğrudan Unakıtan'ın hakkındaki davadan kurtulması için hazırlandığı öğrenildi. Söz konusu düzenleme aynen şöyle 
"Vergi Usul Kanunu'nun 359. maddesine aşağıdaki fıkra eklenmiştir. Sahte ve muhteviyatı itibarıyla yanıltıcı belge düzenleme veya bu belgeleri kullanma fiillerinin aracılı ihracat suretiyle işlenmesi halinde Dış Ticaret Sermaye Şirketleri DTSŞ ile Sektörel Dış Ticaret Şirketleri SDTŞ hariç, bu fiillere ilişkin cezalar 360. maddede yazılı cezalar dahil imalatçı veya tedarikçi ihracatçılar hakkında hükmolunur." 
Taslakta bu düzenlemenin gerekçesi bir sayfa halinde anlatılırken özetle şöyle denildi 
"Aracılı ihracatçı ile ihracat sisteminde biri imalatçı tedarikçi, diğeri aracı ihracatçı olmak üzere iki tüzel kişilik vardır... Bu nedenle malın imalatçı - tedarikçi firmalarca temin edilmesinden sonra devreye giren 'aracı ihracatçı firmaların' DTSŞ ve SDTŞ'ler şirketleri hariç , malı temin eden imalatçı - tedarikçi firmaların düzenlediği faturalardan sorumlu tutulması 'suç ve cezalarda şahsilik prensibi'ne aykırı bulunmaktadır." 
Af düzenlemesinde DTSŞ ve SDTŞ'ler kapsam dışında kalırken aracılık eden şirketler hakkındaki davaların düşmesi sağlanacak. 

Yargıtay kararı hükümsüz 
Unakıtan ve geçmiş dönemin diğer Albaraka Türk ortak ve yöneticileri hakkında, Vergi Usul Kanunu'na muhalefetten dolayı açılan dava, 2003'te uygulanan Vergi Barışı'yla ortadan kaldırılmış, ancak Yargıtay 11. Ceza Dairesi kararı bozmuştu. 
Kararda, Albaraka Türk'ün ortak ve yöneticisi olanlar hakkında, vergi suçu raporuna uygun olarak Orhan Aslıtürk ve Muhammed Ciğer'in sahte fatura düzenlemek ve fiktif ihracat işlemini yapmak için kurduğu paravan şirketlerin bazılarından gerçek mal alışlarıyla ilgili olmadan sahte faturaları alıp, bunları aynı tutarda sahte satış faturası olarak düzenledikleri iddiasıyla kamu davası açıldığı belirtilmişti. 
Vergi Usul Kanunu'nun 359. maddesi uyarınca, sahte belge kullanan ve düzenleyenler hakkında 6 aydan 3 yıla kadar hapis cezası öngörülüyor. Hükmolunan hapis cezasının para cezasına çevrilmesinde, hapis cezasının her bir günü için yürürlükte bulunan asgari ücretin bir aylık brüt tutarının yarısı kadar para cezasına hükmolunuyor. 


</TEXT>
</DOC>
