<DOC>
<DOCNO> 326003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur18.html </URL>
<DATE> 2005/03/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Endüstri Holding operasyonu... Ertekin'e bir holding mağdurundan tepki 
</HEADLINE>
<TEXT>

     Konya Emniyet Müdürlüğü'nün, Endüstri Holding'in eski yöneticilerine yönelik düzenlediği operasyonda gözaltına alınan 34 kişi adliyeye sevk edildi. 
     Kaçakçılık ve Organize Suçlarla Mücadele Şube Müdürlüğü'nde sorguları tamamlandıktan sonra, Holding'in eski Yönetim Kurulu Başkanı Mustafa Ertekin ve bazı kişilere usulsüz kredi verdiği iddia edilen Şeker bank Konya Merkez Şubesi Müdiresi'nin de aralarında bulunduğu 34 kişi adliyeye getirildi. 
     Ertekin, geniş güvenlik önlemlerinin alındığı Adliye önünde, gazetecilerin SPK'dan gizlendiği iddia edilen Holding evrakıyla ilgili sorusu üzerine, ''Kardeşim, kanunsuz hiçbir şey yok. Ben suçsuzum, göreceksiniz. İftira atanlara da dava açacağım. Hakkımı arayacağım'' dedi. 
     Ertekin, 250 milyon markın batırıldığı iddiaları ile ilgili bir soruya ise, ''Daha önceki açılan davalarda olduğu gibi iddiaların hepsi boş. Sonucunu da göreceksiniz. Hepsi yalan'' diye karşılık verdi. 
     Bu sırada Adliye önünde bekleyen bir kişi Ertekin'e tepki göstererek, ''Sizler bizim paramızı yediniz. Hırsızlar'' diye bağırdı. Ertekin'e doğru koşan kişi kendisini yakalamaya çalışan polislere, ''Dur kardeşim dur, 100 bin mark paramız gitti'' dedi. 
     Tepki gösteren kişi polis tarafından kısa süreli olarak Adliye içindeki polis noktasında tutuldu. 
     
     OLAY 

     Konya Emniyet Müdürlüğü, yaklaşık 2 yıl önce yöneticileri tarafından 250 milyon markı battığı duyurulan Endüstri Holding ile ilgili aldığı istihbaratları değerlendirerek, geniş çaplı bir operasyon başlatmıştı. 
     Ankara, Konya, İzmir, İstanbul ve Afyon'da düzenlenen operasyonlarda, zimmetlerine para geçirdikleri ve çeşitli yöntemlerle Holding'in içini boşalttıkları öne sürülen Holding'in eski Yönetim Kurulu Başkanı Mustafa Ertekin ve diğer yöneticiler ile birlikte bunlardan bazılarına yüklü miktarlarda usulsüz kredi verdiği gerekçesiyle Şekerbank Konya Merkez Şubesi Müdiresi gözaltına alınmıştı. 
     Dün yapılan baskınlarda, Holding'in kullanılmayan Mobella Fabrikası'nda SPK incelemelerinden kaçırıldığı iddia edilen 5 ton ağırlıkta evraka el konulmuştu. 
     
</TEXT>
</DOC>
