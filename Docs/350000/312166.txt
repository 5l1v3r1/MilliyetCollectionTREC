<DOC>
<DOCNO> 312166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas01.html </URL>
<DATE> 2005/02/03/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Küresel ısınmanın sonuçları... 150 milyon kişi 'iklim mültecisi' olabilir 
</HEADLINE>
<TEXT>

     Küresel ısınmada dünyanın geri dönülemez noktaya yaklaştığını işaret eden bilim adamları, iklimin altüst olmasının 2050 yılına kadar yaklaşık 150 milyon kişiyi ''iklim mültecisi'' durumuna düşürebileceğini bildirdiler. 
     İngiltere'nin güneybatısındaki Exeter kentinde düzenlenen küresel ısınmayla ilgili uluslararası konferansta bilim adamları, suların yükselmesi ile verimsiz ve kurak hale gelen topraklardan kaçan insanların sayısının 2050'ye kadar 150 milyona ulaşabileceği uyarısında bulundular. 
     Hindistan'da sular altında kalacak yerlerden ayrılmak zorunda kalacak insanların sayısının en az 30 milyon olabileceğini belirten uzmanlardan, iklim evrimi konusundaki hükümetlerarası uzmanlar grubunun IPCC Başkanı Rajendra Pachauri, yüzyıl sonuna kadar sıcaklıkların 1990'a oranla 1,4 ila 5,8 C derece artabileceğini, deniz seviyesinin de bu dönemde 9 ila 88 cm yükselebileceğine işaret etti. 
     Aynı dönemde küresel ısınmaya bağlı olarak ortaya çıkan kuraklık ve içme suyu sıkıntısının yeryüzünün tüm bölgelereni etkileyeceğini kaydeden bilim adamları, şimdiden bu bölgelerde yaşayan ve yılda kişi başına 1000 metrekübün altında su kullanmak zorunda kalan 1,4 milyar insanın bulunduğunu anımsattılar. 
     Uzmanlar, su sıkıntısı çeken insanların büyük bölümünün Güney ve Güneydoğu Asya, Ortadoğu ve Akdeniz bölgelerinde yaşadığını belirterek, 2050'ye kadar su sıkıntısının bu bölgelerde daha da artacağını ve 700 milyon ila 2,8 milyar insanın nüfus artışı ve küresele ısınmanın sonuçlarından ötürü bu sorunla karşılaşacağını vurguladılar. 
     Bilim adamları, iklim göçü sonucu ciddi sağlık sorunlarının da ortaya çıkabileceği uyarısında bulundular. 
     Exeter kentindeki konferans yarınki iklim değişikliğinden etkilenen yerlerle ilgili son durumun ele alınacağı toplantının ardından sona erecek. 
     
</TEXT>
</DOC>
