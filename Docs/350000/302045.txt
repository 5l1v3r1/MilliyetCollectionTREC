<DOC>
<DOCNO> 302045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/guncel/gun05.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı 'yurttaş'a yasak 
</HEADLINE>
<TEXT>


Fransa'da yurttaşlığa hak kazanan göçmenler için düzenlenen törene türbanlılar alınmadı 

MİNE G. KIRIKKANAT Paris 

PARİS'TEKİ Bobigny Kaymakamlığı'nda Fransız yurttaşlığına hak kazanan göçmenlere kimlik belgelerinin verilmesi için önceki gün düzenlenen törene davetli 3 Müslüman kadın, türbanlı oldukları gerekçesiyle alınmadı. 

Kabul etmediler 
İsimleri açıklanmayan 3 kadından yeni Fransız kimliklerini vermek için Fransa Cumhuriyeti'nin kadın simgesi Marianne heykelinin bulunduğu kabul salonunda düzenlenen törene girmeden önce türbanlarını çıkarmaları talep edildi. Türbanlarını çıkarmayı reddeden kadınlar içeriye alınmadı ve kimlik belgeleri kendilerine dışarıda teslim edildi. Kaymakamlık sözcüsü, resmi yerlerde türban yasağı getiren bir yasa olmadığını belirterek şunları kaydetti "Her hafta 100 kadar yeni Fransız yurttaşına törenle kimliklerini veriyoruz. Bu sembolik tören Fransa ve Avrupa bayraklarının önünde, Marianne heykeli karşısında ulusal marş söylenerek yapılıyor. Türbanlı kadınlar manipüle ediliyor, çıkarmalarını istedik, reddettiler." Törene türbanlı 3 kadınla birlikte, yanlarında konuk olarak gelen 2 kadın da alınmadı. 


</TEXT>
</DOC>
