<DOC>
<DOCNO> 325484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun19.html </URL>
<DATE> 2005/03/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Financial Times Kerkük, Irak'ın açmazı... 
</HEADLINE>
<TEXT>

     BBC 

      Bugünkü Avrupa gazeteleri, savaşın başlamasından iki yıl sonra Irak'ın geldiği noktayı sayfalarında geniş şekilde işledi. İngiliz Financial Times, "Irak'ın açmazı" diye nitelediği Kerkük konusunu yine başyazısına taşıdı. 
     Gazete Kerkük meselesini hükümetin kurulması önündeki pürüz olarak gösteriyor "mutlaka etkisiz hale getirilmesi gereken bir saatli bomba" olarak ifade ediyor. 
     "Irak nüfusunun beşte birini oluşturmalarına rağmen Ocak'taki seçimlerde meclisteki sandalyelerin dörtte birini kazanan Kürtler bunun en fazla nüfuza sahip olabilecekleri dönem olduğunu biliyorlar. Ancak Kürtler ve müttefikleri aşırı zorlamanın tehlikeli olduğunun da farkına varmalı." "Kerkük meselesi Irak istikrara kavuşana dek diplomasinin buzdolabına kaldırılmalı. Bunu yapmanın bir yolu, Uluslararası Kriz Grubu adlı düşünce kuruluşunun da önerdiği gibi, kenti ve hatta eyaleti, Birleşmiş Milletler denetimine bırakmak. Bu kolay olmayabilir ama denemeye değer." 
     
     Die Presse Savaş haklı çıkmadı 
     Avusturya'dan Die Presse, Orta Doğu'da son dönemde bazı olumlu gelişmeler yaşandığını kabul etmekle birlikte, geriye bakıldığında bunların savaşı haklı çıkarmadığını vurguluyor. 
     "Irak savaşı için ortaya konan savlar herşeyin başında uluslararası hukuk açısından sorgulanmaya açıktı, ayrıca zaten doğru olmadıkları anlaşıldı. Irak özgürlüğüne kavuşmuş olabilir ama henüz barışa kavuşamadı." 
     
</TEXT>
</DOC>
