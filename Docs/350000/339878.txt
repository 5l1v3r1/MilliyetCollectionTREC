<DOC>
<DOCNO> 339878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy13.html </URL>
<DATE> 2005/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erbakan ile Maliye Bakanlığı faizde anlaşamamış 
</HEADLINE>
<TEXT>

     Adalet Bakanı Cemil Çiçek, RP’nin kayıp trilyon davasında 2,5 yıl ağır hapis cezasına çarptırılan Necmettin Erbakan ile Maliye Bakanlığı’nın, Erbakan’ın Ceza İnfaz Yasası’ndan yararlanması için ödemesi gereken para miktarının faizinde anlaşamadıklarını açıkladı. 
     Adalet Bakanı Çiçek, gazetecilerin Başbakan Recep Tayyip Erdoğan ile SP Genel Başkanvekili Recai Kutan’ın görüşmelerine ilişkin sorularını yanıtlarken, Erbakan’la ilgili davanın halen devam ettiğini anımsattı. Çiçek, yeni yasal düzenlemelere göre belli yaşlarda olan insanların elde edilen haksız menfaati ödemesi durumunda ya cezalarının ertelendiğini ya da cezalarının konutta infaz edildiğini belirterek, Erbakan ile Maliye Bakanlığı arasında para miktarı konusunda ihtilaf olduğunu açıkladı. 
     Çiçek, kendilerinden bu konuda telepte bulunanların, siyasi partilerin denetimini Anayasa Mahkemesi’nin yaptığı, Anayasa Mahkemesi’nin kararlarında faiz yürütülmediği ve ana paranın ödenmesi gerektiği görüşünü savunduklarını söyledi. Çiçek, "Maliye Bakanlığı ile görüşmeler yaptılar ama bakanlığın da kendilerine göre hesapları var. Hazine alacağı var. Dolayısıyla nereye kadar uzlaşma var onu bilmiyorum. ’Biz bu yasaların getirdiği imkanlardan yararlanmak istiyoruz’ diyorlar, öbür taraftan da devam eden davalar var. Elde edilen haksız menfaatin geri alınması var. Bu paranın miktarı ya mahkeme kararıyla belirlenecek ya da Maliye Bakanlığı ile görüşülecek" diye konuştu. 
     Çiçek, bu konuda siyasi iradenin yapabileceği bir şey olmadığını belirterek, "Belki uzlaşma kurullarından istifade etmek istiyor olabilirler. Konunun Adalet Bakanlığıyla da ilgisi yok. Bize müracaat yok" dedi. 
     
</TEXT>
</DOC>
