<DOC>
<DOCNO> 330808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo32.html </URL>
<DATE> 2005/04/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kulüpler Birliği Toplantısı Ankara'da yapıldı... 
</HEADLINE>
<TEXT>

     Kulüpler Birliği Toplantısı, mazeret bildiren Çaykur Rizespor ve Büyükşehir Belediyesi Ankaraspor Kulüpleri dışında 12 kulübün katılımıyla Ankara'da yapıldı. 
     Toplantıda, kulüplerin futbolcu ve teknik direktörlerle yaptığı anlaşmalarda vergileri kendilerinin ödemesi ve 14 kulübün malzemelerin kurulacak anonim şirket çerçevesinde satışının gerçekleştirilmesi kararları alındı. 
     Kulüpler Birliği Başkanı İlhan Cavcav, toplantı sonrası yaptığı açıklamada, artık futbolcu ve teknik adamlarla kulüplerin yapacağı sözleşmelerin brüt ücret üzerinden olacağını belirterek, ''Bundan sonra her futbolcu ve teknik adam aldığı paranın vergisini ödemekle mükellef olacak. Hiçbir futbolcunun ve teknik direktörün vergisini kulüp ödemeyecek. Kulüpler, büyük bir yükten kurtulacak'' dedi. 
     Cavcav, toplantıda, Birinci Süper Lig'de yer alan kulüplerin yanı sıra İkinci Lig A Kategorisi'nde bulunan bazı kulüplerin katılımıyla kurulması planlanan Taraftar Mağazaları'nda, katılacak kulüplerin malzemelerinin satılmasının hedeflendiği bir taslak sunduklarını ifade ederek, şöyle konuştu 
     ''Bursaspor Kulübü Başkan Yardımcısı Av.Yunus Egemenoğlu'nun hazırladığı projeye göre, takımların malzemelerinin satışının yapılacağı Taraftar Mağazası açılması konusunda görüş birliğine vardık. İllerde 14 kulübün malzemelerinin satılması için anonim bir şirket kurmak için tasarı sunduk. Kulüpler Fenerbahçe, Galatasaray, Beşiktaş ve Trabzonspor'un yaptığı gibi kendi malzemelerini bu mağazalarda satabilecek. Kulüplerin, bu konudaki düşüncelerini 1 hafta içinde bildirmelerini istedik. Ayrıca, sezon boyunca maçlarda kullanacakları malzemeleri de kurulacak bir imalathanede üretmeyi planladık.'' 
     
     VERGİLERLE İLGİLİ BAŞBAKAN İLE GÖRÜŞÜLECEK 
     Cavcav, kulüplerin üzerindeki vergi yükü konusunda Başbakan Recep Tayyip Erdoğan ile randevu yönünde söz aldıklarını söyledi. 
     Maliye Bakanlığı yetkilileriyle gelirler ve defterlerin tetkiklerinin araştırılması konusunda görüştüklerini kaydeden Cavcav, bunu İstanbul'daki kulüplere de açıklayacaklarını anlattı. 
     Cavcav, Başbakan ile görüşmelerinde Spor Toto, İddaa ve katma değer vergisiyle ilgili düşüncelerini ileteceklerini, bu konuda da kendisinden destek göreceklerine innadığını kaydetti. 
     
     HAVUZ KONUSU 
     Yapılan toplantıya, Kulüpler Birliği'nin bünyesinde olan ve Türk futbolunun lokomotifi olan 4 büyük kulübün çağırılmamasının altında bir sorun aranmaması gerektiğine dikkati çeken Cavcav, ''4 büyük kulübün olmadığı bir yerde havuz sisteminin konuşulması doğru olmazdı, biz de konuşmadık'' dedi. 
     
</TEXT>
</DOC>
