<DOC>
<DOCNO> 326193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun22.html </URL>
<DATE> 2005/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Newsweek Töre cinayetleri Avrupa'da şok dalgaları yaratıyor 
</HEADLINE>
<TEXT>

     NEW YORK DHA 

AMERİKAN Newsweek dergisinin bu haftaki sayısında, Almanya'nın başkenti Berlin'de sokak ortasında töre cinayetine kurban giden Hatun Sürücü'den yola çıkılarak, namus cinayetlerinin Avrupa geneline yayılan bir sorun olduğu belirtildi. 
     Stefan Theil imzasıyla, "İçimizdeki Barbarlar" başlığı altında verilen haberde, Avrupa'daki 2'nci ve 3'üncü nesil Müslüman göçmenlerin Batılı yaşam tarzına uyum sağlayarak bu sorunları bitireceği yönündeki umutların da boş çıktığı ifade edildi. "Töre cinayetleri Avrupa genelinde şok dalgaları yaratıyor" diyen Newsweek, Avrupa'daki Müslüman göçmenlerin büyük bölümünün hala geleneksel değerlerine sıkı sıkıya bağlı kaldığını vurguladı. 
     
     'İNTİHAR' DENİLEN VAKALAR TÖRE CİNAYETİ ÇIKTI 

     Ailesi tarafından 16 yaşında zorla kuzeniyle evlendirilen Berlinli Hatun Sürücü daha sonra boşanmış ve Şubat 2005'te 23 yaşındayken akrabaları tarafından sokak ortasında kafasından vurularak öldürülmüştü. Olayın ardından Sürücü'nün 3 erkek kardeşi cinayetten hapis cezasına çarptırılmıştı. Bunun sadece 'örneklerden biri' olduğunu söyleyen Stefan Theil, ekim ayından bu yana Berlin'de 6 Müslüman kadının, 'ailenin şerefine leke sürmekle' suçlanarak kocaları ya da erkek kardeşleri tarafından 'vahşice' öldürüldüğünü yazdı. Londra'da ise son 2 yıl içinde kayıtlara 'intihar' olarak geçen 18 vakanın aslında töre cinayeti olduğu anlaşıldı. 
     İngiltere, İsveç, Hollanda ve Danimarka'da son dönemde başlatılan eğitim kampanyaları ve uygulamaya konulan yeni yasalarla bu şiddetin önüne geçilmesine yönelik adımlar atıldığı belirtilen haberde, Almanya'nın da dünyada bir ilki gerçekleştirerek kadınların zorla evlendirilmesini önleyecek bir yasa çıkarmayı düşündüğü belirtildi. 
     
     AVRUPALI HAKİMLER CEZALARI DÜŞÜK TUTUYOR 

     Avrupa'da işlenen töre cinayetlerinde hakimlerin, zanlıların geleneklerini gözönüne alarak daha düşük cezalar verdiği ifade edilen haberde, görüşlerine yer verilen Almanyalı Türk avukat Seyran Ateş, göçmen kesimin Alman yasalarından muaf tutulmaması gerektiğini söyledi. Almanya'da yaşayan ve 'zorla evlendirilme' kurbanlarından biri olan Serap Çileli ise dergiye yaptığı açıklamada, göçmenler töreler yerine bireysel saygınlığa dayalı daha farklı bir 'onur kavramı' benimsemediği müddetçe şiddetin durmayacağını belirtti. Töre cinayetlerine karşı kampanya yürüten Çileli, "Kızlara, evlenecekleri kişiyi kendilerinin seçebileceği öğretilmeli. Erkeklere de kızkardeşlerin onların namusu olmadığı anlatılmalı" diye konuştu. 

     
</TEXT>
</DOC>
