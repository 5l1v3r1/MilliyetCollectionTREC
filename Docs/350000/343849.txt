<DOC>
<DOCNO> 343849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/guncel/gun04.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, 'bilirkişi raporu'na uydu 
</HEADLINE>
<TEXT>


Mahkeme, otobüsün çarptığı minik Ayaz'ın ailesinin açtığı davada 'Oğlunuz öldü, k rlısınız' diyen bilirkişiye uydu ve babanın tazminat istemini reddetti 

ÖZGÜR CEBE Diyarbakır DHA 

Diyarbakır Bismil'de "Öz Batmanlılar" firmasına ait otobüsün çarpması sonucu ölen 8 yaşındaki Meki Ayaz'ın ailesinin sigorta şirketi aleyhine açtığı tazminat davası, dün Bismil Asliye Hukuk Mahkemesi'nde sonuçlandı. 
Avukatlar Sema Güleç ile Nurdane Kara'nın hazırladığı bilirkişi raporuna uyan mahkeme, Ayaz ailesinin açtığı 4500 YTL tutarındaki tazminat davasında, kazada yüzde 25 kusurlu olan Ayaz'ın babası Medeni Ayaz'a tazminat ödenmesi talebinin reddine karar verdi. 
Bilirkişi raporunda, baba Ayaz'ın çocuğunu büyütmek için 52 bin 294 YTL 66 YKr masraf yapacağının hesaplandığı, çocuğun 18 yaşından sonra kazanacağı paranın 5966 YTL 52 YKr olabileceği, çocuğun kazanacağı paranın babanın yapacağı masraftan düşürülmesi halinde babanın 46 bin 328 YTL 14 YKr k rlı çıktığı kaydedilmişti. Raporda tazminat isteme hakkının ortadan kalktığı belirtilirken, ortalamalara göre çocuğun ömrü 55 yıl 10 ay 3 gün olarak hesaplanmıştı. 
Bilirkişi raporunda anneye çocuğunu büyütmek için harcadığı emek mesaisinin asgari ücret üzerinden hesaplanması sonucu 2727 YTL 76 YKr zararı olduğu ifade edilerek, kendisine tazminat ödenmesi gerektiği belirtildi. Raporları esas kabul eden mahkeme, anne Hayriye Ayaz'a 2 bin 250 YTL tazminat ödenmesini kararlaştırdı. 
Ailenin avukatı Kenan Ceylan, kararı temyiz edeceklerini, sonuç alamadıkları takdirde Avrupa İnsan Hakları Mahkemesi'ne başvuracaklarını söyledi. 


</TEXT>
</DOC>
