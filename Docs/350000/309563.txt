<DOC>
<DOCNO> 309563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy03.html </URL>
<DATE> 2005/01/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İnternet kafelere ''porno siteye girilmez'' tabelası 
</HEADLINE>
<TEXT>

     İçişleri Bakanı Abdülkadir Aksu, 1240 internet kafenin ruhsatının iptal edildiğini söyledi. 
     Aksu, DYP Denizli Milletvekili Ümmet Kandoğan'ın internet kafelerin denetlenmesine ilişkin önergesini yanıtladı. 
     Aksu, internet kafelerde, kumar siteleri, bahisler ve pornografik yayın içerikli siteler ile devletin ülkesi ve milleti ile bölünmez bütünlüğünü zedeleyici ve anayasal düzeni yıkma amacına yönelik kurulan sitelere erişimin sağlanmasının yasak olduğunu anımsattı. 
     Söz konusu sitelere girilmemesini isteyen ve bu tür yayın yapan sitelerin kapatılmasını sağlayacak filtre yazılımların kullanımının zorunlu olduğuna dikkat çeken Aksu, işletmecilere de "Ayrıca, işletmeciler, işyerinde sigara içilmeyeceği ve suç unsuru taşıyan sitelerin kullanılmayacağını belirten ilan panolarını müşterilerin rahatlıkla görebileceği yerlere asmak zorundadırlar" diye uyardı. 
     
     CEZA YAĞDI 

     Aksu, internet kafelere yönelik denetimler konusunda da bilgi verdi. Aksu, şöyle dedi 
     "Yapılan denetimlerde konulan yasaklara uymadığı tespit edilen yerler hakkında gerekli idari işlemler yapılmaktadır. 
     Bu bağlamda 2004 yılında 1241 adet internet kafenin ruhsatı iptal edilmiş, ayrıca internet kafelere 1230 adet geçici süre ile kapatma cezası verilmiş, kurallara uymayan 700 adet internet kafeye ihtar verilmiştir." 
     
</TEXT>
</DOC>
