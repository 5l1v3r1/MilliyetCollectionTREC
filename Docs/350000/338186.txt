<DOC>
<DOCNO> 338186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo20.html </URL>
<DATE> 2005/04/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Galatasaray, G-14'ler toplantısına davet edildi 
</HEADLINE>
<TEXT>

     Galatasaray Kulübü, Avrupa'nın önemli kulüplerini çatısı altında toplayan G-14 Kulüpler Birliği'nin toplantısına davet edildi. 
     Sarı-kırmızılı kulübün internet sitesinde yapılan açıklamada, ''Galatasaray, Avrupa'nın dev kulüplerinin oluşturduğu G-14 organizasyonuna davet edildi. Galatasaray Kulübü Başkanı Özhan Canaydın, G-14 Genel Müdürü Thomas Kurth tarafından gönderilen mektupla, 17 Mayıs Salı günü Lizbon'da gerçekleştirilecek konferansa davet edildi'' denildi. 
     Avrupa'nın en önemli kulüplerini çatısı altında toplayan G-14 Kulüpler Birliği'nin Galatasaray'ın UEFA Kupası'nı kazandığı tarihe denk gelen toplantısında, futbol endüstrisinin gündemini oluşturan konuların ele alınacağı kaydedildi. 
     G-14 organizasyonuna üye olan kulüpler şöyle sıralandı 
     Real Madrid CF, AC Milan, AFC Ajax, FC Liverpool, FC Juventus, FC Bayern Münih, FC Inter, FC Barcelona, Manchester United, BV Borussia Dortmund, PSV Eindhoven, FC Porto, Olympique Marsilya, Paris Saint Germain, Arsenal, Bayer 04 Leverkusen, Olympique Lyon ve Valencia CF. 
     
</TEXT>
</DOC>
