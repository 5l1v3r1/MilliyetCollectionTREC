<DOC>
<DOCNO> 303112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo18.html </URL>
<DATE> 2005/01/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Beşiktaş'ta izin bitiyor... 
</HEADLINE>
<TEXT>

     Beşiktaş, Birinci Süper Futbol Ligi'nin ikinci yarı hazırlıklarına, 12 günlük iznin ardından yarın başlayacak. 
     BJK Nevzat Demir Tesisleri'nde biraraya gelecek siyah-beyazlılar, akşam saatlerinde ilk antrenmanını yapacak. 
     Hazırlıklarının İstanbul bölümünü 8 Ocak'a kadar İstanbul'da sürdürecek Beşiktaş, aynı gün Antalya'ya giderek kampa girecek. 
     Antalya'da Efes Cup turnuvasına katılacak siyah-beyazlılar, Vitesse Arnhem ve Malmö ile A Grubu'nda mücadele edecek. İlk maçını 9 Ocak Pazar günü Vitesse Arnhem ile Antalya Atatürk Stadı'nda saat 18.00'de yapacak Beşiktaş, 11 Ocak Salı günü Malmö ile saat 20.00'de aynı statta karşı karşıya gelecek. 
     ''Kara kartallar'' maçlar sonunda grubunda 1. olması durumunda, Galatasaray, Borussia Dortmund ve Spartak Moskova'nın yer aldığı B Grubu birincisi ile 13 Ocak Perşembe günü finalde karşı karşıya gelecek. 
     Beşiktaş, 14 Ocak Cuma günü İstanbul'a dönerek, 2. yarı hazırlıklarını burada sürdürecek. 
     
</TEXT>
</DOC>
