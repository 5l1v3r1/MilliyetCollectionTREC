<DOC>
<DOCNO> 345062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo04.html </URL>
<DATE> 2005/05/23/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Hagi açtı ağzını, yumdu gözünü... 
</HEADLINE>
<TEXT>

     Galatasaray Teknik Direktörü Gheorghe Hagi, 1-0 kaybettikleri maçtan sonra rakiplerini tebrik ederek, Fenerbahçe’nin bu sezonun tüm artılarını bu maçta gösterdiğini söyledi. 
     Hagi, maçtan sonra düzenlediği basın toplantısında, Fenerbahçe’nin bu sezon her zaman birinci sırada olduğunu hatırlatarak, "Bunun için çalıştılar. Her zaman birinci sırada oldular. Çok iyi organize oldular, çok güzel bir futbol oynadılar, bunun için onları tebrik ederim" dedi. 
     Derbi maça da değinen Rumen teknik adam, sözlerini şöyle sürdürdü 
     "Bu sezonun iki tane başarılı takımı karşı karşıya geldi. Maç dengeli geçti, biz de şanslar elde ettik. Rakibimiz bir defa kalemize gelip, gol attı. Onlar için bir beraberlik de uygundu ve hesaplarına geliyordu. Tekrar şampiyon olan takımı tebrik ediyorum. Biz tabii ki üzülüyoruz, yazık, bazı hatalar yapıldı. Ama futbol bu, hep hatalar olur. Ama aynı zamanda şunu söyleyebilirim, bu sezon takım olarak çok iyi gelişmeler gösterdik. Biz de onlar gibi başarılı sayılabiliriz. 
     Tabii daha fazlasını yapabilirdik ama teknik direktör olarak memnun olduğumu söyleyebilirim. Ancak, daha iyi sonuçlar alabilirdik. Ama bana göre hem onlar, hem de biz başarılıyız. Rakibimiz, çok güçlü bir kulüp, çok iyi organizeler, futbola çok büyük yatırım yaptılar. Aferin onlara." 

     
</TEXT>
</DOC>
