<DOC>
<DOCNO> 342733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun06.html </URL>
<DATE> 2005/05/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Zerkavi'nin Irak'ta tedavi edildiği iddiası... 
</HEADLINE>
<TEXT>

     Ürdünlü terörist Ebu Musab El Zerkavi’nin geçen hafta Irak’taki bir hastaneye yaralı olarak geldiği ve burada tedavi edildiği öne sürüldü. 
     Sunday Times gazetesi, Zerkavi’yi Ramadi kentinde çarşamba günü tedavi ettiğini iddia eden doktorun, Ürdünlü teröristin hastaneye yaralı olarak getirildiğini söylediğini yazdı. 
     Gazetenin haberinde, adının açıklanmasını istemeyen doktorun, "Hastaneye iyi giyinmiş adamlar tarafından getirildi. Çok kan kaybediyordu. Onu tedavi ettim ve hastanede kalması gerektiğini söyledim. Hastaneye kayıt olması gerektiği için adı ve adresini öğrenmek istedim ancak çok sinirlendi ve heyecanlandı, hastanede kalmayacağını söyledi. Yanındaki 3 kişi, bana çok kibar bir şekilde hastaneden ayrılması için izin vermemi ve ihtiyaç duyabileceği ilaçları yazmamı istedi" ifadelerine yer verildi. 
     Doktorun, Zerkavi’yi, televizyonda gördüğü fotoğraflarından tanımış olabileceği belirtildi. 
     Daha önce, Washington Post gazetesi, El Kaide örgütünün Irak’taki eylemlerinden sorumlu tutulan Zerkavi’nin, hasta ya da yaralı olduğu için 27 ve 28 Nisan günlerinde Ramadi Hastanesi’nde tedavi gördüğü yolundaki duyumların, Amerikan ordusunca araştırılmakta olduğunu yazmıştı. 
     
</TEXT>
</DOC>
