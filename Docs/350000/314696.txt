<DOC>
<DOCNO> 314696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonsiy07.html </URL>
<DATE> 2005/02/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Baykal Ülkenin hakkına hukukuna sahip çıkma bayrağını CHP aldı... 
</HEADLINE>
<TEXT>

     CHP Genel Başkanı Deniz Baykal, ''Ülkenin hakkına hukukuna sahip çıkma bayrağını CHP aldı, yürüyor'' dedi. 
     Muğla'daki programı kapsamında Fethiye'ye geçen Baykal, partisinin ilçe başkanlığını ziyaret ederek, bina girişinde halka seslendi. Türkiye siyasetinin yeniden şekillendiğini belirten Baykal, yolsuzluğun, borçların ve vergilerin artmaya devam ettiğini savundu. 
     Irak konusunda Türkiye'nin hukukunun dikkate alınmadığını ileri süren Baykal, ''Kerkük'te yaşananlar ortada. Şoförlerimizin orada maruz kaldığı saldırılar, askerlerimizin başına geçirilen çuvallar ortada. Bu acı olayları ızdırapla izliyoruz. Türkiye'nin hakkına hukukuna sahip çıkılmıyor. Şimdi ülkenin hakkını hukukuna sahip çıkma bayrağını CHP aldı, yürüyor. Bu defa yağma yok'' dedi. Konuşmasında, Enerji Bakanlığı'ndaki yolsuzluk soruşturmalarına değinen Baykal, şunları söyledi 
     ''Hortumcuların bir eli yağda, diğeri balda. Geçmiş hortumların yanında bir de Enerji Bakanlığı'nda yolsuzluk yapılmış. Bunlar ortaya çıkınca soruşturma başlamış, milyonlarca dolar gitmiş. Kim bunu yapan Göreve getirdikleri kadrolar.'' Daha sonra Ölüdeniz'e geçen Baykal, Belediye Başkanı Keramettin Yılmaz'ı ziyaret etti. Buradaki konuşmasında, Hakkari'de depremden etkilenen vatandaşların zor şartlarda yaşamlarını sürdüğüne dikkat çeken Baykal, ''Hükümet Hakkari'ye 100 milyar lira yardım gönderdi. Oysa Başbakan Sri Lanka'ya giderken 80 trilyon lira götürdü. Bu doğru değil, yanlıştır'' dedi. 
     
</TEXT>
</DOC>
