<DOC>
<DOCNO> 331810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur09.html </URL>
<DATE> 2005/04/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kamu-Sen Memurlar bir ekonomik soykırımla karşı karşıya... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, kamu çalışanlarının en önemli sorununun ''düşük ücret'' olduğunu ifade ederek, ''Memurlar ekonomik baskı altında, bir ekonomik soykırımla karşı karşıya'' dedi. 
     Türkiye Kamu-Sen'in merkez yöneticileri ile bağlı sendikaların Ankara şube temsilcileri, hükümet ile yapılacak toplu görüşmeler için 15 Mayıs'ta başlayacak yetki belirleme dönemi öncesi, görüş alış verişinde bulunmak üzere İçkale Otel'de biraraya geldi. 
     Akyıldız, toplantı öncesi yaptığı konuşmada, hedeflerinin kamu çalışanlarının haklarının korunması ve geliştirilmesi olduğunu söyledi. 
     Kamu çalışanlarının en önemli sorununun ''düşük ücret'' olduğunu dile getiren Akyıldız, ''Memurlar ekonomik baskı altında, bir ekonomik soykırımla karşı karşıya'' diye konuştu. 
     Aynı statüye sahip olan, aynı sorumluluğu paylaşan kamu çalışanları arasındaki ücret farkını eleştiren Akyıldız, sadece kurumun adının değişmesiyle ortaya çıkan bu farklılıkların giderilmesinde ısrarcı olacaklarını bildirdi. 
     Akyıldız, kamu çalışanlarının sosyal sorunlarının çözümü için sosyal yardımlarla desteklenen projelerin hayata geçirilmesine ihtiyaç duyulduğunu, toplu görüşme sürecinde bu konuda da talepte bulunacaklarını belirtti. 
     Kamu çalışanlarının en ilkel yöntemlerle en iyi hizmeti vermeye çalıştıklarını anlatan Akyıldız, Türkiye'de 35-36 kişiye bir memur düştüğü ortamda, kamu çalışanlarının çalışma koşullarının iyileştirilmesini istediklerini kaydetti. 
     
     DEMOKRATİK HAKLAR 
     Akyıldız, kamu çalışanlarının demokratik haklarını talep ettiklerini vurgularken, şöyle konuştu 
     ''Hala, kamu çalışanları bir siyasi partiye üye olamaz, grev, toplusözleşme yapamaz diyenler varsa, bunlar artık ilkel düşüncelerdir. Grevli toplusözleşme, siyaset yapma hakkını da içeren sendikal hakların verilmesi noktası gelmiş ve geçiyor. Grev ve toplusözleşme hakkı artık temel insan hakları arasında yer alıyor. Kamu çalışanları grevli, toplusözleşmeli sendika hakkını hak etmektedir. Bu hakkı mutlaka alacaktır.'' Hükümetin, geçen yıl ki toplu görüşmelerde mutabık kalınan konuları, 17 Aralık tarihinden sonra yerine getirme sözü verdiğini aktaran Akyıldız, geçen 4 ayda sadece 1991 yılından sonra işe giren devlet memurlarına 1 derece verilmesinin gerçekleştiğini söyledi. Akyıldız, ''AB ile imzaladığı her türlü mutabakatı yerine getirmekten geri durmayan hükümet, vatandaşıyla imzaladığı mutabakat metnini nasıl göz ardı ediyor. Bizi yok mu sayıyor'' diye konuştu. 
     
</TEXT>
</DOC>
