<DOC>
<DOCNO> 346444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo34.html </URL>
<DATE> 2005/05/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Milan'da İstanbul'daki yenilginin şoku sürüyor 
</HEADLINE>
<TEXT>

     AC Milan Kulübü’nde, Avrupa Şampiyonlar Ligi şampiyonluğunun İstanbul’da FC Liverpool’a kaptırılmasıyla yaşanan şok sürüyor. Yenilgi, teknik direktör Carlo Ancelotti’nin geleceğinin tartışma konusu yapılmasını da beraberinde getirdi. 
     Kulüp yetkilileri, teknik direktör Carlo Ancelotti’nin işine son verilmeyeceğini söylemekle birlikte, İtalyan spor basınında bugün çıkan haberlerde Ancelotti’nin geleceği konusunda soru işaretlerinde ciddi bir artış gözlendi. 
     Corriere dello Sport Gazetesi, "Ancelotti muamması" diye manşet atarken, spotta ise, "Galliani, Ancelotti’nin görevde kalmasından yana, Berlusconi kuşkulu, Roma ise umutlu" ifadeleri kullanıldı. 
     AC Milan’da, olası bir teknik direktör değişikliği durumunda AS Roma’nın Ancelotti’ye talip olmaya hazır olduğu belirtildi. İtalyan basınındaki haberlere göre AS Roma Kulübü yetkilileri, Ancelotti’ye öneride bulunmak için Milano’daki gelişmelerin sonucunu bekliyor. 
     Kimi spor yazarları ise Ancelotti’nin "yitiren kişi" konumundayken AC Milan’daki görevini kendi isteğiyle bırakmak istemeyeceğini ileri sürdüler. 
     La Gazzetta dello Sport, kırmızı-siyahlı kulüpteki teknik direktör tartışmalarını, "Ancelotti direniyor ama kuşatma altında" başlığıyla duyurdu. 
     Tuttosport Gazetesi ise AC Milan Kulübü Asbaşkanı Adriano Galliani’nin sözünü haber başlığına taşıyarak, "Ancelotti gitmeyecek" derken, spot cümlelerinde Galliani’nin şu sözlerine de yer verildi 
     "Avrupa Şampiyonlar Ligi finalindeki durumumuz ve şu andaki teknik direktörümüzden hareketle gelecek sezona hazırlanacağız. 
     İstanbul’da maçta üstünlük bizde olmasına karşın yitirdik." Ancak aynı haberde İtalya Başbakanı ve AC Milan Kulübü Onursal Başbakanı Silvio Berlusconi’nin ise Roma’daki politikacılarla yaptığı bir özel söyleşi sırasında, "Ancelotti kalacak. Ama keşke Fabio Capello, boşta olan bir teknik direktör olsaydı" dediği ileri sürüldü. 
     İtalyan gazeteleri, AC Milan’ın teknik direktör değişikliği yapmayı kararlaştırması durumunda, İspanya’da çalışmakta olan Hollandalı Frank Rijkaard, yine Hollanda’dan Marco Van Basten veya İtalyan Mauro Tassotti’ye yönelebileceğini belirtiyorlar. 
     
</TEXT>
</DOC>
