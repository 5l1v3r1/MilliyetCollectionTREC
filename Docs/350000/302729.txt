<DOC>
<DOCNO> 302729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/yasam/yas03.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de yeni yılın ilk cinayeti 
</HEADLINE>
<TEXT>


Henüz 17 yaşındaki Erkut Ergür, araçlarını üzerlerine sürdükleri için tartıştığı iki kardeş tarafından bıçaklanarak öldürüldü 

MUTLU BOZDAĞ İstanbul 

Yeni yılın ilk cinayeti, Taksim'de gereksiz bir tartışma yüzünden işlendi. 
Bağcılar'da bir berberde kalfa olarak çalışan Erkut Ergür 17 , arkadaşlarıyla yeni yılı kutlamak üzere gittiği Taksim'de geç saatlere kadar eğlendi. Saat 03.30 sıralarında eve dönmek üzere Taksim'den ayrılan grup Cumhuriyet Caddesi'nde yolun karşı tarafına geçerken, bir otomobil üzerlerine doğru geldi. İddiaya göre, Ergür'ün arkadaşlarından biri, duruma kızıp bağırarak otomobile tekme attı. Bunun üzerine otomobilde bulunan Erkan 22 ve ağabeyi Erdal Acubucu ile grup arasında tartışma çıktı. Ağabey Acubucu, Tolga Top 21 ve Ergür'e bıçakla saldırdı ve olay yerinden kaçtı. 
Kanlar içinde kalan Top ve Ergür'ün arkadaşları, kardeş Erkan Acubucu'yu etkisiz hale getirerek, otomobiliyle arkadaşlarını hastaneye kaldırdı. 
Göğsünden yaralanan Ergür kurtarılamadı, Top'un sağlık durumun iyi olduğu bildirildi. Kardeş Acubucu polis ekibine teslim edilirken, acı haberi alarak hastaneye koşan ve 1985'te trafik kazasında can veren oğlunun ardından, şimdi de ikincisini kaybeden anne Neriman Ergür, "Bu acıya nasıl dayanırım" diyerek sinir krizi geçirdi. Cinayet zanlısı olarak Erdal Acubucu aranıyor. 




</TEXT>
</DOC>
