<DOC>
<DOCNO> 307154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko03.html </URL>
<DATE> 2005/01/17/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Gökçen Grubu'ndan yeni yatırım projesi... 
</HEADLINE>
<TEXT>

     Gökçen Grubu tarafından Bursa'nın merkez Osmangazi İlçesi Sıcaksu mevkiinde yapılması planlanan ''Termal Sağlık ve Turizm Merkezi'' projesi tanıtıldı. 
     Gökçen Grubu Başkanı Memduh Gökçen, düzenlendiği basın toplantısında, Sıcaksu bölgesinde jeotermal turizm açısından kentin ufkunu açacak yeni bir yatırım yapmayı planladıklarını bildirdi. 
     Tesisin, tarihi Yeni Kaplıca, Kaynarca, Karamustafa Hamamı ve kaplıcalarıyla büyük alışveriş merkezinin de yer aldığı yaklaşık 50 bin metrekare arazi üzerinde inşa edilmesini planladıklarını kaydeden Gökçen, tesiste sağlık evi, tıp merkezi, terapi ve kür merkezi, termal sular ve kaplıca merkezi, birinci sınıf otel, kongre ve sergi merkeziyle çok amaçlı ticari merkezin yer almasını düşündüklerini belirtti. 
     Gökçen, 2 ay içinde proje hakkındaki somut verilerin ortaya çıkacağını ifade ederek, proje finansmanının arsa sahipleri, yerli ve yabancı yatırımcılar ve teşviklerden sağlanacağını söyledi. 
     Yaklaşık bir yıldır sürdürülen ön fizilibilite çalışmalarının Obermeyer firması ile birlikte gerçekleştirildiğini anlatan Gökçen, Klinik Group'un da hastane işletmecisi olarak projeye katılımının düşünüldüğünü kaydetti. 
     Gökçen, gelişmiş teknolojiyle Avrupa standartlarında inşa edilecek projenin 60-70 milyon dolara mal olmasını beklediklerini belirterek, şunları söyledi 
     ''Tesisle tarihi kaplıcaların restorasyonu ve sağlık kompleksine entegrasyonu sağlanarak, Bursa halkının kullanımına sunulacak. Tesis sayesinde entegre bir sağlık kompleksi oluşacak ve böylelikle hem Bursa hem de Türkiye bir ilke imza atmış olacak. Aynı zamanda proje 700 ile bin kişiye istihdam yaratacak. Tesis sayesinde turizm gelirlerinde artış sağlanırken, sağlık turizmi de yaygınlaştırılacak. Bütün bunların dışında binlerce yıllık kaplıca ve hamam kültürünün de devamlılığı sağlanmış olacak.'' Toplantıya AK Parti Grup Başkanvekili Faruk Çelik, Osmangazi Belediye Başkanı Recep Altepe ve Yıldırım Belediye Başkanı Özgen Keskin ile bazı milletvekilleri de katıldı. 
     
</TEXT>
</DOC>
