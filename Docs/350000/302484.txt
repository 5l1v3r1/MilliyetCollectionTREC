<DOC>
<DOCNO> 302484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko07.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekler, Hyundai yatırımı için araziyi hazırladı 
</HEADLINE>
<TEXT>



Koreli üretici Hyundai'nin, Avrupa üretim üssü olarak kullanacağı ve toplam 1.2 milyar doları bulması beklenen yatırımının yeri için Türkiye ile Çek Cumhuriyeti'nin adı geçmeye devam ederken, Çek hükümeti, şansını bir adım daha ileri götürmek amacıyla arazi çalışmalarını tamamladığını duyurdu. 
Hyundai fabrikasına yer sağlamak amacıyla arazi sahipleriyle bizzat görüşmeler yürüten ve bunun için 40 milyon eurodan fazla bütçe ayıran Çek hükümeti, son arazi sahibiyle de anlaşmaya varıldığını ve satış konusunda söz alındığını bildirdi. Ostrava kentinin güneyindeki Nosovice'de hazırlanan arazi, Çek Cumhuriyeti'nin yatırım için önerdiği en önemli kozlarından birini oluşturuyor. 
3 bin kişiye iş olanağı sağlayacak, yan sanayisiyle birlikte 12 bin kişinin çalışacağı proje için Hyundai, Trakya'da ve son olarak da Adapazarı-Yalova hattında bazı arazileri incelemişti. Çek Cumhuriyeti'nin sağladığı kolaylıkların, Ankara tarafından da sağlanması durumunda, son kararın Türkiye yönünde olabileceği belirtiliyor. 


</TEXT>
</DOC>
