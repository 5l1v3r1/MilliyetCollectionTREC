<DOC>
<DOCNO> 349622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun13.html </URL>
<DATE> 2005/06/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta art arda patlamalar, onlarca ölü var 
</HEADLINE>
<TEXT>

     Irak'ın kuzeyinde düzenlenen 4 ayrı saldırıda ölü sayısı 18'e çıktı. 
     Polis yetkilisi, saldırılardan üçünün, patlayıcı yüklü araçlarla düzenlenen intihar eylemi olduğunu, 28 kişinin yaralandığını söyledi. 
     Hastane kaynakları, Şiilerin çoğunlukta olduğu Şola bölgesinde düzenlenen saldırıda yaralananların üçünün polis, ikisinin kadın olduğunu söylediler. 
     Polis, ilk saldırının, Bağdat'ın 240 kilometre kuzeyindeki Havica'da, yol kenarına yerleştirilen patlayıcıyla düzenlendiğini ve güvenlik kuvvetleriyle işbirliği yapan kent sakinlerinin korkutulmak istendiğini belirtti. 
     Daha önce, bir intihar saldırganının aracını bir Irak polis devriyesinin yanında infilak ettirdiği açıklanmıştı. 
     Havica'daki saldırıda 3 sivilin öldüğünü kaydeden yetkili, bu saldırının hemen ardından Bagara, Dibis ve Havica'nın dış kesimlerinde 3 ayrı intihar eylemi olduğunu söyledi. 
     
     BAĞDAT'TA İNTİHAR SALDIRISI 

     Bağdat'ta bir polis devriyesine bomba yüklü araçla intihar saldırı düzenlendi. Saldırıda ölenler olduğu bildirildi, ancak can kaybı konusunda kesin sayı verilmedi. 
     Polis, bir intihar saldırganının aracını bir Irak polis devriyesinin yanında infilak ettirdiğini açıkladı. 
     Olay yerinde bulunan yetkililerin, kesin can kaybı sayısını belirlemeye çalıştığı kaydedildi. 
     
     FELLUCE'DE BİR AMERİKAN ASKERİ ÖLDÜ 

     Ülkenin batısındaki Felluce kentinde bir Amerikan askerinin öldüğü bildirildi. 
     Amerikan ordusu, yola yerleştirilen bombayla aracına saldırı düzenlenmesi sonucu yaralanan Amerikan deniz piyadesinin, dün yaşamını yitirdiğini açıkladı. 
     Öte yandan Irak'ta, din adamlarına yönelik suikastlara bir yenisi daha eklendi. Basra kentinde Sünni imam Selam Abdülkerim'in öldürüldüğü belirtildi. Görgü tanıkları, imam Abdülkerim'in polis üniforması giymiş kişiler tarafından evinden alındığını kaydetti. Daha sonra imamın cesedinin bulunduğu belirtildi. 
     Basra'da geçen hafta Şii caminin imamı da öldürülmüştü. Bazı Sünni dini örgütler, din adamlarına yönelik cinayetlerden, Irak İslam Devrimi Yüksek Konseyi'ne bağlı ''Bedir Tugayları''nı sorumlu tutuyor, örgüt ise suçlamaları reddediyor. 
     Iraklı siyasi liderler, isyancı örgütlerin Irak'ta bir din çatışmasını kışkırtmaya çalıştığını ifade ediyor. 
     
</TEXT>
</DOC>
