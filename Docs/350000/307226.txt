<DOC>
<DOCNO> 307226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo19.html </URL>
<DATE> 2005/01/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Lütfü Arıboğan, TFF Genel Sekreteri oldu... 
</HEADLINE>
<TEXT>

     Ülkerspor Genel Müdürü olarak 8 yıl görev yapan ve ardından Türkiye Basketbol Federasyonu TBF başkanlık seçimlerine katılan Lütfi Arıboğan, artık Türkiye Futbol Federasyonu TFF için çalışacak. 
     Futbol Federasyonu'ndan yapılan yazılı açıklamada, kurumsallaşma hamlesinin devamı olarak Lütfi Arıboğan'ın, Aydın Torunoğlu'nun yerine TFF Genel Sekreterliği'ne getirildiği kaydedilerek, ''Türk futbolunu geleceğe taşımayı amaçlayan program doğrultusunda çalışmalarını sürdüren TFF, önemli bir adım attı. Lütfi Arıboğan, genel sekreterlik görevine atandı ve 1 Şubat tarihinden itibaren göreve başlayacak'' denildi. 
     
     BIÇAKÇI ''ÖNEMLİ KATKILARI OLACAKTIR'' 
     TFF Başkanı Levent Bıçakçı, konuyla ilgili yaptığı açıklamada, Lütfi Arıboğan'ın çalışmalarına önemli katkıları olacağını söyledi. 
     Atamanın TFF'nin geleceğe yönelik olarak daha etkin çalışabilmesi ve uygulamaların kalıcı olması için başlatılan kurumsallaşma hamlesinin bir devamı olduğunu ifade eden Bıçakçı, şunları söyledi 
     ''Futbolumuzun yıllar boyunca biriktirdiği sorunları çözmek için yoğun bir çalışma içindeyiz. Federasyon olarak hızlı çalışmak durumundayız. Plan ve programlarımızın etkin bir şekilde hayata geçirilmesinde Lütfi Arıboğan'ın önemli katkıları olacağına inanıyorum. Kendisine yeni görevinde başarılar diliyorum. Bugüne dek TFF Genel Sekreterliği görevini başarıyla yürüten Aydın Torunoğlu'na da hizmetleri için teşekkür etmek isterim. Torunoğlu, TFF Danışmanı olarak Türk futboluna hizmet etmeye devam edecektir.'' Bu arada, TFF Güvenlik Sorumluluğu'na da Gökhan Gizlenci'nin getirildiği açıklandı. 
     
</TEXT>
</DOC>
