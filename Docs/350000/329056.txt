<DOC>
<DOCNO> 329056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur32.html </URL>
<DATE> 2005/03/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Haymana'da bir mağarada 3 ceset bulundu 
</HEADLINE>
<TEXT>

     Ankara'nın Haymana İlçesi'nde bir mağarada 3 ceset bulundu. Ölen kişilerin, define aradıkları iddia edilen mağaranın ağzını kapatmaları sonucu çıkan gazdan zehirlendikleri öne sürüldü. 
     AA muhabirinin aldığı bilgiye göre, Haymana'ya bağlı Karacaören Köyü'ne yaklaşık 6 ay önce Şırnak'tan aileleriyle birlikte gelerek çobanlık yapmaya başlayan Orhan Tuncer 32 ve amcasının oğlu Halil Tuncer 23 ile köyde yaşayan Bekir Kahramaner 48 , gece geç saatlerde köyden ayrıldı. 
     Kardeşinin ve amcasının oğlu Halil'in eve gelmemesi üzerine bunları araştırmaya giden Ahmet Tuncer, köyden yaklaşık 2 kilometre uzaklıkta bir mağaranın önünde kardeşi Orhan Tuncer'in cesedini buldu. 
     Cesedi alarak köye gelen Ahmet Tuncer, Halil Tuncer ve Bekir Kahramaner'i de aramak için köy muhtarı Aslan Boran ile kardeşinin cesedini bulduğu mağaraya gitti. Mağaranın içinde yapılan araştırmada, söz konusu diğer 2 kişinin de cesetleri bulundu. Köy Muhtarı Boran ve Tuncer, bu cesetleri köye getirerek, durumu jandarmaya bildirdi. 
     
     JENERATÖRDEN ÇIKAN GAZDAN ZEHİRLENMİŞLER... 
     Jandarma yetkilileri ve Sivil Savunma Arama-Kurtarma Birliği ekipleri, mağarada yaptıkları incelemede kazma, kürek ve jeneratör buldu. 
     Yetkililer, ölen 3 kişinin cesetlerinde yapılan incelemede herhangi darp izine rastlanılmadığını kaydettiler. Ölen kişilerin gece mağarada define aradıklarını belirten yetkililer, Orhan ve Halil Tuncer ile Bekir Kahramaner'in kazı çalışması yaptıkları sırada mağaranın ağzını kapatmaları sonucu jeneratörden çıkan gazdan zehirlendiklerini öne sürdüler. 
     Yetkililer, cesetlerin Adli Tıp Kurumu'na gönderildiğini ve buradan gelecek rapor doğrultusunda bu kişilerin kesin ölüm nedeninin belirleneceğini kaydettiler. 
     Bu arada, Haymana Kaymakamı Kazım Tekin de mağaraya gelerek sivil savunma ekiplerinin çalışmalarını yerinde inceledi. 
     Tekin, AA muhabirine yaptığı açıklamada, MTA'dan uzman ekip çağıracaklarını ve bu ekibin mağarada zehirli gaz olup olmadığı yönünde araştırma yapacağını bildirdi. Mağaranın ağzının demir parmaklıklarla kapatılacağını ifade eden Tekin, vatandaşların bilmedikler mağaralara kendi başlarına girmemeleri konusunda uyardı. 
     Öte yandan, giriş kısmı yaklaşık 1.5 metre yüksekliğinde olan söz konusu mağaranın 200 metre uzunluğunda olduğu tahmin ediliyor. 
     
</TEXT>
</DOC>
