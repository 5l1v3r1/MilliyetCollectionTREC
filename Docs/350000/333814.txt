<DOC>
<DOCNO> 333814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas04.html </URL>
<DATE> 2005/04/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"Ana karnında" fosilleşmiş dinozor yumurtaları bulundu... 
</HEADLINE>
<TEXT>

     Çin'de ''anne karnında'' fosilleşmiş iki dinozor yumurtası bulundu. Yumurtaların en az 65 milyon yıllık olduğu belirlendi. 
     Science dergisinin son sayısındaki makaleye göre, Çin'in güneyindeki Ciangşi bölgesinde bulunan yumurtalar, dinozorlarla bugünkü kuşlar ve bazı sürüngenler arasındaki benzerlikleri gösteriyor. 
     Leğen kemiği ve kabuklu yumurta çiftinin yanı sıra birkaç da omur bulan araştırmacılar, bunların ana karnında fosilleşmiş yumurtalar olduğuna hükmetti. 
     Fosilin, dinozorların kuşların atası olduğu fikrine kesinlik kazandırmadığını belirten uzmanlar, buluntunun yine de dinozorlar, kuşlar ve sürüngenler arasındaki bağın daha iyi anlaşılmasını sağlayacağını düşünüyor. 
     Leğenkemiği ve yumurtaların teropotların alt grubu oviraptozora ait olduğunu belirleyen araştırmacılar, oviraptozorların kuşların atası olduğuna inanıyor. Araştırmacılara göre, hayvanın boyu 4 metreyi buluyordu. 
     Buluntu, oviraptozorların bir seferde iki yumurta yumurtladığını düşündürüyor. Günümüzdeki kuşlar her seferinde tek yumurta yapıyor, timsah gibi bazı sürüngenler ise her seferinde çok sayıda yumurta yumurtluyor. 
     Araştırmacılara göre, bulunan iki yumurta, kuş yumurtalarını andırıyor, ancak bu yumurtaların kabukları yeterince sağlam gözükmüyor. 
     Bu dinozorun üreme sisteminin, günümüz kuşlarıyla bazı ilkel sürüngenlere benzediğini düşünen uzmanlara göre, dinozor, günümüzdeki timsahlar gibi iki yumurtalık ve iki yumurtalık kanalına sahipti. Bugünkü kuşların ise bir yumurtalık ve bir yumurtalık kanalı var, yumurta bu kanaldan çıkıyor. 
     
</TEXT>
</DOC>
