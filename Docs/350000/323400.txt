<DOC>
<DOCNO> 323400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun18.html </URL>
<DATE> 2005/03/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Rumlar, KKTC'ye izolasyonların kaldırılmasını önlemeye çalışacak 
</HEADLINE>
<TEXT>

     Güney Kıbrıs Rum yönetiminin, Kıbrıslı Türklere uygulanan izolasyonların kaldırılması girişimlerini etkisiz kılmak için çok yakında ''karşı atağa geçeceği'' bildirildi. 
     Rum Simerini gazetesinin, Rum hükümet yetkililerine dayanarak verdiği habere göre, Rum yönetimi, özellikle izolasyonların kaldırılmasına yönelik İngiltere ve ABD politikalarını doğrudan yanıtlamaya karar verdi. 
     Rum yönetimi, basına dağıtacağı ''bilgilerle'' Kıbrıslı Türklerin tecrit edildiğinin ''bir masal olduğunu'' ve ''Kıbrıslı Türklerin tecridinden sadece Türk 'işgalinin' sorumlu olduğunu'' iddia edecek. Uluslararası kamuoyunu bu yönde ikna etmeye çalışacak Rum yönetimi, ''Son iki yılda Kıbrıslı Türklere 200 milyon doların üzerinde bir katkıda bulunduğunu'' öne sürecek. 
     Rum yönetimi, ''23 Nisan 2003'te kapıların açılmasından sonra KKTC'ye geçen Rumların KKTC'deki harcamaları, Güney Kıbrıs'ta çalışan Kıbrıslı Türklerin gelirleri, Kıbrıslı Türklerin Rum Sosyal Sigorta Dairesi'nden sağladığı gelirler, sağlık alanında Kıbrıslı Türkler için yapılan harcamalar, Yeşil Hat Tüzüğü ile Rum yönetiminin ticaret konusunda aldığı tedbirler ve bunun Kıbrıs Türklerine getirdiği yararlar ve Kıbrıslı Türklerin Güney Kıbrıs'taki seyahatleri için harcanan paralarla ilgili dökümler yayımlayacak ve Kıbrıslı Türklerin tecridinin doğru olmadığını'' savunacak. 
     Rum yönetimi, ''23 Nisan 2003-31 Aralık 2004 arasında Kıbrıslı Türklerin 200 milyon doların üzerinde bir yardım gördüğünü ve AB'nin 259 milyon euro'sunun Kıbrıslı Türklere verilmesini önleyenlerin Türkiye ve KKTC Başbakan Mehmet Ali Talat olduğunu'' da iddia edecek. 
     
</TEXT>
</DOC>
