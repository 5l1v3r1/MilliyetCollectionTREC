<DOC>
<DOCNO> 340845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun06.html </URL>
<DATE> 2005/05/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Washington Post ABD, Irak'ta gözünü yabancılara çevirdi 
</HEADLINE>
<TEXT>

     Irak’taki üst düzey Amerikalı komutanların, direnişçilerle mücadelede, Saddam Hüseyin yanlılarından ziyade yabancı savaşçılara ve aşırılık yanlılarına yöneldikleri bildirildi. 
     Washington Post gazetesi, Amerikalı komutanlara dayanarak verdiği haberde, yabancı savaşçılar ve aşırılık yanlılarının Irak’ta güvenliğe daha büyük tehdit oluşturabileceğinin düşünüldüğünü, Baasçıların çatışmadan çekiliyor gibi göründüğünü yazdı. 
     Pentagon daha önce, Irak’taki isyanda Saddam rejimi yanlılarının başı çektiğine inanıyordu. Savunma Bakanı Donald Rumsfeld, geçen Aralık ayında isyanı "Baasçıların ve Saddam yanlılarının yürüttüğünü, bunların yanında yabancı teröristlerle aşırılık yanlılarının bulunduğunu" söylemişti. 
     Gazete, Pentagon’un bakışındaki bu değişikliğin, son günlerde Irak’ta intihar saldırılarında önemli artış olmasından kaynaklandığını yazdı. 
     Washington Post, bazı komutanların ve istihbaratçıların, görüşlerindeki bu değişikliğin kesin delillere değil, önsezgilere ve bölük pörçük bilgilere dayandığını söylediklerini de bildirdi. 
     Irak’ta direnişçilerin Şubat ve Mart aylarındaki saldırı sayısı günde 30-40 iken, bu sayının son zamanlarda günde 70 kadar olduğu belirtildi. 
     
</TEXT>
</DOC>
