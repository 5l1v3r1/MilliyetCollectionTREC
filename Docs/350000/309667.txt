<DOC>
<DOCNO> 309667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur41.html </URL>
<DATE> 2005/01/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tsunami felaketinde Türkiye'nin katkısı 15 milyon dolara yaklaştı 
</HEADLINE>
<TEXT>

     Türkiye'nin Güneydoğu Asya'da meydana gelen deprem felaketinden etkilenen bölgelere katkısının 15 milyon dolara yaklaştığı bildirildi. 
     Dışişleri Bakanlığı Sözcüsü Namık Tan, haftalık basın toplantısında, sivil toplumun katkılarının, açılan kampanyalar çerçevesinde her geçen gün arttığını, son günlerde üst düzey işadamlarınca yapılan açıklamaların, Türkiye'nin katkısının daha da artacağına işaret ettiğini söyledi. 
     Türkiye'nin en fazla yardım sağlayan ilk 30 ülke arasında olduğunu vurgulayan Tan, ''Türkiye'nin doğal afetten etkilenen bölgeye katkısı 15 milyon dolara yaklaşmaktadır'' diye konuştu. 
     Tan, hükümetin, bölge ülkelerine toplam 1 milyon 280 bin dolar tutarındaki yardımına ilaveten, doğal afetten en ağır şekilde etkilenen Endonezya ve Sri Lanka'ya 16 Ocak'ta acil insani yardım malzemesi yüklü birer askeri nakliye uçağı gönderdiğini belirtti. 
     Sözcü Tan, Endonezya'nın Açe bölgesine ayrıca, Sağlık Bakanlığı'ndan 14 doktor ve Kızılay Derneği'nden 15 hemşire, 1 psiko-sosyal uzman ve 5 kişilik idari ve lojistik personelden oluşan toplam 35 kişilik yardım ekibi gönderildiğini kaydetti. 
     Kızılay'ın talebi çerçevesinde bölgeye acil yardım malzemesi ve personel gönderilmesini teminen, Başbakanlık tarafından iki uçağın daha gönderilmesinin planlandığını ifade eden Tan, Türk Kızılayı'nın uzman ve gönüllülerden oluşan afet ekiplerinin, 5 ay sürecek bir insani yardım faaliyeti çerçevesinde Güneydoğu Asya bölgesinde bulunmakta olduğunu söyledi. 
     Tan, Türkiye Kızılay Derneği ve Başbakanlık Türkiye Acil Durum Yönetimi TAY Genel Müdürlüğü tarafından ilgili ülkelere nakdi yardım yapılması yönünde geniş çaplı para yardımı kampanyalarına da işaret ederek, bugüne kadar Kızılay ve TAY hesaplarında biriken toplam meblağın 6,7 milyon dolara ulaştığını belirtti. Tan, Türkiye'nin 3 büyük GSM operatörü tarafından, Türkiye Kızılay Derneği'nin Güneydoğu Asya'ya yardım kampanyasına kısa mesaj SMS aracılığıyla bağışta bulunulabilmesini sağlayan kampanyanın devam ettiğine de dikkati çekti. 
     Hükümet tarafından çeşitli düzeylerde yapılan açıklamalar aracılığıyla Türk halkının, yardım kampanyalarına katkıda bulunmaya teşvik edildiğini ifade eden Tan, sivil toplum kuruluşlarının da bu konuda ciddi hareketlilik içinde olduğunun görüldüğünü, halen 10 Türk sivil toplum kuruluşuna bağlı ekiplerin bölgede yardım faaliyetlerini sürdürdüğünü kaydetti. 
     
</TEXT>
</DOC>
