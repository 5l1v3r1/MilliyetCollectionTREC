<DOC>
<DOCNO> 303435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo31.html </URL>
<DATE> 2005/01/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fatih Akyel Fenerbahçe'den forma şansı bulamadığım için ayrıldım 
</HEADLINE>
<TEXT>

     Almanya 1. ligi takımlarından Vfl Bochum takımına transfer olan Fenerbahçeli Fatih Akyel, ''Fenerbahçe'den forma şansı bulamadığım için ayrıldım'' dedi. 
     Yeni takımı Bochum ile antrenmanlara başlayan Fatih, Fenerbahçe'den ayrılmadan önce Daum ve yönetimle konuştuğunu belirterek, karşılıklı olarak mukaveleyi fes ettiklerini söyledi. 
     Daum'un sezon başından itibaren kendisine şans vermediğini ifade eden Fatih, ''Daum, bana kadroda şans vermediği gibi savunma şansı da vermiyordu. Böylece ben de ayrılmak istediğimi söyledim'' dedi. 
     Bochum'da kendisinin en büyük destekçisinin takım arkadaşı Ersan olduğunu belirten Fatih, ''Sağolsun bana iletişim konusunda oldukça yardımı dokunmakta. Almanca'yı öğrenmek için de kendim büyük gayret gösteriyorum'' dedi. 
     Akyel, Bochum'a transferi konusunda da şunları söyledi 
     ''Ben zaten Almanya'da top oynamak istiyordum. Bochum kulübü ile karşılıklı oturup konuştuk, onların bana olan teklifi cazip geldi. Daha önce de birkaç kulüp ile konuştuk, ama Bochum'un şartları da bana çok uygun geldi.'' Birlikte antrenmanlara çıktığı takım arkadaşı Ersan da Fatih Akyel'in Bochum'a transferinden büyük memnunluk duyduğunu belirterek, ''Hem arkadaş olarak hem de bir Türk olarak bana destek veriyor ve tecrübelerinden yararlanıyorum. Fatih ağabeyin bize gelmesi beni de sevindirdi'' dedi. 
     Bochum'un antrenman sahasında yeni takımı ile antrenmanlara başlayan Fatih'in yeni takımına uyum sağladığı gözleniyor. 
     Teknik direktör Peter Neururrer, antrenman başında Fatih'i yanına çağırarak, başarılar diledi ve Fatih'ten olan beklentilerini zaman içerisinde göreceklerini söyledi. 
     
</TEXT>
</DOC>
