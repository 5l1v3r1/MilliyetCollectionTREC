<DOC>
<DOCNO> 300210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko12.html </URL>
<DATE> 2004/12/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Uludağ'a yılbaşında sıkı mali denetim... 
</HEADLINE>
<TEXT>

     Bursa Defterdarlığı'nın, yılbaşında kış turizminin önde gelen merkezlerinden Uludağ başta olmak üzere, kentte, yayın organlarındaki ilanlardan yararlanılarak tespit edilen 107 eğlence merkezinde, belge ve hasılat denetimi yapacağı bildirildi. 
     Defterdar Yardımcısı Hüseyin Çavuş, yılbaşına yönelik denetimlerin, yılbaşı öncesinde yapılan alışverişler ve gece eğlence merkezlerindeki denetimler olmak üzere, iki ayağının bulunduğunu belirtti. 
     Çavuş, alışveriş hareketliliğinin yaşandığı, özellikle kuruyemiş, içecek, çiçek ve hediyelik eşya satışının yapıldığı işyerlerinde denetimlerin artırılacağına işaret ederken, halen görev yapan 12 kişilik denetim ekibine, 18 kişi daha takviye ederek, belgesiz satışların önüne geçmeye çalışacalarını kaydetti. 
     Yılbaşı gecesinde ise denetimlerin Uludağ'daki oteller bölgesi, Uludağ yolu üzeri ve şehiriçindeki eğlence mekanlarında yoğunlaşacağını vurgulayan Çavuş, bu doğrultuda kentte, yayın organlarındaki ilanlardan yararlanarak 107 işletme tespit ettiklerini belirtti. 
     Çavuş, yılbaşı gecesi için özel olarak oluşturulan ekipte, 70 vergi denetmeni ve 70 yoklama memurunun görev yapacağını kaydederek, Uludağ'da görev yapacak ekibin cuma günü öğle saatlerinde oteller bölgesine çıkacağını ve 1 Ocak sabahına kadar denetimlerin süreceğini söyledi. 
     Denetimlerde, vergi kanunlarının uygulamasına yönelik olarak belge düzenine uyulup uyulmadığının kontrol edileceğini ve hasılat tespiti yapılacağını anlatan Çavuş, ''mükelleflerimizin vergi kanunlarına uyacağını düşünüyoruz, onları sürekli uyarıyoruz ve diyoruz ki vergi kanunlarına uymayan işletmelere cezai işlem uygulanacak'' dedi. 
     Çavuş, denetimler başlamadan önce vergi memurlarının kimlik göstererek özel uyarı da yapacaklarını ifade ederek, belge düzenine uymayan işletmelere her bir belge için asgari 107 milyon lira, 1 milyar 70 milyon lira ve daha üzerindeki belgeler için ise yüzde 10 oranında cezai işlem yapılacağı uyarısında bulundu. 
     Uludağ'da, 16 özel otelde 2 bin 546 ve çeşitli kamu kurum ve kuruluşlarına ait 13 konaklama tesisinde, bin 268 olmak üzere toplam 3 bin 814 yatak kapasitesi bulunuyor. 
     
</TEXT>
</DOC>
