<DOC>
<DOCNO> 321883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy32.html </URL>
<DATE> 2005/03/08/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Unakıtan'ın 58 soru önergesini TBMM'de okudu... 
</HEADLINE>
<TEXT>

     Maliye Bakanı Kemal Unakıtan, TBMM Genel Kurulu'nda, 58 soru önergesine 1 saat 20 dakikada cevap verdi. Önergelerin okunması 1.5 saat sürdü. Unakıtan, cevaplarını iki ayrı klasörden okudu. 
     Maliye Bakanı Unakıtan, önergeleri cevaplamak üzere kürsüye gelince, ''Milletvekilleri, bütün sorularını Maliye Bakanı'na soruyorlar'' diye espri yaptı. 
     Unakıtan, 2003, 2004 ve 2005 yıllarında Ankara Kulübü'ne Maliye Bakanlığı bütçesinden ödenek ayrılmadığını bildirerek, ''2005 bütçesinde de dernek ve vakıflar için ödenek konulmadı. Bütçeyi zaten zor denkleştiriyoruz bir de oraya para, buraya para... Ne olacak bunun sonu...Artık hiçbir yere 5 kuruş vermiyoruz'' diye konuştu. 
     SSK, Bağ-Kur ve memur emeklilerinin maaşlarında enflasyonun üzerinde artış sağladıklarını belirten Unakıtan, bir başka soruyu yanıtlarken, THY'nin dünya havayolları arasında karlı kuruluşlardan biri olduğunu söyledi. Unakıtan, THY'nin halka arzında 5 kat talep aldıklarını hatırlattı. 
     Bakan Unakıtan, yeni bir motorlu taşıtlar vergisi kanunu hazırlamayı düşünmediklerini belirterek, daha önce alınan ek vergilerin 2004 yılında mahsuplaşma yoluyla geri ödemesinin yapıldığını vurguladı. 
     
     LOJMAN 
     Milletvekili lojmanlarının satışı hakkında da bilgi veren Unakıtan, çok katlı iki blok ile 15 işyeri ve 23 villanın satıldığını söyledi. 
     Eti Alüminyum A.Ş'nin bu yıl özelleştirme ihalesine çıkarılacağını bildiren Unakıtan, TMSF'nin elindeki şirketlerin en kısa sürede satılmasının arzu edildiğini ifade etti. 
     
     VERGİ BARIŞI 
     Bakan Unakıtan, vergi barışı uygulamasından yararlananların sayısının arttığını bildirerek, 4.7 katrilyon lira tahsil ettiklerini açıkladı. 
     Tütün üretimi ile ilgili soruları da yanıtlayan Unakıtan, geçmişte popülizm yapılarak, bütçeye getireceği yük düşünülmeden tütün alımı yapıldığını öne sürerek, şöyle konuştu 
     ''70 milyon vatandaştan alınan vergilerin nasıl harcanacağı düşünülmeden 'damda yetişen tütünü bile alırız' denilmiştir. Hiç düşünülmemiş bunun parasını kim ödeyecek... Siyaset bezirganları sağda solda konuşup bol bol söz veriyor. Halkın cebinden çıkan paraya sahip çıkacağız. Mali disiplin bu. Halkın cebinden çıkanı tekrar halka harcayacağız. Birilerinin yattığı yerden para kazanmasına izin vermeyeceğiz.'' Unakıtan, TEKEL depolarında 12 milyon 720 bin kilogram ihtiyaç fazlası tütün bulunduğunu bildirerek, ''Herkes geliyor, Maliye Bakanı'ndan para istiyor. Maliye Bakanı para bakanı... 'Maliye Bakanı söz verdi' diyorlar. Ben kimseyi söz vermedim. Ben artık söz vermemeye söz verdim'' diye konuştu. 
     
     BELEDİYELER 
     Unakıtan, belediyelere yapılan yardımlarda parti ayrımı yapılmadığını ifade ederek, ''Belediyeler hizmet yeridir. Belediyenin partisi olmaz. Sayın Başbakan, yapılan yardımları bizzat denetliyor'' dedi. 
     KDV indirimi ve kayıt dışı ekonomi ile ilgili çalışmaların sürdüğünü anlatan Unakıtan, değerli taşlar ve altından KDV alınmadığını ancak, yüzde 6.7 ÖTV alındığını söyledi. Değerli taşların teşvik edilmesiyle Türkiye'nin bu alanda dünya ikinciliğine yükseldiğini belirten Unakıtan, ihracatın artmasıyla bu alanda Türkiye'ye milyarlarca doların geleceğini söyledi. 
     
     BUSH'UN ZİYARETİ 
     Maliye Bakanı Unakıtan, ABD Başkanı George W. Bush'un, 26-29 Haziran 2004 tarihleri arasında NATO zirvesi için Türkiye'ye geldiğini hatırlatarak, kendisine diğer devlet adamlarından farklı bir muamele ve masraf yapılmadığını kaydetti. 
     Bakan Unakıtan, 1 saat 20 dakika süren konuşmasının ardından milletvekillerine, ''Bir daha bu kadar soru sormayın, ben de sizi bu kadar meşgul etmek zorunda kalmayayım'' diye espri yaptı. 
     Görüşmelerin ardından TBMM Başkanvekili İsmail Alptekin, yarın saat 14.00'de toplanmak üzere birleşimi kapattı. 
     
</TEXT>
</DOC>
