<DOC>
<DOCNO> 301547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun39.html </URL>
<DATE> 2004/12/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bin Ladin, son kasetinde Türkiye'yi de tehdit etti 
</HEADLINE>
<TEXT>

     El Kaide terör örgütünün lideri Usame Bin Ladin, Müslümanları Irak'taki savaşa ''canlarıyla destek vermeye'' çağırdı. 
     Bir internet sitesinde yayınlanan Bin Ladin'e ait olduğu öne sürülen ses kaydında, El Kaide lideri, örgütün Irak'taki operasyonlar için haftada 200 bin euro harcadığını ileri sürerek, Müslümanlardan gerekirse bu savaşı maddi olarak desteklemelerini istedi. 
     Müslümanlardan ''daha çok intihar saldırısı düzenlemelerini, daha çok mayın döşemelerini, petrol ve tarım tesislerini hedef almalarını'' da isteyen Bin Ladin, ''Düşmana malzeme sağlayan şirketlerin sahiplerini, Riyad'da, Kuveyt'te, Ürdün'de ya da Türkiye'de olsun, öldürün'' diye konuştu. 
     Bin Ladin, ses kaydında, ''savaşmanın, Iraklı Müslümanların görevi olduğunu'' söyledi. 
     Müslümanları, Irak'taki Amerikan birliklerine ve hükümetine karşı cihada çağıran Bin Ladin, Müslümanlar savaşmadığı takdirde ''büyük günah'' işleyeceklerini savundu. 
     El Kaide lideri Usame bin Ladin, dün yayınlanan ses kaydında, ''Irak'taki seçimlere katılanların kafir sayılacağını'' söylemiş ve tüm Iraklıları gelecek ay yapılması planlanan bu seçimleri boykot etmeye çağırmıştı. 
     
</TEXT>
</DOC>
