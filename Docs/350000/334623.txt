<DOC>
<DOCNO> 334623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/guncel/agun.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Neler oluyor bize 
</HEADLINE>
<TEXT>


Gündemdeki "toplumsal öfke patlamalarının" bir yenisi Gönen'de yaşandı. Yüzlerce Gönenli, ilçede istemedikleri gece kulübünün sahibini ve korumalarını linç etmek istedi 

ATİLLA ZİYA, ERDEM ÖZCAN, NAİL KAHRAMAN, BÜLENT CİVANOĞLU Balıkesir DHA 

Trabzon'da geçtiğimiz günlerde yaşanan linç girişimi ve ardından Sakarya'da bildiri dağıtanlara yapılan saldırıya benzer bir 'öfke patlaması' önceki gece Balıkesir'in Gönen ilçesinde yaşandı. Yaklaşık 700 kişi, ilçede istemedikleri gece kulübünde çalışan korumaları, "Gönenlilere küfrettikleri" iddiasıyla linç etmek istedi. 

Böyle başladı 
Olaylar, Artvinli Yüksel Dede'ye ait "Efes Night Club"da koruma görevlisi olarak çalışan Fikret Büyüközcü ve Hayati Sarıdan'ın, Fenerbahçe-Beşiktaş maçını bir birahanenin penceresinden seyrederken sevinçlerini küfürle dile getirmesiyle başladı. İddiaya göre, birahanedeki Erol Delioğlu, İrfan Hayran, İsa Baştürk ve Varol Delioğlu tepki gösterince, korumalar bu kişilere saldırdı. Korumalar, çevreden gelenler kavga ettikleri kişilere sahip çıkınca gece kulübüne sığındılar. 

Linç girişimi 
Bu sırada, "Hem dışardan geldiniz, hem bize küfrediyorsunuz. Gönen'de anamıza avradımıza küfür ettirmeyiz" diye bağıran kalabalık, camlarını ve kapılarını kırdıkları kulübe girip korumaları linç etmek istedi. Polis, jandarmadan yardım istedi. İlçede kısa sürede yayılan "Gazinocular, Gönenlilere küfretti" söylentisi üzerine bina önünde toplanan yaklaşık 700 kişi, "Burası Gönen, buradan çıkış yok" diye bağırarak kulübün sahibi Dede'ye ait 2 otomobile zarar verip devirdi. 

Araca da saldırdılar 
Güvenlik önlemleri altında kulüpten çıkarılan korumalar ve işyeri sahibi, jandarma aracıyla Bölük Komutanlığı'na götürülmek istendi. Kalabalık, araca saldırdı. Araçtakiler, adı açıklanmayan bir karakola götürüldü. 
Kaymakam Saim Eskioğlu'nun "Gazinoyu mühürledik" demesi de gerginliği durduramayınca, ilçeye takviye 120 asker ve polis geldi. 

Copla müdahale 
Güvenlik güçleri, olay yerine ulaşımı barikatlarla engelledi. Balıkesir Jandarma Alay Komutanı Kurmay Albay Seyfullah Saltuk, saat 03.00 sıralarında gruba "Evinize gidin. Kanunsuz eylem yapıyorsunuz" dedi. Saltuk'a kalabalıktan, "Pavyonun kapatılmasını istiyoruz. Ne bağırıyorsunuz. Bu konuda söz verin, dağılalım" yanıtı verilince, jandarma copla müdahale etti. 04.00'e kadar süren olaylar, başladıktan 7 saat sonra kontrol altına alınabildi. 
Kaymakam Eskioğlu, olayların Trabzon ve Sakarya'dakilerle ilgisinin olmadığını kaydederek, "Etnik veya siyasi bir gerginlik yaşanmadı. Araya giren provokatörleri güvenlik birimleri uzaklaştırdı" diye konuştu. 

Çömez Kulüp sahibi köpeğiyle korkutmuş 

GÜNSELİ ÖNAL Ankara 
AKP Balıkesir Milletvekili Turhan Çömez, kulüp sahibi ve çalışanların, kavgada dövülen bir gencin şahsında Gönenlilere küfrettiğini söyledi. 
Gönenlilerin, kulüp sahibini çok kez emniyete şik yet ettiğini anlatan Çömez, şunları kaydetti "Bu kişi rotweiler cinsi köpeğiyle vatandaşı tehdit ediyormuş. Eski polis olduğu için emniyet camiasıyla arası iyiymiş. Biriken öfke infiale dönüşmüş". 
Bu tür olayları etnik zemine çekmenin kolay olduğuna dikkati çeken Çömez, "Kalabalık, 'Gönenli dışında kimseyi istemiyoruz' diyordu. Bu çok tehlikeli" dedi. İçişleri Bakanı Abdülkadir Aksu ile görüştüğünü belirten Çömez, bölgeye müfettiş gönderileceğini söyledi. 

'Gol sevinci yanlış anlaşıldı' 

Gazinonun sahibi Yüksel Dede, Beşiktaş taraftarı olan 2 çalışanının galibiyet gölünden sonra yaşadığı sevincin yanlış anlaşıldığını anlattı. Dede'nin ifadesinde, "Çıkan kavgada çalıştırdığım 2 kişi gazinoya sığınınca, işyerime gelen kişiler dövmek istediler. Ben de doğal olarak izin vermedim. Ellerine geçirdikleri taşlarla işyerime saldırdılar. Provokatörler olayları farklı boyuta çekti. Araçlarıma da zarar verdiler" dediği öğrenildi. 

15 gözaltı var 

3 polis memurunun olaylarda yaralandığını belirten yetkililer, Hayati Sarıdan, Fikret Büyüközcü, gazino sahibi Yüksel Dede, oğlu Göktuğ Dede, Gökan Dede, gazinoda çalışan Orhan Orakça, Fedai Sarıdan, Muhyettin Karataş, Cemalettin Demiröz ile gazinocularla kavga eden karşı gruptan Ali Ece, Ali Albak, Selahattin Özdere, A. Nevzat Oruç, Erdoğan Özşahin ve Fahrettin Özdemir'in gözaltına alındığını kaydettiler. 

Uzman görüşü 
Umutsuzluk psikolojisi ezer geçer 

Sosyolog Prof. Dr. Nur Vergin "Barışçıl bir halkın birdenbire her olayda öfke patlaması sergilemesinin üzerinde durmak gerekiyor. Bunun ardında yoksulluk, işsizlik, kale alınmama duygusunun yer aldığını düşünüyorum. İnsanlar yarınlarından umutlu değil... Halk, bir avuç zenginin 'vur patlasın, çal oynasın'cı halini medyadan izliyor. Sivil örgütlenmenin yetersizliğinden dolayı birey kendini yalnız ve çaresiz hissediyor. Bu bir umutsuzluk psikolojisidir. Önüne çıkanı ezer geçer. Hükümetin ekonomik tedbirler alması, medyanın uyarıcı, yatıştırıcı yayın yapması lazım." 

Öfke kusuyorlar 

Sosyolog Prof. Dr. Nilüfer Narlı "AB'yle ilişkiler umut yaratsa da Kuzey Irak, azınlık raporu tartışması vs. milli refleksleri tetikledi. Büyük kentlerin kıyısında biriken, çok sayıda alt gelir grubundan gelenler, öfkesini kusabileceği yer olarak futbol tribünlerini görüyor. Bu artık sokaklara da taşındı. Ayrıca suç oranlarındaki artış da insanları daha gergin hale getiriyor... Sosyal ve siyasi şiddet kesişiyor. 


</TEXT>
</DOC>
