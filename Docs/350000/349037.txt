<DOC>
<DOCNO> 349037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo01.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişede durduğu gibi durmuyor 
</HEADLINE>
<TEXT>


Pancu'nun alkol düşkünü olduğunu iddia eden Lucescu, onu kurtarmak için Beşiktaşlı idarecileri kandırdığını söyledi "Benimle gelmemesi hataydı" dedi 

BÜNYAMİN OSMAN 


Mircea Lucescu ile Pancu'nun arasına kara kedi girdi. Romanya Milli Takımı Teknik Direktörü Victor Piturca'yı eleştirerek söze başlayan Rumen teknik adamın sözlerinin ucu Beşiktaşlı futbolcuya dokundu. 
Piturca'yı yanlış takım kurmakla suçlayan ve futbolcu tercihlerinin yanlış olduğunu söyleyen Lucescu, milli takıma davet edilen eski öğrencisi için de ilginç açıklamalarda bulundu. Pancu'nun kendisiyle birlikte Shakthar Donetsk'e gitmemesinin en büyük hatası olduğunu vurgulayan Luce, "Çok iyi bir çocuk. Ama ne yazık ki özellikle içki ve eğlence düşkünlüğüne dayanamıyor. Hatta Şampiyonlar Ligi'nde Chelsea maçından sonra Mutu ile birlikte kayboldu. Orada sabaha kadar eğlenmişler. İkinci günü ise yüzüne baktığımda ortalığa çıkacak yüzü yoktu. O yüzden bahane buldum, yöneticilere ona ceza verdiğimi, tek başına Türkiye'ye geleceğini söyledim. Ama işin aslı onu korumak içindi" dedi. 
Lucescu, onu sürekli markaj altında tutup bugünlere getirdiğine de değinerek, "Belki de başka bir hoca olsa Pancu'ya o kadar bağlı olmazdı, onu çoktan kadro dışı bırakırdı. Fakat ben sürekli destek verdim" yorumunu yaptı. 

'Biz de insanız' 
Pancu, ise Lucescu'nun sözleriyle ilgili şu ifadeleri kullandı "Bu demeç sonrasında zor toparlandım. Birlikte çok kupalar kazandık. Doğrudur, ara sıra bir - iki kadeh içki atıştırıyordum. Ama Mircea ağabeyin dediği gibi yollarda devrilecek kadar sarhoş olmadım. Sonunda biz de insanız. Ne yazık ki konuşması kötü oldu. Ben ise Mircea Lucescu ağabeyin hep yanında olmak gibi bir niyetim vardı." 

Hagi'ye arka çıktı 

Galatasaray ve Beşiktaş'ın eski Teknik Direktörü Lucescu, Hagi'nin Cim - Bom'dan ayrılmasında futbolcuların suçlu olduğunu savundu. Rumen teknik adam, eski öğrencisinin maç öncelerinde inanılmaz bir motivasyon yaşadığını belirterek, "Öyle yoğunlaşıyordu ki, ona destek olmak için telefon ettiğimde konuşamıyordum bile. Ama bu konsantrasyon futbolcularda yoktu" diye konuştu. 

Para isteme benden 

Beşiktaş ile yolunu ilk ayıran Ahmet Yıldırım'ın para nedeniyle takımdan uzaklaştırıldığı ortaya çıktı. 
İkinci yarının başında yönetim, teknik heyet ve futbolcuların katıldığı bir toplantıda idareciler, oyunculara bir sıkıntı olup olmadığını sordu. İki kaptan Tayfur ve Sergen para konusunu hiç açmazken, 3. kaptan olan Ahmet Yıldırım'ın, "Transfer ve prim alacaklarımızı zamanında alamıyoruz" demesi, ortamın gerilmesine neden oldu. 
Teknik heyet de yönetimin talebi doğrultusunda Ahmet'e ambargo koydu. Sezon bitmeden durumu öğrenen tecrübeli futbolcu da, "Ankaraspor iyi şartlarda beni istiyor, ayrılmak istiyorum" diyerek alacaklarına karşılık bonservisini aldı. 

'Bizde transfer bitmez' 

Beşiktaş Başkanı Yıldırım Demirören, yabancı transferinin mali sıkıntıya takıldığı söylentilerine sert çıktı. 
Siyah - Beyazlı kulübün her zaman futbolcu alacak gücü bulunduğunu ifade eden Demirören, "Bizde transfer bitmez. Sırf transfer etmek için kulübün parasını sokağa atacak durumda değiliz" diye konuştu. Teknik heyet ve ilgili yöneticilerin futbolcu arayışlarını sürdürdüğüne dikkat çeken Beşiktaş Başkanı, "Takımımız için gerekli mevkiilere kaliteli isimleri alarak kadromuzu tamamlayacağız. Beşiktaş çok büyük bir camia, burada her türlü sorunun üstesinden gelinir" ifadesini kullandı. 

Program değişti 

Kartal'ın yeni sezon hazırlık kampında program değişti. Avusturya ve İsviçre'de iki etap halinde kamp dönemi geçirmek isteyen Siyah - Beyazlılar, kampın tamamını Avusturya'da yapma kararı aldı. İdareciler bu hafta içinde bir kez daha Avusturya'ya gidip, otel ve maç organizasyonunu kesinleştirecek. 

Tatil yapmıyor 

Beşiktaş Teknik Direktörü Rıza Çalımbay, bu yıl tatili unuttu. Transfer çalışmaları için İstanbul'da bulunan başarılı çalıştırıcı, "11 Ağustos'ta oynanacak UEFA Kupası ön elemesine kadar çalışacağız. Hem kafa, hem de fizik olarak iyi hazırlanmalıyız. Tatil her zaman yapılır" diye konuştu. 


</TEXT>
</DOC>
