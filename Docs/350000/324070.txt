<DOC>
<DOCNO> 324070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy32.html </URL>
<DATE> 2005/03/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Akşit Her şeyi toz pembe göstermek mümkün değil 
</HEADLINE>
<TEXT>

     Devlet Bakanı Güldal Akşit, Brüksel'deki temasları sırasında, Türkiye'de kadın hakları ve eşitliği konusunda yapılanları ve yapılması gerekenleri anlattığını, her şeyi toz pembe göstermenin de mümkün olmadığını söyledi. 
     Avrupa Parlamentosu Kadın Hakları ve Fırsat Eşitliği Komitesi'nde ''Türkiye'de Sosyal, Ekonomik ve Siyasi Yaşamda Kadınların Rolü'' konulu oturuma katıldıktan sonra basına çeşitli değerlendirmelerde bulunan Akşit, Avrupa Parlamentosu üyelerinin, 6 Martta İstanbul'da meydana gelen olaylar üzerinde ısrarla durduklarını, izinsiz bir gösteride yaşanan bu ''münferit'' olayların bazı kişilerce Türkiye aleyhinde kötüye kullanıldığını belirtti. 
     ''Polisin hareketlerini tasvip etmek elbette mümkün değildir'' diyen Akşit, 3 polis memurunun açığa alındığını, bu sayının artacağını, soruşturmanın devam ettiğini bildirdi. 
     Polisin müdahalesinin doğru, müdahale dozunun yanlış olduğunu söyleyen Akşit, bu konuda da eğitime ihtiyaç olduğunu belirtti. 
     Muhataplarının töre cinayetleri üzerinde de durduklarını belirten Güldal Akşit, bir parlamenterin, bu tür cinayetlerin İtalya'da da işlendiğini hatırlattığını kaydederek, ''Bu, sadece yasal düzenlemelerle çözülecek bir sorun değildir. Zihinsel bir dönüşümün gerçekleşmesi gerekir. Zihniyet değişikliği zamanla ve eğitimle olur'' dedi. 
     ''Türk kadınının siyasi yaşama katılımı en zayıf kaldığımız alan'' diyen Akşit, pek çok Avrupa ülkesinden önce, 1934'te seçme ve seçilme hakkı elde eden Türk kadınının, o dönemde Meclis'e yüzde 4,6 oranında girdiğini, bu oranının bugün sadece yüzde 4,4 olduğunu belirterek, kadınların önündeki engellerin kaldırılması gereği üzerinde durdu. Avrupa Parlamentosu'ndaki toplantıda, Türkiye'de kendisini döven kocasını haklı bulan kadın oranının yüzde 39,2 olduğunun söylenmesine ilişkin bir soruyu yanıtlayan Akşit, ''Sadece kadının değil, tüm toplumun zihniyeti değişmeli. Bugün gençlerde bile var olabilen 'erkek döver' mantığı beni şaşırtıyor. Bu durumu ancak eğitimle değiştirebiliriz'' dedi. 
     Akşit, kadının sadece fiziksel değil, psikolojik, ekonomik, sözel şiddetlere de hedef olduğuna dikkati çekerek, bu mücadele tüm dünya kadınlarının mücadelesidir'' diye konuştu. 
     Güldal Akşit, Türkiye'de ''kendine güvenen kadınların'', koltuk ve makam için değil, ''elini taşın altına koymak, sorumluluk üstlenmek için'' siyasete girmeleri, toplum adına devlet için çalışmaları çağrısında bulundu. 
     Akşit, ''Bugün, bir Türk kadını olarak Avrupa Parlamentosu'nda ülkemin gerçeklerini yansıtabildiğim için kendimi güçlü hissettim'' dedi. 
     Türkiye-AB ilişkilerinde bir ''rehavet'' olup olmadığı sorusunu yanıtlayan Akşit, ''Rehavet yok. Çok hızlı bir tempoya alışmıştınız. İnsanüstü bir güçle çalışan bir hükümet ve parlamento var. 17 Aralıktan sonra tempo yavaşlamadı, normale döndü'' diye konuştu. 
     
</TEXT>
</DOC>
