<DOC>
<DOCNO> 332018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur15.html </URL>
<DATE> 2005/04/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bakan Koç Turizm gelirlerinde geçen yıla göre 20 artış bekliyoruz 
</HEADLINE>
<TEXT>

     Kültür ve Turizm Bakanı Atilla Koç, ''Turizm gelirlerinde, geçen yıla oranla yüzde 20 artış bekliyoruz'' dedi. 
     Bakan Koç, Kocaeli'nde The Green Park Kartepe Resort Otel ile Rusya'nın Spartak Moskova Kulübü arasında yapılan yatırım protokolünün imza töreninin ardından yaptığı açıklamada, Türkiye'nin turizm pastasından daha çok pay alması için kongre turizmine geçmesi gerektiğini ifade etti. 
     Kongre turizminin gelişmesi için çalışmaların devam ettiğini belirten Koç, Kuşadası'nda bu ay yaklaşık 70 trilyon liraya mal olacak kongre merkezinin temelinin atılacağını kaydetti. Koç, ''Bütün çabam, ülkemizde kongre, golf ve kayak turizminin gelişmesi'' dedi. 
     Kongre turizminin, mas turizminden kitle turizmi 5 kat daha fazla kazandırdığını ifade eden Bakan Koç, ''Mas turizmi, her şey dahil kişi başı 700 dolar, bilemedin bin dolar bırakıyor. Ama kongre turizmi, 4-5 bin dolar bırakıyor. Bu nedenle turizmdeki bu yapının değiştirilmesini ve zenginleştirilmesini istiyoruz'' diye konuştu. 
     Atilla Koç, şunları kaydetti 
     ''Geçen yılki trendin devam etmesi durumunda turizm gelirlerinde, bu yıl yüzde 20 artış bekliyoruz. Dün akşam Rus tur operatörleriyle yaptığımız görüşmelerde, artışın yüzde 20'nin de üzerlerinde olacağını gördük ama tedbirli olmak, insanlarda hayal kırıklığına yol açmamak gerekiyor. Biz yüzde 20 diyoruz. Bu artacaktır, ancak siz şaşırmayın. Benim muhafazakarlığıma verin. 
     Türkiye'ye geçen yıl gelen 17.5 milyon turist, 13.5 milyon dolar bıraktı. Bu kişi başına 700 dolar demek. Bu yıl bin doları bulursak çok seviniriz. Bu bile emek istiyor.'' Koç, daha sonra helikopterle İstanbul'a gitti. 
     
</TEXT>
</DOC>
