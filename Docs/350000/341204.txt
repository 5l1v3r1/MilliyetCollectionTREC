<DOC>
<DOCNO> 341204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko15.html </URL>
<DATE> 2005/05/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Nisanda en yüksek reel getiriyi dolar sağladı 
</HEADLINE>
<TEXT>

     Nisan ayında dolar, yüksek aylık reel getiriyi sağlarken, aylık bazda en büyük kayıp borsada gerçekleşti. 
     Ancak yıllık bazda en yüksek reel getiriyi sağlayan borsa nisanda ise en büyük reel kayba neden oldu. Yılın ilk 3 ayında ise reel getiri sağlayan tek finansal yatırım aracı YTL mevduat oldu. 
     Devlet İstatistik Enstitüsü, aylık ortalama değerler üzerinden hesapladığı finansal yatırım araçlarının nisan ayı reel getirilerini açıkladı. Buna göre, bir önceki aya göre mevduat faizinin ÜFE’ye göre reel getirisi yüzde 0.21, TÜFE’ye göre de yüzde 0.70 oranında gerçekleşirken, brüt mevduat faizinde Nisan 2004-Nisan 2005 dönemini kapsayan yıllık reel getiri yine ÜFE’ye göre yüzde 9.92, TÜFE’ye göre yüzde 11.94 oldu. 
     Borsa endeksi ise nisan ayında ÜFE’ye göre yüzde 6., TÜFE’ye göre de yüzde 6.07 oranında reel kayba neden oldu. 
     Ancak borsa, ÜFE’ye göre yüzde 16.73, TÜFE’ye göre yüzde 18.88’le en yüksek yıllık reel getiriyi sağlayan finansal 
     araç oldu. 
     
     YILLIK BAZDA EN BÜYÜK KAYIP DOLARDA 
     Nisan ayında ÜFE’ye göre yüzde 2.36, TÜFE’ye göre yüzde 2.87 düzeyiyle en yüksek reel getiriyi sağlayan dolar, 
     yıllık bazda ise ÜFE’ye göre yüzde 9.32, TÜFE’ye göre de yüzde 7.65’le en büyük reel kayba neden olan finansal araç özelliğini korudu. Euronun nisan ayındaki getirisi ÜFE’ye göre yüzde 0.58, TÜFE’ye göre yüzde 1.08 oldu. Ancak yıllık bazda Euroya yatırım yapanların reel kaybı ÜFE’ye göre yüzde 2.15, TÜFE’ye göre yüzde 0.35 düzeyinde gerçekleşti. Altında ise nisan ayı reel getiri ÜFE’ye göre yüzde 0.68, TÜFE’ye göre yüzde 1.18 olurken, altına yatırım yapanlar yıllık bazda ÜFE’ye göre yüzde 5.51, TÜFE’ye göre yüzde 3.77 reel kayba uğradılar. 
     
     İLK ÇEYREKTE YALNIZCA MEVDUAT KAZANDIRDI 
     Yılın ilk çeyreği baz alınarak finansal yatırım araçları değerlendirildiğinde, reel kazanç sağlayan tek araç YTL mevduat oldu. Brüt mevduat faizi 3 aylık dönemde ÜFE’ye göre yüzde 3.61, TÜFE’ye göre yüzde 5.25 reel getiri sağlarken, borsa endeksi ÜFE’ye göre yüzde 7.70, TÜFE’ye göre de yüzde 6.24’le en yüksek reel kayba neden olan yatırım aracı oldu. 
     
</TEXT>
</DOC>
