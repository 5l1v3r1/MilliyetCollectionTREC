<DOC>
<DOCNO> 321623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur47.html </URL>
<DATE> 2005/03/07/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Motelin kalorifer kazanında patlama... 
</HEADLINE>
<TEXT>

     Aksaray'da bir motelin kalorifer kazanında gaz sıkışması sonucu meydana gelen patlama, tahribata ve yangına neden oldu. 
     E-90 Karayolu Nevşehir Kavşağı'ndaki Ağaçlı Tesisleri'nde Melendiz Motel'in, fuel-oil ile çalışan kalorifer kazanında patlama meydana geldi. 
     Patlamayla birlikte kazan dairesinde yangın çıktı. Yangın, itfaiye ekiplerince kısa sürede söndürüldü. 
     İtfaiye ekipleri soğutma çalışmaları sonrasındaki incelemede yangının, kalorifer kazanının ateşleme haznesinde sıkışan gazın, otomatik ateşleme sırasında patlaması sonucu meydana geldiğini belirledi. 
     Yangında, kalorifer dairesindeki elektrik tesisatının büyük bölümü ve içerideki ahşap malzeme kül oldu. Kalorifer kazanının kullanılamaz hale geldiği patlamada, kazan dairesinin duvarlarında küçük çaplı tahribat oluştu. 
     Aksaray Valisi Hüseyin Avni Coş ile Belediye Başkanı Nevzat Palta, olay yerine gelerek yetkililerden bilgi aldı. 
     
</TEXT>
</DOC>
