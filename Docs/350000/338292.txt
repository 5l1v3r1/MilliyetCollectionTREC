<DOC>
<DOCNO> 338292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/axgun01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
O artık kızların umudu 
</HEADLINE>
<TEXT>


Ailesine meydan okuyarak okulu dışarıdan bitiren Adalet, kız çocuklarının eğitimlerini sürdürmelerine yardımcı oluyor 

ŞÜKRAN PAKKAN İstanbul 

İlkokul diplomasını alıp önlüğünü çıkardığı gün babası Adalet'e "Okula gitmeyeceksin" dedi. Yalvardı, ağladı, sözünü dinletemedi. Buna rağmen dışarıdan sınavlara hazırlanıp okul hayatına devam etti. Üniversiteyi bitirdiğinde, bölgenin kaderini değiştirmeye hazırdı. 
Adalet Budak, bugün 31 yaşında. Budak, bölgedeki kız çocuklarının umudu. Babalarını ikna edip kızları okul sıralarına taşıyor. Şanlıurfa'da doğup büyüyen Adalet'in ilköğretimden sonra okula gönderilmeme nedeni, ailesinin çevre baskısından çekinmesi. Babası, "Etrafa ne deriz, kız çocuğu nasıl okula gider" diyerek onun eğitimine devam etmeyeceğini söyledi. 

Kardeşlerine örnek oldu 
Ailesinde okula giden tek kız olan Adalet, örnek oldu ve 3 kız kardeşi de üniversiteyi bitirdi. Açıköğretim öğrencisiyken, Halk Eğitim Merkezi'nde el sanatları öğretmenliği yapan Adalet, Çok Amaçlı Toplum Merkezleri'nin ÇATOM kadınlara yönelik çalışmalarına katıldı. Üniversiteyi bitirince ÇATOM'un verdiği bursla New York'un yolunu tuttu ve bir yıl boyunca yabancı dil eğitimi aldı. 
Döndüğünde onu GAP İdaresi'ndeki sosyal projeler bekliyordu, projelerin başına geçti ve yüzlerce kız çocuğunun okula gönderilmesini sağladı. 


Adalet, okulu bırakmak zorunda bırakılan başarılı kız öğrencilerin, eğitimlerine devamlarının sağlanması amacıyla 2000'de ÇATOM'da bir burs projesi başlattı. Şimdi GAP Sosyal Projeler Birimi'nde uzman olarak çalışıyor. 
Adalet, Şanlıurfa, Diyarbakır, Adıyaman, Şırnak, Batman ve Mardin'de okullarla işbirliği yaparak, okula gidemeyen çocukları ve eksiklerini belirledi. Yerli ve yabancı şirketlerle görüşerek, 622 çocuğa burs sağladı. 



</TEXT>
</DOC>
