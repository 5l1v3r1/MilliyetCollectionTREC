<DOC>
<DOCNO> 331184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo16.html </URL>
<DATE> 2005/04/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fenerbahçe'nin 2.06'lık yeni transferi İstanbul'a geldi 
</HEADLINE>
<TEXT>

     Türkiye Basketbol Ligi takımlarından Fenerbahçe'nin anlaşmaya vardığı ABD'li oyuncu Corsley Edwards, İstanbul'a geldi. 
     1979 doğumlu ve 2.06 metre boyundaki ABD'li oyuncu Atatürk Havalimanı'nda sempatik tavırlarıyla dikkat çekerken, Türkiye'de bulunmaktan dolayı mutlu olduğunu söyledi. 
     Fenerbahçe Kulübü ile sezon sonuna dek sözleşme yapan ABD'li oyuncu, sağlık kontrolünden geçtikten sonra takıma katılacak. 
     Statü gereği, FIBA tarafından İstanbul'a alınan FIBA Avrupa Ligi ''Dörtlü Finali''nde forma giyemeyecek olan Edwards'ın, lisans işlemlerine hemen başlanacağı, Türkiye Basketbol Ligi'nde hafta sonunda Galatasaray ile yapılacak derbi maçta oynayıp oynamayacağına teknik heyetin karar vereceği bildirildi. 
     Sakatlığı nedeniyle sezonu daha önce kapatan Chris Booker'ın yerine alınan NBA deneyimli Edwards, son olarak Amerikan CBA Ligi takımlarından Sioux Falls Skyforce'da forma giyip, play-off'larda en değerli oyuncu MVP seçilmişti. 
     
</TEXT>
</DOC>
