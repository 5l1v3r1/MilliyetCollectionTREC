<DOC>
<DOCNO> 336653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko19.html </URL>
<DATE> 2005/04/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Başkanı Ticari aracın vergisini artırmak acemi tilki kurnazlığı 
</HEADLINE>
<TEXT>

     Ankara Ticaret Odası ATO Başkanı Sinan Aygün, Gümrük Müsteşarlığı tarafından hafif ticari araçların, ''binek'' otomobillerin yer aldığı gümrük tarifesine sokulmasının ardından, Maliye Bakanlığı'nın da bu araçların vergilerini artırma yönünde hazırlık yapmasına tepki gösterdi. 
     Yaptığı yazılı açıklamada, bu düzenlemeyi ''Acemi tilki kurnazlığı'' olarak niteleyen Aygün, yürüyen her şeyin vergileri arttırılarak devlet işlerinin yürütülmeye çalışıldığını savundu. 
     Aygün, ''oldu olacak bisiklet, kamyonet, kamyon, otobüs ve minibüsler de binek sınıfına sokulsun'' derken, böylece Türkiye'nin ''tek tip sosyalist devlet ekonomisine kavuşmuş olacağını'' kaydetti. 
     ''Atların ve eşeklerin de binek kabul edilerek'' vergi kapsamına alınmasını isteyen Aygün, ''sapa, samana, arpaya benzin vergisi de konulsun. Hatta yürüme vergisi de alınsın'' dedi. Aygün, devamla şöyle dedi 
     ''Türkiye, hafif ticari araçların üretim üssü haline geldi. Bu araçların gümrük tarife cetvelini değiştirip vergilerini artırmak, iç pazarın bitmesine neden olacak. Türkiye'de ÖTV kamçısıyla tüketiciyi dövme alışkanlığı yerleştirilmeye çalışılıyor. Hangi dönemde hangi sektör öne çıkıp, biraz büyümeye kalksa, devlet ÖTV silahını çekiyor. Bu düzenleme ile ticari araçların ÖTV oranı, yüzde 37 ile 60 arasında artacak. Sektör tıkanacak ve araç satılmamaya başlanacak. Satışların azalması nedeniyle vergi tahsilatı da düşecek. İçki de vergi oranları arttı, tahsilatlar düştü. Bu örnek ortada. Bindikleri dalı kesiyorlar. Bir kaç zengin ya da sanatçı bu araçları binek araca dönüştürerek kullanıyor diye, tüccar ve sanayicinin eli kolu bağlanır mı Gitsinler onların yakasına yapışsınlar. Tüccardan, sanayiciden ne istiyorlar '' 
     
     YÜRÜYENE DEĞİL UÇANLARA BAKIN 

     Yürüyen her şeyin vergilerini artırmak yerine devlet adına yapılan yurtdışı seyahatlere bir çeki düzen getirilmesi gerektiğini dile getiren Aygün, ''2004 yılında dış gezilerin faturası 42.5 milyon dolara çıktı. 2003 yılına göre bu rakam 4 milyon dolar arttı. Yürüyenlere değil, uçanlara bakın'' diye konuştu. 
     Maliye Bakanlığı'nın hafif ticari araçlardaki vergileri artırma yoluna gitmesi halinde yoğun şekilde dava açmaya hazırlandıklarını bildiren Aygün, ''bugünden söylüyorum. Kızmasınlar, alınmasınlar. Çok sayıda dava açar, yürütmeyi durdurma isteriz. Anayasa Mahkemesine kadar gideriz'' dedi. 

     
</TEXT>
</DOC>
