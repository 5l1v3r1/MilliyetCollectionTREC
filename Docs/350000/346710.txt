<DOC>
<DOCNO> 346710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonsiy10.html </URL>
<DATE> 2005/05/28/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Demirel, resim sergisi açtı... 
</HEADLINE>
<TEXT>

     9. Cumhurbaşkanı Süleyman Demirel, 
     Ressam Murat Polat’ın resim sergisinin açılışını yaptı. 
     İntegra Tıbbi Görüntüleme Merkezi’ndeki serginin açılışında konuşan Demirel, sağlık alanında çok değerli hizmetlerde bulunan merkezin, şimdi sanat alanında da hizmet verdiğini söyledi. 
     Herkesin sanata ve sanatçıya yardımcı olmasını isteyen Demirel, ressam Murat Polat’ın sergisinden elde edeceği gelirin bir kısmını Türk Eğitim Vakfı’na bağışlayacağını ve bunun önemli olduğunu kaydetti. 
     Sanatçıların eğitimin değerini herkesten çok daha iyi anladıklarını ifade eden Demirel, Türk Eğitim Vakfı’nın övünülecek vakıflardan birisi olduğunu, toplum ve eğitim hayatına çok büyük hizmetlerde bulunduğunu ve bulunmaya devam ettiğini belirtti. 
     Ressam Polat da, konuşmasında eğitimin önemine değindi ve bu sergiden elde edeceği gelirin yüzde 30’unu Türk Eğitim Vakfı’na bağışlayacağını bildirdi. 
     Polat’ın bir yılık çalışmasının ürünü olan 17 eserin yer aldığı sergi, 18 Haziran’a kadar açık kalacak. 
     
</TEXT>
</DOC>
