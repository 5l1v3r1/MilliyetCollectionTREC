<DOC>
<DOCNO> 317024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur28.html </URL>
<DATE> 2005/02/20/ </DATE>
<TIME> 18.01 </TIME>
<AUTHOR>  </AUTHOR>
<HEADLINE>
İzmir'de bir kadın dövülerek öldürüldü 
</HEADLINE>
<TEXT>

     İzmir'in Menderes İlçesi'nde saldırıya uğrayıp dövülen kadının, kaldırıldığı hastanede öldüğü bildirildi. 
     Alınan bilgiye göre, Neslihan Güvenç 40 , Menderes-Kuşadası yolu kenarında, vatandaşlar tarafından, dövülmüş halde bulundu. 
     Başına aldığı darbeler sonucu ağır yaralanan ve konuşamadığı bildirilen Güvenç, kaldırıldığı Atatürk Eğitim ve Araştırma Hastanesi'nde hayatını kaybetti. 
     İlçedeki bir akaryakıt istasyonunun marketinde çalışan kadının, işyerinden ayrılıp Değirmendere Beldesi'ndeki evine giderken saldırıya uğradığı bildirildi. 
     Yakınları, 5 yıl önce kocasından ayrılan bir kız çocuğu annesi Güvenç'in, Menderes'te oturan Akşit Ç. tarafından bir süredir tehdit edildiğini bildirdi. 
     Akşit Ç'nin, oğlunun 2 yıl önce başına sert bir cisimle vurularak öldürülmesinden, Neslihan Güvenç'i sorumlu tuttuğu kaydedildi. 
     Jandarmanın, 2 yıl önce ifadesi aldığı Neslihan Güvenç'i, olayla ilgisi bulunmadığı gerekçesiyle serbest bıraktığı öğrenildi. 
     Jandarma ekipleri, Güvenç'i tehdit ettiği öne sürülen Akşit Ç'yi şüpheli olarak aramaya başladı. 
     
</TEXT>
</DOC>
