<DOC>
<DOCNO> 321787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun44.html </URL>
<DATE> 2005/03/08/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Türkiye, Amerikan karşıtlığında 'altın madalyayı' kazandı'' 
</HEADLINE>
<TEXT>

     The Washington Times Gazetesi'nde yer alan bir yorumda, ''Kimse farkında olmadan, Türkiye, küresel Amerikan karşıtlığında 'altın madalyayı' kazandı'' denildi. 
     Amerikan United Press UPI haber ajansının editörü Arnaud de Borchgrave'in imzasıyla yayınlanan yorumda ABD'de iyi bir şeyin sonradan bozulmasını anlatmak üzere kullanılan İngilizce ''Cold Turkey'' Soğuk Hindi deyimi, Türkiye'nin İngilizcede iki anlama gelmesinden de faydalanılarak başlıkta kullanıldı. 
     Yazıda, BBC'nin yaptırdığı bir araştırmaya göre, Türklerin yüzde 82 ile en fazla Amerikan karşıtı ülke olduğu belirtildi. Yorumda, ''Türk medyasındaki bir dizi yalan ve saptırmaların ardından'', bu sonucun şaşırtıcı olmadığı ileri sürüldü. Yorumda, sağ, sol, merkezde veya İslamcı basında, ABD'yi Nazi Almanyası ile kıyaslayan yorumların yer aldığı savunuldu. 
     El Kaide lideri Usame bin Ladin'in 11 Eylül'den bu yana söylediklerinin, Türk gazetecilerinin yansıttığından farklı olduğu da ileri sürüldü. 
     
     ''IRAK SAVAŞI, TERS ETKİ YARATTI'' 
     Yorumda, Türk basınının çeşitli kesimlerinden yazarların ABD ile ilgili yazılarına da eleştirilerek yer verildi. Amerikan karşıtlığının Türkiye'de göreceli olarak yeni bir kavram olduğu, 1990'larda Türklerin yüzde 60'ının ABD'ye ve politikalarına karşı sempati beslediği kaydedildi. Ancak 2003'teki Irak Savaşı'nın ters etki yarattığı ve havanın, Başbakan Recep Tayyip Erdoğan Hükümeti ile beraber değiştiği iddia edildi. 
     TBMM'nin, Irak Savaşı'nda Türk topraklarından kuzey cephesi açılmasını kabul etmeyişiyle ilişkilerde en düşük noktaya ulaşıldığı ve Türkiye'ye sağlanan kredinin bile istenen yumuşamayı yaratamadığı yazıldı. ABD'nin, Irak'ın kuzeyinde bir Kürt devletini desteklediği yönünde Türklerin ''paranoit'' davrandığını ileri süren ABD Başkanı George W. Bush'un, Başbakan Erdoğan ile görüşmelerinde, Irak'ın toprak bütünlüğüne verilen önemi vurguladığı, ancak yine Türk medyasında ABD'nin niyetine ilişkin sorgulamaların yer aldığı ileri sürüldü. 
     Yorumda, ''Türkiye'nin Avrupa Birliği'ne girme emelinin, Ankara'nın Kıbrıs Cumhuriyeti'ni Kıbrıs Rum Kesimi tanıma isteksizliği yüzünden ivme kaybettiği'' gibi iddialar da yer aldı. 
     
</TEXT>
</DOC>
