<DOC>
<DOCNO> 326687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy23.html </URL>
<DATE> 2005/03/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
"Korkmaz Yiğit ile konuşmayı banda aldım, çözümü Yılmaz'a ilettim" 
</HEADLINE>
<TEXT>

     Eski Başbakan Mesut yılmaz ile eski Devlet Bakanı Güneş Taner'in Yüce Divan'da yargılandığı davada tanık olarak dinlenin eski İçişleri Bakanı ve İstanbul Valisi Kutlu Aktaş, 1998'de işadamı Korkmaz Yiğit ile yaptığı görüşmeyi kayda aldırdığını, konuşmaların çözümünü dönemin başbakanı Mesut Yılmaz'a ilettiğini söyledi. 
     Yüce Divan'daki duruşmada tanık olarak dinlenen eski Hazine Müsteşarı Osman Tunaboylu, Hazine'nin ihale ve satış aşamasında bulunmadığını, sadece ihaleye katılanlarla ilgili olarak değerlendirme yaptığını söyledi. 
     Yüce Divan Başkanı Bumin'in, ''Türkbank hisselerinin devrine izin veren onayda bazı hazine yetkililerince neden çekince konulmuştur'' sorusuna Tunaboylu, Hazine'nin hisse devrine karşı çıkmadığını, ancak 600 milyon dolarlık bedelin nasıl ödeneceği konusunda somut bilgiler bulunmadığını kaydetti. 
     İhale sürecine bazı mihrakların müdahale girişiminde bulunduğu yönündeki haberlerin de onaya paraf atanlarda kuşku yarattığını belirten Tunaboylu, bu nedenle hisse devrine ilişkin onayı devlet Bakanı'na sunarken, bu çekincelerin de belirtildiğini söyledi. 
     Tunaboylu, bir başka soru üzerine, bakanın da ihale sürecinde bazı duyumlarının olduğunu belirttiğini, ancak somut hukuki delillerin bulunmadığını belirterek, ''belge yoksa bu yazı neden yazıldı'' diye kendisine sorduğunu anlattı. 
     Tanık, eski İçişleri Bakanı ve İstanbul Valisi Kutlu Aktaş da Türkbank ihalesinin 4 Ağustos 1998'de yapıldığını, kendisinin ise bağımsız bakan olarak 5 Ağustos 1998'de İçişleri Bakanlığı'na atandığını söyledi. 
     
     ''PLATİN KONUTLARINDAN DAİRE TEKLİF ETTİ'' 
     Bakanlık görevine gelmesinden sonra işadamı Korkmaz Yiğit'in kendisinden görüşme talebinde bulunduğunu, ancak uzun süre kabul etmediğini ifade eden Aktaş, Yiğit'e 29 Eylül 1998 tarihinde randevu verdiğini, görüşmenin kayda alınması için de Emniyet'e talimat verdiğini, gerekli düzeneğin hazırlandığını anlattı. Aktaş, şöyle devam etti 
     ''Bana, Korkmaz Yiğit İstanbul'daki Platin konutlarından bir daire verebileceğini söyledi. Fiyatını ne kadar diye sordum bir milyon dolar dedi. Ben de kendisine 'beni satsan 10 bin dolar etmem. Ben bu parayı ödeyemem, teşekkür ederim' dedim. O da bana 'taksitle ödersiniz' dedi. Bu konuyu kapattım. Yiğit, bana, Milliyet Gazetesi'ni, Yeni Yüzyıl gazetesini alacağını medyada genişleyeceğini, milliyetçi çizgide bir yayın yapacağını anlattı. Nesim Malki cinayeti ile ilgili bilgi verdi. Ayrıca, Aladdin Çakıcı'nın kendisini tehdit ettiğini söyledi. Ben bu bandı, aynı gün çözdürdüm, çözümünü yaptırdım ve Başbakan Mesut Yılmaz'a 30 Eylül 1998'de verdim.'' Aktaş, daha sonra Başbakan Yılmaz, dönemin Başbakan Yardımcısı Bülent Ecevit, Devlet Bakanı Bakanı Hüsamettin Özkan ve kendisinin biraraya gelerek, durumu değerlendirdiklerini ve Türkbank ihalesinin iptaline karar verdiklerini anlattı. 
     Bunun ardından CHP'nin de Korkmaz Yiğit ile Alaaddin Çakıcı arasında geçen bant kayıtlarını yayınladığını ve 12 Ekim 1998'de ihalenin iptal edildiğinin kamuoyuna duyurulduğunu kaydeden Aktaş, bir soru üzerine, emniyetin Türkbank ihale sürecine ilişkin istihbarat notundan bilgisi olmadığını söyledi. 
     Sanık Mesut Yılmaz'ın avukatı Uğur Alacakaptan'ın, Yiğit ile yaptığı görüşmede, başka neler konuştuğunu sorması üzerine tanık Aktaş, ''Korkmaz Yiğit bana, korktuğunu, Çakıcı'nın kendisini sürekli tehdit ettiğini, çocuğunun okula gidiş saatlerini tespit ettiğini, kimyasının bozulduğunu söyledi'' diye konuştu. 
     
     ''DEMİRBANK'IN SAHİBİNE SUİKASTI ÖNLEDİK'' 
     Kapatılan İstanbul DGM'nin kararı ile Korkmaz Yiğit'e ait iki telefonun İstanbul Valisi olarak kendi istemi sonucu dinlenilmesine karar verildiğini anlatan sanık Yılmaz'ın avukatı Alacakaptan, bu dinleme sonucuna ilişkin kendisine neden bilgi gelmediğini sordu. 
     Tanık Kutlu Aktaş, bu konuyu İçişleri Bakanlığı'na başladıktan sonra öğrendiğini, daha aynı konuda kendisine herhangi bir bilgi gelmediğini ifade etti. 
     Aktaş, valiliği döneminde emniyet ile çok başarılı çalışmalar yaptıklarını Demirbank'ın sahibine suikast yapılmasını önlediklerini söyledi. 
     
     SANIK TANER 
     Tanıkların ifadesinin ardından söz alan sanık Güneş Taner, kendisi yurtdışında bulunduğu için ihalenin hukuken iptalinin bekletildiğini, bunun kendisine vekalet eden dönemin bakanının imzası ile neden yapılmadığının akla gelebileceğini söyledi. 
     Hazine Müsteşarlığı'nın üst düzey bürokratları ile birlikte yurtdışında bulunduğunu anlatan Taner, ''Bankacılık sistemi çok hassas bir sistemdir. Korkmaz Yiğit'in zaten bir bankası vardı. Böyle kesin, hukuki bir delil elde edilmeden eğer ihale iptal edilseydi, sistemde kopma, çalkantı olurdu. Bu diğer bankalara da sirayet ederdi. Zaten Hazine'nin verdiği izin ön izindir. Bunun koşulları vardır. Koşullar yerine getirilmezse zaten izin iptal edilir'' diye konuştu. 
     Sanık Taner'in avukatı Ömer Lütfü Avşar, davanın 16 Şubat'ta yapılan ilk duruşmasından sonra 17 Şubat'ta Bakanlar Kurulu kararı ile ''tehdit devam etmesine'' rağmen Taner'in korumasının kaldırıldığını söyledi. Avşar, bu kararı anlayamadıklarını belirtti. 
     
</TEXT>
</DOC>
