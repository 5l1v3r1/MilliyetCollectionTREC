<DOC>
<DOCNO> 338107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko39.html </URL>
<DATE> 2005/04/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Türkiye'den Guinness'e iki aday... 
</HEADLINE>
<TEXT>

     Uluslararası Değerli Taşlar ve Metaller Sergisi'nde yer alan 2 kilogramlık gümüş telkari gondol ve halı desenli ipek dokuma küpeler için Guinness Rekorlar Kitabı'na başvuruda bulunulacak. 
     İstanbul Teknik Üniversitesi İTÜ Maden Fakültesi Maden Mühendisliği Bölümü ve Yurt Madenciliğini Geliştirme Vakfı'nın işbirliği ile düzenlenen ''Uluslararası Değerli Taşlar ve Metaller Sempozyumu ve Sergisi''nde, sergiye özel olarak davet edilen Guinness adayı eserler ilgi çekti. 
     Hereke'den gelen Kani Işık, sergide Guinness Rekorlar kitabı için hazırladığı küçük takılar hakkında bilgi verdi. Yaptığı eserlerin dünyada eşinin olmadığını ifade eden Işık, ''Bu eserin santimetrekaresinde 400 düğüm bulunuyor. Böyle bir tasarımı dünyada ilk ben yaptım'' dedi. 
     Işık, ipekten 1 haftada dokuduğu halı desenli küpelerin tanesini 400 YTL'ye, ipek kemeri ise alıcı bulması halinde 700 bin YTL'ye satabileceğini kaydetti. 
     İTÜ Maden Fakültesi Öğretim Üyesi ve Guinness Rekorlar Kitabı Türkiye Temsilcisi Prof. Dr. Orhan Kural da, Kani Işık'ın eserlerinin Guinness Rekorlar Kitabı'na girebilmesi için kendisine başvurduğunu söyledi. 
     Bunun üzerine Işık'ı sergiye davet ettiklerini ifade eden Kural, ''Eserleri fotoğraflayıp Rekorlar Kitabı'na yollayacağız. Yeni bir kategori olarak bildireceğiz. Bu tür koleksiyonlar zaman zaman kitapta yer alıyor. Guinness tarafından enteresan bulunursa eserin kitaba girmemesi için neden yok'' diye konuştu. 
     
     DİĞER REKOR ADAYI 
     Serginin diğer Guinness Rekorlar Kitabı adayı olan gümüş telkari gondolu yapan ustalardan Mustafa Duman ise yaklaşık iki yıl boyunca üzerinde çalıştıkları telkari gondolu, 1 ay içinde tamamladıklarını söyledi. 
     Duman, ince gümüş tellerin ince çubuklar üzerinde kıvrılmasıyla hazırlanan eserin, yaklaşık 4.5 milyar liraya mal edildiğini ve eser için 2 kilogram saf gümüş kullanıldığını anlattı. 
     
</TEXT>
</DOC>
