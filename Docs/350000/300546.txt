<DOC>
<DOCNO> 300546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko18.html </URL>
<DATE> 2004/12/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Proton, yeniden Türkiye pazarında... 
</HEADLINE>
<TEXT>

     Merkezi Malezya'da bulunan otomotiv firması Proton'un dünya genelinde yeniden yapılandığı, bu çerçevede Türkiye'yi Avrupa'daki üslerinden biri olarak belirlediği bildirildi. 
     Proton Türkiye Genel Distribütörü, Ulu Motor Sanayi ve Ticaret A.Ş Genel Müdürü Mert Güçlüer, Proton'a Türkiye'deki servis, yedek parça hizmetleri ve araç satışı konularında hizmet vereceklerini söyledi. 
     Kısa vadede mevcut kullanıcıların istek ve ihtiyaçlarına, bunlarla bağlantılı yedek parça ve servis hizmetlerinin sağlanmasına ağırlık vereceklerini belirten Güçlüer, ''2005 yılı ortasında satışa sunulması beklenen WAJA ve GEN 2 modelleri ise Proton'un yenilenen kimliği ve teknolojisinin ilk yansımaları olacak'' dedi. 
     Güçlüer, Türkiye'de 5 binin üzerinde Proton kullanıcısı bulunduğunu ve ilk hedefin bu kullanıcıların ihtiyaçlarına göre uygun fiyatlı bol orjinal yedek parça sağlanarak, kaliteli servis hizmeti sunulması olduğunu ifade etti. 
     ''Proton kullanıcılarıyla yeniden biraraya gelmekten mutluyuz'' diyen Güçlüer, şunları kaydetti 
     ''Auto Show Otomobil Fuarı'nda yetkili servis olmak için ülke genelinde 84, bayi olmak için de 65 başvuru aldık. Bunun yanı sıra bine yakın Proton kullanıcısıyla da yüz yüze görüşme yaptık. Böylece istek ve beklentilerini daha iyi anlama fırsatı bulduk. Dünyada yeniden yapılanan Proton, Türkiye'deki Avrupa'daki üslerinden biri olarak belirledi.'' Güçlüer, Türkiye'de 2005 yılı sonuna kadar 25 yetkili servis ve 20 bayi açmayı hedeflediklerini, yapılanmalarını öncelikle İstanbul, Ankara, İzmir, Trabzon, Bursa, Erzurum, Gaziantep, Adana, Antalya, Kocaeli, Konya ve Eskişehir'den başlatarak Türkiye'ye yayacaklarını bildirdi. 
     Mevcut Proton sahiplerinin ihtiyaçlarına göre piyasa şartlarına uygun, bol orijinal yedek parça sağlanması, makul servis ve yedek parça fiyatları ile kaliteli hizmet sunmayı arzuladıklarını anlatan Güçlüer, Türkiye genelinde tesis edecekleri yetkili satıcı teşkilatı ile yeni modellerini tüketiciyle buluşturacaklarını da sözlerine ekledi. 
     
</TEXT>
</DOC>
