<DOC>
<DOCNO> 336017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur53.html </URL>
<DATE> 2005/04/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Eski bakan Akkaya gözaltına alındı .. 
</HEADLINE>
<TEXT>

     Eski Devlet Bakanı Kemal Akkaya, piyasaya sahte Mastercard seyahat çeki sürdükleri belirtilen 2 kişi ile birlikte gözaltına alındı. 
     AA Muhabirinin aldığı bilgiye göre, Akkaya, dün özel bir bankaya giderek bir Mastercard seyahat çekini bozdurmak istedi. 
     Banka görevlilerinin yaptığı araştırma sonucu seyahat çekinin sahte olduğu saptandı. Banka görevlileri olayı Ankara Kaçakçılık ve Organize Şube Müdürlüğü'ne bildirdi. 
     Bunun üzerine Mali Büro Amirliği ekipleri Akkaya'yı gözaltına aldı. 
     Akkaya'nın söz konusu çeki Reşat B. ve Süleyman Y. adlı kişilerden aldığını söylemesi üzerine bu kişiler de gözaltına alındı. Bu kişilerle birlikte adeti 100 ABD doları değerinde olan 479 adet sahte seyahat çeki elde edildi. 
     Emniyette ifadesi alınan Akkaya, çekin sahte olduğunu bilmediğini, çeklerin bozdurulmasında yardımcı olunması talebi üzerine bankaya bozdurmaya götürdüğünü söyledi. 
     Reşat B. ve Süleyman Y'nin söz konusu sahte çekleri, Rumen uyruklu bir kişiden para karşılığı aldıklarının tespit edildiği öğrenildi. 
     
</TEXT>
</DOC>
