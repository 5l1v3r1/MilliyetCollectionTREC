<DOC>
<DOCNO> 347651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko07.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Interflug sigortasız uçtu' 
</HEADLINE>
<TEXT>


Dün uçuşlarını durduran Türk havacılık şirketi Interflug'un sigortasız uçtuğu iddia ediliyor 


Alman Seyahat Acenteleri Birliği, Interflug'un iflas sigortası olmadığı halde bilet sattığını iddia etti. Hamburg Savcılığı da dolandırıcılık soruşturması açma konusunu inceliyor. Alman Seyahat Acenteleri Birliği DVR , Türk işadamı Kemal Atakan'ın eski Doğu Almanya'nın havayolu şirketi Interflug'un adını ve logosunu satın alarak oluşturduğu Interflug'un iflas sigortası olmadan çalıştığını açıkladı. 
Antalya'da mahsur kalan Interflug'un yolcusu 200 Alman turist, önceki gece Stuttgart'a götürüldü. Stuttgart Havalimanı Sözcüsü, acente iflas edip, uçak kaldıramayınca Antalya'da mahsur kalan turistlerin, Öger Tour uçağıyla ülkeye getirildiğini açıkladı. 

Savcı inceliyor 
DRV, Zürich Sigortası'nın Interflug ile yapılan sigorta sözleşmesini 28 Nisan'da iptal etmesine karşın İnterflug'un kendilerine 28 Mayıs'ta sigortalarının bulunduğuna dair bilgi verdiğini vurguladı. Şirketin sahibi Kemal Atakan'ın yine Almanya merkezli Jet Ekspress ve Trans Atlas adlı iki seyahat acentasının, iki yıl önce iflas ettiği de öğrenildi. Hamburg Savcılığı da iflas ettiği gerekçesiyle Interflug'un yöneticisi hakkında soruşturma başlatılıp başlatılmaması konusunu inceliyor. Hamburg Başsavcısı Rüdiger Bagger, Interflug'un yöneticisi hakkında sigorta anlaşmalarına uymadığı gerekçesiyle dolandırıcılık suçundan soruşturma açılıp açılmamasını araştırdıklarını söyledi. 



</TEXT>
</DOC>
