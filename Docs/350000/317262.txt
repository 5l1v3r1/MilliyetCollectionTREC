<DOC>
<DOCNO> 317262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy26.html </URL>
<DATE> 2005/02/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çiçek Türkiye ABD ile ilişkilere ne kadar önem verdiğini ispatlamıştır 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türk-ABD ilişkilerine önem verdiklerini belirterek, ''Türkiye, bu ilişkilere ne kadar önem verdiğini her defasında ispatlamıştır'' dedi. 
     Çiçek, açıklamalarının ardından gazetecilerin sorularını yanıtladı. 
     AB konusunda müzakere heyetinin nasıl bir yapıda olacağı ve başmüzakerecinin kim olacağının belirlenip belirlenmediğine ilişkin soru üzerine Çiçek, özellikle AB sürecinde çaba harcayan bazı sivil toplum kuruluşlarının, geçen hafta, Başbakan Recep Tayyip Erdoğan da dahil birçok bakanı ziyaret ettiğini anımsattı. Çiçek, ''Bu konu, o çerçevede hep konuşulmuştur, bugün özel olarak konuşmadık'' dedi. 
     Toplumda herkesin, kendi bulunduğu noktadan AB ile ilgili beklentisinin bulunduğunu dile getiren Çiçek, ''Şayet o beklenti o gün cevaplanmadıysa, gündeme gelmediyse, sanki bu konu hükümetin gündeminde yok, bu konuda rahatlık, bir yorgunluk var gibi zaman zaman değerlendirmeler oluyor. Şu an her ortam, kendi yönünde AB ile ilgili bu çalışmaları sürdürüyor. Bu daha çok içe dönük çalışmalar ve gayretlerdir'' diye konuştu. 
     Çiçek, bugün, başmüzakerecinin kim ve heyetinde kimlerin yer alacağı konularını görüşmediklerini bildirdi. 
     ''Bize göre en son üzerinde durulması gereken konu bu'' diyen Çiçek, ''Bugün bunu konuşmadık. Ama AB ile ilgili çalışmalar kendi mecrasında sürdürülüyor. Bundan herkesin emin olması lazım. Çünkü AB konusunu bu hükümetin ne kadar önemsediği ve ne kadar çaba sarfettiği kamuoyunca bilinmektedir. Bu heyecanımızda, gayretimizde en ufak bir eksiklik söz konusu değildir'' dedi. 
     İçe dönük her türlü çalışmayı sürdürdüklerini ifade eden Çiçek, zamanı gelince bu sorunun da cevabının ortaya koyulmuş olacağını belirtti. 
     
     ''ÇIKAR ESASINA DAYALI İLİŞKİLER'' 
     Bir gazetecinin ''ABD ile ilişkilerde yumuşak ve yapıcı açıklamalarda bulundunuz. Ancak Başbakan Erdoğan, ABD Dışişleri Bakanı ile görüşmesi öncesi sert açıklamalarda bulundu. ABD Dışişleri Bakanı'nın Türkiye'ye yaptığı ziyaretten sonra bir yumuşama var. Geri adım mı söz konusu '' sorusu üzerine Çiçek, üslup konusunun zaman zaman gündeme geldiğini ifade etti. Çiçek, herkesin konuyu izahta benimsediği bir tarz ve üslubun olduğunu kaydetti. 
     ''Ama konunun özüne bakmak doğrudur'' diyen Çiçek, şunları söyledi 
     ''Hangi makamdan açıklama yapılırsa özünde şu var Biz Türk-ABD ilişkilerine önem veriyoruz. Bu ilişkilerin iki tarafın yararına olduğuna inanıyoruz. Türkiye, bu ilişkilere ne kadar önem verdiğini de her defasında ispatlamıştır. Meseleye bu çerçevede bakmak lazım. ABD Dışişleri Bakanı'nın yapmış olduğu bu ziyarette hiç şüphesiz son derece önemlidir ve anlamlıdır. En başta, Türkiye, ziyaret yaptığı ülkelerin başında gelmektedir. Hatta bir başka ülkenin dışişleri bakanıyla Türkiye'de görüşmüştür. Burayı görüşülebilecek bir ülke olarak tercih etmiştir. Bütün bunlar aslında bizim söylediğimiz doğrultuda gelişmelerdir. Bunların daha da ileriye götürülmesini arzu ederiz. Tabii olarak, her ülke gibi, dış politikada çıkar esasına dayalı ilişkilerdir bu. 
     İki tarafın birbirlerinden beklentileri var. Bizim beklentilerimiz var, bunlar meçhul şeyler değil. ABD'nin bizden beklentileri var. Onlar da meçhul şeyler değil. Bu çerçevede ilişkilerin dostane şekilde sürdürülmesi, iki ülkenin yararına olacaktır. Meseleye biz böyle bakıyoruz. Bunun dışındakiler çok fazla üzerinde durulacak konular değil.'' 
     
     KKTC 
     Bir gazetecinin, ''KKTC'de hükümetin bir an önce kurulmasının önemli olduğu ve bunun Ankara Anlaşması'nın AB'ye yeni üye olan 10 ülkeye teşmil edilmesi için önem taşıdığı'' sözlerini anımsatarak, barış sürecinin yeniden başlatılması için Ankara Anlaşması'nın bu 10 ülkeye teşmil edilmesinin beklenip beklenmeyeceğini sorulması üzerine Çiçek, Türkiye'nin bu konuda beklentisinin daha önce açıklandığını belirtti. 
     Çiçek, ortada, Türkiye'nin desteklediği ve KKTC tarafından onaylanmış Annan Planı olduğunu kaydederek, ''Bu plan çerçevesinde bu müzakerelerin başlamasını ve kalıcı bir çözümün olmasını arzu ediyoruz'' dedi. 
     Cemil Çiçek, geçici bir hükümet yerine, seçimler de yapıldığına göre, kalıcı bir hükümetin işbaşında bulunmasının, bu süreci daha da hızlandıracağını kaydetti. 
     İşbirliği yapılabilmesi açısından da halktan destek almış, güvenini tazelemiş bir hükümetle bu işi götürmenin kolaylığının ortada olduğunu ifade eden Çiçek, ''Onun için hükümetin bir an önce kurulması lazım. Kaldı ki her seçim dönemi, ister istemez, bizim açımızdan da seçimlerin biraz askıya alındığı dönem olur. Halbuki şu an Türkiye'nin, KKTC'nin kaybedecek bir dakikası, bir günü dahi yoktur. Bir an evvel işin sorumlularının belirlenip, konunun üzerine süratle gidilmesi gerekmektedir. Onun için hükümetin bir an evvel kurulması temennimizdir'' dedi. 
     İstifa eden Kültür ve Turizm Bakanı Erkan Mumcu'nun yerine gelecek kişiyle ilgili olarak Başbakan Erdoğan'ın toplantıda bir değerlendirmesinin olup olmadığının sorulması üzerine, bu konuların Türkiye'nin geleneğine göre Bakanlar Kurulu'nda konuşulan, orada müzakere edilen konular olmadığını belirten Çiçek, Anayasa'ya göre bakanı atamanın Başbakan'ın yetkisinde olduğunu anımsattı. 
     Anayasa'ya göre istifa, ölüm veya azil sebebiyle bakan koltuğu boşalırsa atama için Anayasa'ya göre 15 gün süre olduğunu belirten Çiçek, ''Bu 15 gün içinde bir atama her halükarda yapılacaktır. Bundan önce de böyle olmuştur'' dedi. 
     
</TEXT>
</DOC>
