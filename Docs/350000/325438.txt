<DOC>
<DOCNO> 325438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/ydilmen.html </URL>
<DATE> 2005/03/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
10 dakika önlem 
</HEADLINE>
<TEXT>



İki takım arasında dünkü maçta bir tek fark vardı. Bir tanesi 5'te 4 attı, diğeri 5'te 2. 
Galatasaray'a karşı Anadolu takımları özellikle de Ali Sami Yen'de ne yapıp edip ilk 15 dakika gol yemeyecekler. Öylesine tempolu başlıyorlarki maça... Santrada Hakan Şükür topu Cihan'a gönderiyor. Cihan rakip ceza alanına şişiriyor ve prese başlıyorlar. Bu aşağı yukarı bir 15 dakika sürüyor. Bu presin sonunda da mutlaka golü buluyorlar. Dün de bunu her iki yarıda yaptılar. Daha önceki maçlara nazaran bir problem vardı. İlk kez 2 - 0 önde olmalarına rağmen rakibe bu kadar pozisyon verdiler. Bunda Ankaraspor forvet ve orta sahasının Galatasaray savunmasına uyguladığı pres etkiliydi. İlk yarı iki gol çıkardılar, net bir pozisyonu kaçırdılar. 

Tatlı süperdi 
2-2'den sonra Erman gibi yetenekli bir ismin golü yapamayışı maçın kader anıydı. İkinci yarının ilk dakikasında Necati'nin sürati, çabukluğu ve asisti ile 3-2'yi yakalayan Galatasaray, Hasan Şaş'ın presi ile de kazandığı dördüncü golle maçı bitirdi. İlk yarıdaki hataları tekrarlamadı. Rakibine sadece bir pozisyon verdi. 
Ribery kesinlikle çok yetenekli bir oyuncu. İlk 10 dakika ve son 10 dakikada çok iyi oynadı. İki mükemmel asist yaptı. Diğer 70 dakika ise oyunda yoktu. Ankaraspor'da da Tita çok yetenekli oyuncu. Her takımda oynayabilir. Sahanın en iyisi kim derseniz Serdar Tatlı derim. Bir hakem bundan daha iyi maç yönetemez. Avantajları iyi değerlendirdi, bedava kart çıkarmadı. Açıkcası hem Serdar Tatlı'yı, hem de böyle yönetimleri özlemiştik. 



</TEXT>
</DOC>
