<DOC>
<DOCNO> 304677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo07.html </URL>
<DATE> 2005/01/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hido 22 sayıyla en skorer oyuncu oldu, Memo double double yaptı 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 10 maçla devam edildi. 
     Doğu Konferansı Güneydoğu Grubu'nun iddialı takımlarından Orlando Magic, sahasında Charlotte Bobcats'i 111-91 gibi farklı skorla yenerken, ligdeki 17. galibiyetini de almış oldu. 
     Sezon başında Magic'e transfer olan Hidayet Türkoğlu, sonradan dahil olduğu maçta 19 dakika forma giyerken, 22 sayı, 5 ribaunt ve 2 asistle takımının en skorer oyuncusu olmayı başardı. 
     Hidayet, 2 sayılık atışlarda 7'de 3, 3 sayılık atışlarda 4'te 2 ve serbest atışlarda 11'de 10 isabet bularak gecenin yıldızı oldu. 
     Magic'te Pat Garrity ve Grant Hill 16 sayıyla, Dwight Howard ise 10 sayı ve 12 ribauntla galibiyete katkı sağladı. 
     Charlotte Bobcats'te ise Slovenyalı oyun kurucu Primoz Brezec, 18 sayı ve 3 ribauntla takımının en skorer oyuncusu olurken, Kareem Rush ve Emeka Okafor maçta 15'er sayı bulmalarına rağmen yenilgiyi engelleyemediler. 
     
     MEHMET OKUR'UN DOUBLE-DOUBLE'I UTAH JAZZ'A YETMEDİ 

     Bu sezon çok kötü günler geçiren ve üst üste 8. maçını kaybeden Utah Jazz, deplasmanda Chicago Bulls'a 84-78 yenilerek ligdeki 23. yenilgisini aldı. 
     Geçen yılın şampiyonu Detroit Pistons'tan sezon başında Jazz'da transfer olan Mehmet Okur, 29 dakika sahada kaldığı maçta 12 sayı ve 11 ribauntla double-double yapmayı başardı. 
     Okur, 8 kez denediği 2 sayılık atışlarda 2, 3 sayılık atışlarda 2'de 1 ve serbest atışlarda 5'te 5 isabet oranı yakaladı. 
     Jazz'da Gordan Giricek ve Matt Harpring'in rakip potaya 13'er sayı göndermeleri galibiyet için yeterli olmadı. 
     Chicago Bulls'ta Luol Deng, 22 sayı, 7 ribaunt ve 4 asistle maçın en skorer oyuncusu olurken, 21 sayı ve 5 ribauntla oynayan Eddy Curry, galibiyete katkı yaptı. 
     
     ALLEN IVERSON'SUZ 76'ERS, TIMBERWOLVES'A YENİLDİ 

     Doğu Konferansı Atlantik Grubu'nun güçlü takımlarından Philadelphia 76'ers, süper yıldızı Allen Iverson'un sakatlığı nedeniyle yer almadığı maçta Minnesota Timberwolves'a 89-84 yenildi. 
     Ligde çıktığı 32 maçtan 15 galibiyet alarak grubunda 2. sırada bulunan 76'ers'ta Corliss Williamson 21 sayı ve 6 ribauntla takımının en skorer oyuncusu olurken, 17 sayı ve 9 ribauntluk performans sergileyen Marc Jackson'un çabaları galibiyet için yeterli olmadı. 
     Timberwolves'ta ise 26 sayı ve 5 ribauntla maçı tamamlayan Sam Cassell ile birlikte rakip pota altında etkili olan ve 23 sayı atan Wally Szczerbiak ve 18 sayı ve 18 ribauntla double-double yapan geçen yılın en değerli oyuncusu MVP Kevin Garnett, takımına galibiyeti getiren isimler oldular. 
     
     Ligde günün diğer maçlarında alınan sonuçlar şöyle 

     Milwaukee Bucks-Toronto Raptors 107-105. 
     Detroit Pistons-Boston Celtics 110-104. 
     New Jersey Nets-Golden State Warriors 82-72. 
     Sacramento Kings-Atlanta Hawks 100-97. 
     Memphis Grizzlies-New Orleans Hornets 84-76. 
     Miami Heat-Portland Trail Blazers 103-92. 
     Los Angeles Lakers-Houston Rockets 111-104. 

     
</TEXT>
</DOC>
