<DOC>
<DOCNO> 344925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo30.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ATLETİZM 

Yeliz Ay şaşırttı 
Macaristan'ın Miskolc kentinde düzenlenen Avrupa Yürüyüş Kupası'nda, olimpiyatlara katılan Yeliz Ay, 30. sırayı aldı. Rekortmen atletimiz, 20 kilometrede 1.38.38'lik derece yaparken, 10 kilometre genç bayanlarda Narin Sağlam 50.05'le dokuzuncu oldu. Genç erkekler 10 kilometrede ise Abdürrahim Çelik 48.09 ile 31.'likte kalırken, büyük erkeklerde Recep Çelik 1.32.05'lik derecesiyle 34, Veysi Aslan da 1.43.21 ile 48. oldu. 

UNIVERSIADE 

Denetim sürüyor 
İzmir'de yapılacak Dünya Üniversiteler Yaz Spor Oyunları UNIVERSIADE öncesinde FISU İcra Komitesi Üyesi Stavros Douvis tesislerde incelemelerde bulundu. Spor Koordinatörü Mustafa Ferit Acar, FISU Başkanı George Killian'ın organizasyon öncesinde son durum hakkında bilgi almak istediğini belirterek, "Kontrol için gelen Douvis, tesislerin kısa sürede geldiği noktaya çok şaşırdı. Özellikle Örnekköy'deki tenis tesisinden övgüyle söz etti" dedi. 

RALLİ 

Özdoğan çifti rakip tanımadı 
Uluslararası Klasik Otomobil Batı Anadolu Rallisi Selahattin - Ayşegül Özdoğan çiftinin üstünlüğüyle sona erdi. Çeşme Kalesi'nden start alan ve 57 aracın yarıştığı organizasyonda, 1972 model Jaguar ile ilk sırayı alan Özdoğan ikilisini, 1973 BMW'yi kullanan Serkan - Aylin Göksin Sorguç ile 1968 Mercedes'le yarışan Aydın Harezi - Karel Depollo takip etti. 

OKÇULUK 

Hedefi vurdular 
10.'su düzenlenen Kağıthane Okçuluk müsabakaları büyüklerde Ali Kılıç'ın şampiyonluğuyla tamamlandı. Metin Us ile Murat Özveri Kılıç'ı takip ederken, gençlerde Metin Ateş ilk sırayı aldı. Genç bayanlarda Emine Yücel birinci olurken, yıldızlarda Ceyda Yolar rakiplerini geride bıraktı. n SAİM BOZER 


</TEXT>
</DOC>
