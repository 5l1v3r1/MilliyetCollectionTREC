<DOC>
<DOCNO> 314149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy04.html </URL>
<DATE> 2005/02/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Avrupa'daki PKK'lılar karalar giyecek... 
</HEADLINE>
<TEXT>

     İmralı Cezaevi'nde bulunan Abdullah Öcalan'ın yakalanarak Türkiye'ye getirilişinin yıl dönümünde, Avrupa'daki PKK'lı Kürtler "karalar giymeye" hazırlanıyor. 
     PKK Kongra-Gel'in, altı yıl önce Kenya'da yakalanarak Türkiye'ye getirilen Abdullah Öcalan için 12 Şubat'ta Fransa'nın Strazburg kentinde gerçekleştireceği merkezi mitinge katılımcılar siyah giysiler giyerek gelecek. 
     Hazırlıkları süren mitinge, Avrupa'nın değişik ülkelerinden çok sayıda kişinin katılması bekleniyor. 
     Miting için otobüsler ve özel arabalarıyla geleceklerin yürüyüş ve ardından miting gerçekleştiriceği, kadınlar ve gençlerin taşıyacakları pankartlar ve siyah giysilerle en önde yer alacağı öğrenildi. Öcalan'ın yakalandığı 15 Şubat'ı "kara gün" olarak ilan eden PKK yanlıları, mitinge bu nedenle siyah giysilerle katılacak. 
     Bazı Kürt şarkıcıların da mitingde konser vereceği, PKK Başkanı Zübeyir Aydar ile bazı Avrupalı parlamenter ve belediye başkanlarının da mitinge destek verecekleri bildirildi. 
     
     15 ŞUBAT'TA MARSİLYA'DA 
     Öte yandan, 15 Şubat'ta da Marsilya'da bir protesto yürüyüşü düzenlenecek. Canabiere meydanında başlayacak yürüyüşe katılanlar İsrail, Yunanistan ve Türkiye konsolosluklarının önüne siyah çelenk bırakacak. Eski DEP milletvekili ve Kongra-Gel Başkan Yardımcısı Remzi Kartal'ın tutuklanmasını protesto etmek amacıyla aynı gün Alman Konsolosluğu'nun önüne siyah çelenk bırakılacak. 
     
</TEXT>
</DOC>
