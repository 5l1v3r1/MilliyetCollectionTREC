<DOC>
<DOCNO> 346529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas10.html </URL>
<DATE> 2005/05/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Savaştan 60 yıl sonra bulundular 
</HEADLINE>
<TEXT>

     İkinci Dünya Savaşı’nda Japon imparatorluk ordusunun saflarında savaşan iki askerin, Filipinlerin Mindanao adasında hayatta olduğu öne sürüldü. 
     Japon basını, 1945 hezimetinden sonra Filipinlerde terk edilen iki askerin isimlerini bile yazdı. 85 yaşındaki Tuzuki Nakauçi ve 87 yaşındaki Yoşio Yamakava adlı gazilerin, "Panter Tümeni" olarak adlandırılan 30. İmparatorluk Tümeni’nden oldukları kaydedildi. 
     Japon hükümeti, konuyu araştırmak ve eski Japon askeri olduğu söylenen kişilerin kimliklerini doğrulamak için bölgeye ekip yolladı. 
     Başbakan Juniçiro Koizumi, "Haber doğruysa büyük sürpriz olur..." diyerek heyecanını belli etti. 
     Gazetelere göre, eski askerler, 20 yılı aşkın süredir Müslüman ayaklanmasına sahne olan Mindanao adasında General Santos limanını çevreleyen dağlarda yaşıyorlardı. Gaziler, savaşta ölen askerlerin kalıntılarını toplayan bir Japon yurttaşınca bulundu. Gazilerin, Japonya’nın 15 Ağustos 1945’te teslim olduğunu bilip bilmedikleri ise bilinmiyor. 
     "Panter Tümeni"nin yüzde 80’i, Amerikan sömürgesi Filipinlerde Amerikan ordusuyla çatışmalarda ölmüş ya da kaybolmuştu. 
     
</TEXT>
</DOC>
