<DOC>
<DOCNO> 347784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun47.html </URL>
<DATE> 2005/06/01/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Şaron ile Abbas arasındaki zirve, 21 Haziran'da... 
</HEADLINE>
<TEXT>

     İsrail Başbakanı Ariel Şaron ile Filistin Devlet Başkanı Mahmud Abbas arasında 21 Haziran’da bir zirve düzenleneceği açıklandı. 
     Filistinli başmüzakereci Saib Erekat, Şaron ile Abbas arasında Şubat ayında Mısır’da varılan ateşkesten sonra ilk defa yapılacak olan zirvenin, bu ayın 3. haftasında olacağını söyledi. 
     Erekat, bugün Şaron’un yardımcısı Dov Weisglass ile bir araya gelerek zirve tarihini saptadıklarını ve zirveden önce Weisglass ile iki kere daha görüşeceklerini belirtti. 
     Saib Erekat, zirvede ele alınacak konular arasında ateşkesin devamı, Batı Şeria’daki kentlerin Filistin’in denetimine verilmesi, Filistinli mahkumların bırakılması ile Kudüs belediyesinin arkeolojik park inşaatı için Araplara ait evlerin yüzde 88’ini yıkma planının bulunduğunu söyledi. 
     Şaron’un makamından yapılan açıklamada da zirvenin 21 Haziran’da yapılacağı teyit edildi. 
     
</TEXT>
</DOC>
