<DOC>
<DOCNO> 323785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur30.html </URL>
<DATE> 2005/03/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kızını öldüren anne 30 yıl hapse mahkum oldu 
</HEADLINE>
<TEXT>

     Konya'da, 1 yaşındaki çocuğunu öldürdüğü iddiasıyla yargılanan anne, 30 yıl ağır hapis cezasına çarptırıldı. 
     Konya 3. Ağır Ceza Mahkemesi'nde görülen davanın duruşmasına, tutuklu olarak yargılanan anne Hatice Tümer 21 ve avukatı Yılmaz Güneytepe katıldı. 
     Sanık avukatı Güneytepe, ''Müvekkilim, cezai ehliyeti olmayan, sağlıklı insan gibi davranabilen, ancak ağır psikolojik sorunları olan bir kişidir. Bu nedenle müvekkilimin tedavi olması için tahliyesini talep ediyorum'' dedi. 
     Mahkeme Başkanı Celal Karakurt tarafından görüşü istenilen savcılık, sanığın, Türk Ceza Kanunu'nun TCK 450. Maddesi'nin birinci fıkrası uyarınca, müebbet hapis cezasına çarptırılmasını istedi. 
     Karar öncesi son sözü sorulan Hatice Tümer, ''Bir diyeceğim yok. Taktir mahkemenindir'' dedi. 
     Mahkeme Heyeti, hakkında müebbet cezası istenen Tümer'e, hafifletici nedenleri de göz önünde bulundurarak, TCK'nın aynı maddesi uyarınca 30 yıl ağır hapis cezası verdi. 
     Hatice Tümer, yaklaşık 1.5 yıl önce, Konya'da, gayrimeşru olarak dünyaya getirdiği 1 yaşındaki ''Ceren'' adlı kız çocuğunu tülbentle boğarak öldürmüş, olay sonrası güvenlik güçlerince yakalanarak gözaltına alınmıştı. 
     
</TEXT>
</DOC>
