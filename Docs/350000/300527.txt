<DOC>
<DOCNO> 300527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun61.html </URL>
<DATE> 2004/12/24/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
"Nükleer casus" Vanunu yeniden gözaltına alındı 
</HEADLINE>
<TEXT>

     İsrail polisi, ''nükleer casus'' Mordehay Vanunu'yu yeniden gözaltına aldı. 
     Polis, Vanunu'nun bugün Batı Şeria'nın Beytüllahim kentine girmeye çalışırken yakalandığını bildirdi. 
     Mordehay Vanunu'nun, ilk sorgusunda, ''Beytüllahim'e gitmesinin İsrail makamlarınca yasaklandığını bilmesine rağmen buraya giderek Milad Kilisesi'nde dua etmek istediğini'' anlattığı belirtildi. 
     İsrail'in Vanunu'ya getirdiği kısıtlamalar arasında Batı Şeria ve Gazze Şeridi'ne gitme yasağı da bulunuyor. 
     Vanunu, ''yabancılara gizli bilgiler verdiği ve cezaevinden çıktıktan sonra kendisine getirilen kısıtlamaları ihlal ettiği'' gerekçesiyle 11 Kasım'da da gözaltına alınmış, ertesi gün bir hafta boyunca doğu Kudüs'teki Anglikan kilisesi misafirhanesinde gözhapsinde tutulmak üzere serbest bırakılmıştı. 
     İsrail'in nükleer sırlarını ifşa etmekten 1986 yılında 18 yıl hapis cezasına çarptırılan Vanunu, cezasını tamamlayarak geçen nisanda özgürlüğüne kavuşmuştu. 
     İsrail polisi, Vanunu'nun yabancılara gizli bilgiler verdiğinden ve serbest kaldıktan sonra kendisine getirilen kısıtlamaları ihlal ettiğinden şüpheleniyor. 
     
</TEXT>
</DOC>
