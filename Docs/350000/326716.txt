<DOC>
<DOCNO> 326716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo26.html </URL>
<DATE> 2005/03/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
David Beckham Real Madrid'ten ayrılabilirim... 
</HEADLINE>
<TEXT>

     Real Madrid'in yıldız futbolcusu David Beckham, İspanyol kulüpten ayrılabileceğini söyledi. 
     İngiltere Milli Takımı kaptanlığını da yapan David Beckham, son 2 haftadır meydana gelen olayların kendisini İspanya'daki geleceğiyle ilgili düşünmeye sevkettiğini söyledi. 
     Beckham, çocuklarının gazeteciler tarafından taciz edildiğini öne sürerek, ''İspanya'da en çok kızdığım şeyin paparaziler olduğunu insanlara söyledim. Ancak son 2 hafta içinde yaşadıklarım oturup, benim İspanya'daki geleceğimi düşünmemi gerektirecek olaylar'' dedi. 
     Eşi ve 3 çocuğuyla birlikte İspanya'nın başkenti Madrid'te yaşayan dünyaca ünlü futbolcu, çocuklarının okula ve kreşe giderken taciz edildiğini kaydederek, ''Çocuklarımın okula veya kreşe giderken yalnız bırakılmaları gerektiğine inanıyorum ama bırakılmıyorlar. Bu sorun oluşturuyor ve paparaziler için ne yapacağımı bilemiyorum'' diye konuştu. 
     Real Madrid'te oynamayı çok sevdiğini ifade eden Beckham, ''Son 2 sezondur kupa kazanmamamıza karşın Real Madrid, dünyanın en büyük kulüplerinden biri'' dedi. 
     Luis Figo ve Roberto Carlos ile birlikte sezon sonunda takımla ilişkisinin kesileceği belirtilen David Beckham'ın, İngiltere'ye yeniden dönebileceği belirtiliyor. 

     
</TEXT>
</DOC>
