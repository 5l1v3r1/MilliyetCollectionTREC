<DOC>
<DOCNO> 331454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko50.html </URL>
<DATE> 2005/04/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Coca-Cola ve Pepsi Bakan Coşkun'un açıklamalarına güveniyoruz 
</HEADLINE>
<TEXT>

     Coca-Cola ve Pepsi şirketlerinden yapılan ortak açıklamada, ''kolalı içeceklerde tatlandırıcı üretimi'' tartışmasına dönük Sanayi ve Ticaret Bakanı Ali Coşkun'un bugünkü açıklamalarının, Bakanlığın bu konuda 'adil bir tutum' izleyeceği konusunda bir güvence olarak kabul edildiği bildirildi. 
     Coca-Cola ve Pepsi'den yapılan ortak açıklamada, Şeker Kanunu'nun bazı maddelerinin değiştirilmesine ilişkin Kanun Tasarısı'nın, özellikle tatlandırıcı üretimindeki karışıklıklar, çelişkili yorumlar ve haksız rekabete yol açan mevcut uygulamanın 'adil bir çözüme kavuşturulmasını sağlayacak şekilde' yeniden düzenlenmesi talep edildi. 
     
     BAKANLIĞA YATIRIM BAŞVURUSU 

     Bu arada açıklamada Coca-Cola ve Pepsi'nin, kendi tatlandırıcılarını 'aynı şekilde' üretmek ve mevcut kanunlar çerçevesinde yatırım izni almak üzere, Sanayi ve Ticaret Bakanlığı ile Şeker Kurulu'na başvurdukları hatırlatıldı. 
     Ancak Bakanlık ve Kurul'un, ''bunun yürürlükteki Kanununa aykırı olduğu ve bu firmaların, kendilerine kota tahsisi yapılmadığı için, tatlandırıcı ihtiyaçlarını bu şekilde karşılayamayacakları'' cevabını ilettiği belirtilen açıklamada, şöyle denildi 
     ''Sanayi ve Ticaret Bakanlığı'na başvurarak, meşrubat üretiminde ihtiyaçları olan kendi tatlandırıcılarını üretme izni isteyen Coca-Cola ve Pepsi şirketleri ile Cola-Turka adlı ürünü üreten Ülker şirketleri, aynı yasalara bağlı olarak faaliyet gösteren, aynı kotalara tabi olan şirketlerdir. 
     Ülker şirketi, kendi üretimi için izin almak gerekmediğini, dolayısıyla yasaların dışına çıkılmadığını ifade etmektedir. Bu iddia doğru ise aynı yatırım için izin istemiş bulunan diğer şirketlere bu hususun yetkili makamlarca resmen teyid edilmesi ve bu yönde izin verilmesi gerekmektedir.'' 
     
     COCA-COLA VE PEPSİ'NİN İSTEĞİ 

     ''Coca-Cola ve Pepsi şirketlerinin isteği, Ülker Şirketine bir yaptırım uygulanmıyorsa, aynı üretim izninin kendilerine de sağlanması ve böylelikle, piyasada çok ciddi boyutta bir haksız rekabet durumunu ortaya çıkaran karışıklığın adil bir çözüme kavuşturulmasıdır'' denilen açıklamada, bu yatırımın, kendi ihtiyaçları olan şeker şurubunu kendi tesislerinde üretmek için Sanayi ve Ticaret Bakanlığı'na yatırım izni için başvuran Coca-Cola ve Pepsi şirketleri açısından son derece 'rantabl' olduğu vurgulandı. 
     Ayrıca her iki şirketin, bu yatırımı yapacak mali güce sahip oldukları belirtildi. 
     
     ''YATIRIMA ARZULU VE HAZIRIZ'' 

     Açıklamada, alkolsüz içecek üreten Coca-Cola ve Pepsi'nin, kendi ihtiyaçları olan tatlandırıcı üretimini sağlamak üzere yatırım yapmalarına izin verilmesi durumunda, önemli boyutta bir doğrudan sermaye yatırımı oluşturacak ve yeni istihdam yaratacak üretim tesisleri kurma konusunda, son derece 'arzulu ve hazır' olduğu da kaydedildi. 
     Bakan Coşkun ise bugün gazetecilerin konuya ilişkin soruları üzerine, ''hiç bir kişi, grup için, haksız rekabete yol açacak bir karar almadık, almayız. Hiç kimseye bir haksızlık yapmayız. Ülker'in bu konuda yaptığı bir husus varsa, bunları biz ihbar olarak kabul ettik, arkadaşlar inceliyorlar'' şeklinde görüş bildirmişti. 
     
     ÜLKER KÜÇÜK BİR TATLANDIRICI TESİSİYLE KENDİ İHTİYACIMIZI KARŞILAMAMIZ ASLA SÖZ KONUSU DEĞİLDİR 

     Ülker Grubu, ''küçük bir tatlandırıcı tesisiyle kendi ihtiyaçlarını karşılamalarının'' söz konusu olmadığını bildirdi. 
     Ülker Grubu'ndan yapılan açıklamada, grup içinde Cola Turka dahil tüm içecek grubunun işin sadece yüzde 5'ini kapsadığı belirtildi. 
     Ülker'in yıllık 70 bin ton ile Türkiye'nin en büyük pancar şekeri kullanıcısı olduğu ve pancar şekerinin geleceğinin kendileri için çok önemli konulardan birini teşkil ettiği kaydedilen açıklamada, ''Ülker olarak küçük bir tatlandırıcı tesisiyle kendi ihtiyacımızı karşılamamız asla söz konusu değildir'' denildi. 
     İşleri sadece meşrubat olan bazı büyük şirketlerin, yaptıkları anlaşmalarla piyasadaki tatlandırıcı kapasitelerini uygun fiyatlarla kendilerine bağlayıp piyasaya mal verilmesini engelledikleri ve haksız rekabet sonucu suni bir tedarik sıkıntısına neden oldukları ileri sürülen açıklamada, şunlar kaydedildi 
     ''Ülker Grubu'nun her şirketinin ortaklık yapısı farklı olduğundan grup içi satışlarda mutlaka cari pazar fiyatları uygulanmakta, haksız bir rekabete sebep olunmamaktadır. Bu konuda her türlü kayıtlarımız açıktır. Diğer taraftan iş felsefemize göre hür teşebbüsün var olduğu demokrasilerin uygulandığı ülkelerde yapılacak yatırımlar için izin alınmaz. Kanunen yasak olan işler zaten yapılmaz. 
     Coca Cola ve Pepsi şirketlerinin, doğrudan sermaye yatırımı oluşturacak ve yeni istihdam yaratacak üretim tesisleri kurmak konusunda son derece arzulu ve hazır olduklarını bildirmeleri de ekonomimiz için sevindirici bir haberdir.'' 
     
</TEXT>
</DOC>
