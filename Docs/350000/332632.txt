<DOC>
<DOCNO> 332632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo16.html </URL>
<DATE> 2005/04/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Nobre Son dakika golleri şans değil, pes etmemenin zaferidir... 
</HEADLINE>
<TEXT>

     Fenerbahçe'nin Brezilyalı futbolcusu Marcio Nobre, Beşiktaş ile zorlu bir derbi maçı oynayacaklarını belirterek, ''Derbi maçlarda herşey olabilir, dikkatli olmalıyız'' dedi. 
     Nobre, Samandıra Tesisleri'ndeki antrenman sonrası basın mensuplarının sorularını yanıtladı. Brezilyalı futbolcu Beşiktaş'ı iyi tanıdıklarını belirterek, ''Beşiktaş iyi oyunculara sahip. Hedefimiz bu maçtan iyi bir sonuç alarak, taraftarlarımızı sevindirmek'' diye konuştu. 
     Beşiktaş ile ligin ilk yarısında oynanan maçta yaşadığı tatsızlıkların hatırlatılması ve bunun kendisine hafta sonundaki maçta ekstra motivasyon sağlayıp sağlamayacağının sorulması üzerine, ''Negatif yöndeki motivasyonu doğru bulmuyorum. Ben kendimi pozitif yönde motive etmek istiyorum'' dedi. 
     
     ''ŞANS DEĞİL...'' 
     Nobre, Fenerbahçe'nin son dakika golleriyle galip gelmesi, bunun da zaman zaman şans olarak değerlendirildiğinin belirtilmesi üzerine, ''Şans olduğunu düşünmüyorum. Bu inancın ve pes etmemenin zaferidir'' şeklinde konuştu. 
     
     ''GALATASARAY PES ETMEDİ'' 
     Gazetecilerin, Galatasaray'ın şampiyonluk yarışında geride kaldığını belirtip, bunun kendilerini nasıl etkilediğini sormalarına Nobre, şöyle yanıt verdi 
     ''Galatasaray'ın pes ettiğini düşünmüyorum. Henüz kesinleşmiş birşey yok. Lig devam ediyor. Bizim de onların da çok zor maçları var. Ayrıca birbirimizle oynayacağız.'' Nobre, sezon sonunda kiralık sözleşmesinin sona erdiğinin hatırlatılması üzerine, ''Bu konuyu başkan ve yönetim bilir. Bildiğim kadarıyla bu konuda iyi gelişmeler var'' dedi. 
     
     ''KARIM VE ÇOCUĞUM KORKTU'' 
     Nobre, saçlarını tamamen kestirmesinin nedeni konusunda, ''Eve gittim makineyi gördüm. O bana baktı, ben ona. Sonra da elime alıp kestirdim'' derken, ''Karımla, çocuğum çok korktu. Bunun dışında da bir sorun yaşamadım'' diye espri yaptı. 
     
</TEXT>
</DOC>
