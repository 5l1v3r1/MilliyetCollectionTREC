<DOC>
<DOCNO> 313935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas06.html </URL>
<DATE> 2005/02/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tepki alan 24 dizisinin aktörü Amacımız kimseyi incitmek değil... 
</HEADLINE>
<TEXT>

     Amerikan Fox televizyonu, başrolünü Kiefer Sutherland'in oynadığı ''24'' dizisinde Türklerin terörist olarak gösterilmesine gelen tepkilerin ardından, dizinin bu hafta yayımlanan son bölümünde, ''Amacımız kimseyi incitmek değil'' yönünde bir açıklama koydu. 
     Açıklama, dizinin baş aktörü Kiefer Sutherland tarafından, ABD'de bu hafta yayımlanan bölümün başına konuldu. ABD'de yaşayan Türkler ise bu durumu ''dolaylı bir özür'' olarak niteledi ve yeterli bulmadı. 
     Fox televizyonunda yayınlanan 24 dizisinde bu sezon, bir Türk ailenin ABD'de planladığı terörist faaliyetleri konu alınıyor. Dizinin ilk bölümünün yayımlanmasının ardından Türk-Amerikan Dernekleri Asamblesi ATAA , Fox televizyonuna bir mektup göndererek, Türklerin hedef alınmasını eleştirmişti. Amerika'da yaşayan Türk toplumu, Fox televizyonunu mektup ve faks yağmuruna tutarken, Türkiye'nin Washington Büyükelçisi Faruk Loğoğlu da, bir mektupla bu televizyonun üst düzey yetkililerini, Türklerin yanlış tanıtıldığı ve hedef gösterildiği yönünde uyarmıştı. 
     ATAA Başkanı Vural Cengiz, bu tür olayları izlemek üzere, dernek bünyesinde, Türkiye üzerine ''Karalamaya Karşı Komite'' oluşumunun kurulduğunu bildirdi. Cengiz, Fox televizyonundaki 24 dizisi ve NBC televizyonunda yayımlanan West Wing Batı Kanadı dizisinde Türklerin hedef alınmasının ardından, bu komiteyi kurmaya karar verdiklerini belirterek, Türklere yönelik taciz olayları olup olmadığını, ABD ile Türkiye arasında turizmin nasıl etkileneceğini inceleyeceklerini ve medyada çıkan haberleri tarayacaklarını kaydetti. 
     Komitenin adı, dünyada anti-Semitik Yahudi düşmanlığı faaliyetleri izleyen ''Karalamaya Karşı Birlik''ten esinlenerek türetildi. 
     NBC televizyonunda, Beyaz Saray'ı konu alan West Wing dizisinin son bölümünde de, bir Türk kızının evlilik dışı ilişki kurduğu için kafası kesilerek idama mahkum edilmesinin ardından, ABD Başkanı devreye girerek Türk kızını kurtarmaya çalışıyor. 
     Türkiye'nin Washington Büyükelçisi Faruk Loğoğlu, NBC yetkililerine de bu durumu eleştiren bir mektup göndermişti. ATAA Başkanı Cengiz de NBC yetkililerine bir mektup yazmış, ABD'deki yaşayan Türkler, Fox televizyonuna olduğu gibi NBC'ye de protesto mesajları göndermişti. 

     
</TEXT>
</DOC>
