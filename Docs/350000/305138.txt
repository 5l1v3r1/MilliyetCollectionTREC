<DOC>
<DOCNO> 305138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy14.html </URL>
<DATE> 2005/01/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Baykal Muhalif sese medyanın kapıları kapanmaktadır 
</HEADLINE>
<TEXT>

     CHP Genel Başkanı Deniz Baykal, medyadaki çarpık yapılaşma nedeniyle halkın haber alma hakkının göz ardı edildiğini, gerçeklerin karartıldığını ve muhalif sese medyanın kapılarının kapandığını kaydetti. 
     Baykal, 10 Ocak Çalışan Gazeteciler Günü dolayısıyla yaptığı yazılı açıklamada, medya mensuplarının bayramını kutladı. 
     Basın mensuplarına rafa kaldırılan yasalarını yaşama geçirme mücadelesinde başarılar dileyen Baykal, basın mensuplarının çok ciddi sıkıntılarla karşı karşıya olduğunu, işsizlik tehdidinin Demokles'in kılıcı gibi basın mensuplarının başında sallandırıldığını ve sendikasızlaştırma çabalarının sürdüğünü anlattı. 
     Demokrasinin kökleşmesi, insan haklarının yerleşmesi, iletişim özgürlüğüyle halkın haber alma ve gerçekleri öğrenme hakkının sağlanması için görev yapan basın mensuplarının, çok büyük sorunlarla, çok ciddi sıkıntılarla karşı karşıya bulunduklarını belirten Baykal, şöyle devam etti 
     ''Çalışan Gazeteciler Bayramı olarak kutlanan bu bayram, basında çalışanların haklarını düzenleyen yasanın yürürlüğe girmesi nedeniyle ilan edilen bayramdır. Ancak, o yasanın bir çok maddesi artık işletilmemektedir. Daha sonra değiştirilmiş olmasına rağmen 212 sayılı yasa diye bilinen bu yasanın bir çok hükmü fiilen rafa kaldırılmış bulunmaktadır. Gazeteler, televizyonlar, radyolar 212 sayılı yasayı değil, İş Yasası'nı esas alarak gazeteci istihdam etmektedirler. 
     Öte yandan taşeron firmalar kullanarak gazetecilerin hakları gasp edilmekte, medya sektöründe işsizlik çığ gibi büyümekte, işte olanlar da diken üzerinde çalışmaktadırlar. Medya mensupları, sendikasızlaştırma girişimlerinin acısını, sıkıntısını çekmektedirler.'' 
     
     ''BASIN MENSUPLARI CEZA TEHDİDİ ALTINDA'' 
     AK Parti Hükümeti'nin yaptığı yasal düzenlemelerin ise gelecekte gazetecilerin görevlerini yapmasını daha da zorlaştıracağını kaydeden Baykal, hükümetin yasal düzenlemeleri sonucu, her medya mensubunun ceza tehdidi altına girdiğini, görevini bu tehdit altında sürdüreceğini ifade etti. 
     Baykal, ''medyadaki bu çarpık yapılaşma nedeniyle özellikle günümüzde halkın haber alma hakkının göz ardı edilerek, gerçeklerin karartıldığını ve her kesimden muhalif sese medyanın kapılarının kapandığını'' belirtti. 
     Muhalif partiler ile iktidar yanlısı olmayan sivil toplum örgütleri, sendikalar ve meslek kuruluşlarının yok sayıldığını kaydeden Baykal, ''bu kesimlerin, görüşlerine, düşüncelerine, etkinliklerine, özellikle hükümet karşıtı söylemlerine ekranlarda, sayfalarda rastlamanın her gün biraz daha zorlaştığını'' ifade etti. 
     CHP Lideri Baykal, özelleştirme nutukları atılırken, medya kuruluşlarının devletleştirildiğini ve partizan niyetlerle kullanıldığını savunarak, ciddi sorunlarla yüz yüze olan basın dünyasının gelecekte bu zorlukların üstesinden geleceğine inandığını kaydetti. 
     
</TEXT>
</DOC>
