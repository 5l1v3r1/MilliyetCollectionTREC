<DOC>
<DOCNO> 348565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko31.html </URL>
<DATE> 2005/06/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Reklam Kurulu'ndan, ÖSS öncesi "örtülü reklam" uyarısı 
</HEADLINE>
<TEXT>

     Reklam Kurulu, 19 Haziran'da yapılacak Öğrenci Seçme Sınavı'nı öncesinde, televizyon kuruluşlarından ''örtülü reklam'' konusunda duyarlı davranmalarını istedi. 
     Reklam Kurulu Başkanı Özcan Pektaş, yaptığı açıklamada, biçimi ve yayımlandığı mecra ne olursa olsun, bir reklamın ''reklam'' olduğunun açıkça anlaşılması gerektiğini belirterek, son zamanlarda ticari kuruluşlara ait reklamların, reklam olduğunun anlaşılmayacak şekilde yapılmaya çalışıldığını bildirdi. 
     Haberlerin tarafsız ve güvenilir olduğuna ilişkin yerleşik kanı bulunduğunu, ancak, medyada sık sık haber görünümünde ya da sponsor firmalara ilişkin görüntü ve ifadelerle desteklenen programlarla örtülü gizli reklam yapıldığını ve bunun da bilindiğini vurgulayan Pektaş, şöyle dedi 
     ''Oysa bir radyo veya televizyon programı içinde ya da bir gazete veya dergide haber görünümü altında bilgi vermenin ötesine gidilerek, reklam yapma amacıyla yayın yapılması, yürürlükte bulunan çeşitli kanunlara yasaklanmıştır. 
     Hal böyle olmakla birlikte, örtülü gizli reklamlar son yıllarda sıklıkla karşımıza çıkan bir uygulama haline gelmiş, buna karşılık Reklam Kurulu'nun bu alana uyguladığı idari yaptırımlarda önemli ölçüde artış yaşanmıştır.'' Son dönemde yapılan incelemeler çerçevesinde çeşitli programlarda öğrenci seçme sınavlarından sonra, ulusal düzeyde yayın yapan çok sayıda televizyon kanalında, sınav sorularının çözümünde çoğunlukla bir dershane veya hazırlık dergilerinin yasa hükümlerine aykırı olarak telaffuz edildiğini hatırlattı. 
     Programlarda örtülü reklam yapılmasından kaçınılmasını isteyen Pektaş, 19 Haziran Pazar günü yapılacak sınav öncesinde çeşitli televizyon kanallarında yayımlanacağı tahmin edilen aynı kapsamdaki programların hazırlanması ve sunulması aşamasında, yürürlükteki mevzuatların dikkate alınmasını istedi. 
     
     PARA CEZASI VERİLDİ 
     Pektaş, ''Bu programlarda örtülü reklam içeren unsurlara yer verilmemesi hususunda azami özenin gösterilerek daha duyarlı davranılmasının, bir kez daha hatırlatılmasında yarar görülmektedir'' dedi. 
     Öte yandan, Pektaş, açıklamasına Reklam Kurulu tarafından çeşitli programlarda tespit edilen özel öğretim kurumlarının örtülü reklamlarına ilişkin listeyi de yayımladı. 
     Buna göre, Safa Dershanesi'nin Kanal A'da, Ekol Dershanesi'nin CNN Türk'te, Açı Dershanesi ve dergisinin TGRT'de, Uğur Dershanesi'nin Habertürk'te, Netfen Dershanesi'nin Meltem TV'de, Bir Dershanesi'nin Kanal 7'de, İstanbul Ticaret Üniversitesi'nin ise CNBC-E'de örtülü reklamları yapıldı. 
     2003-2004 ve 2005 yılları içinde incelemesi yapılan bu dosyalar hakkında, idari para cezası ve yayın durdurma cezasına gidildi. Örtülü reklamın yapıldığı yayın kuruluşlarına toplam 363 bin 300 YTL 363.3 milyar lira ceza kesildi. 
     
</TEXT>
</DOC>
