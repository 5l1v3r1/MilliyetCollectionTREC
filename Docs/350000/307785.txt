<DOC>
<DOCNO> 307785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko01.html </URL>
<DATE> 2005/01/19/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
2005'te Hollandalı turist yağacak 
</HEADLINE>
<TEXT>

     Yaşar ANTER DHA 

      HOLLANDA'nın Utrecht kentindeki Dünya Turizm Fuarı'na katılan Türk turizmciler, 2005 yaz sezonu için önemli bağlantılar yaptı, moral buldu. Kültür ve Turizm Bakanı Erkan Mumcu'nun da ziyaret ettiği fuarda bulunan, dünyanın önde gelen tur operatörlerinden Thomas Cook Seyahat Şirketi'nin Türkiye Sorumlusu Mark Groen, bu yıl Türkiye'ye en az 1.5 milyon Hollandalı turist geleceğini söyledi. 
     Utrecht'te 11- 17 Ocak tarihleri arasında düzenlenen Dünya Turizm Fuarı'nda Türkiye, 2005 yılı içinde en çok rezervasyon yapan ülkelerin başını çekti. Yaklaşık 65 ülkeden 160'ın üzerinde standın açıldığı fuara Bodrum Tanıtma Vakfı BOTAV ve turizmciler de katıldı. Fuarın ikinci gününde Hollanda'ya giderek Türk turizmcilere destek ve moral veren Kültür ve Turizm Bakanı Erkan Mumcu yapılan rezervasyonlar dikkate alındığında, 2005 sezonunda gelir, turist kalitesi ve sayısının yüksek olacağını söyleyerek turizmcilere moral verdi. 
     Fuarda Türk standındaki yöneticilerle görüşen dünyaca ünlü seyahat şirketi Thomas Cook'un Türkiye Sorumlusu Mark Groen, Türkiye'nin, AB standartlarındaki hizmet kalitesi nedeniyle en çok rezervasyon yapan ülkelerin başında geldiğini belirtti. Groen, "Geçen yıl Türkiye'ye gelen Hollandalı sayısı 1.3 milyon iken bu sayınının bu yıl 1.5 milyonu aşağını tahmin ediyorum. Bodrum'a geçen yıl gelen 175 bin Hollandalı turist sayısı bu yıl en az 300 bin olacak. Türk turizmciler dünya piyasasında pazarlamadaki yerini aldı. Türk turizmcilerin tanıtım atakları ve hedeflerini doğru seçmeleri Hollandalı turistin Türkiye'ye olan güvenini ve beğenisini arttırdı'' dedi. 
     Bodrumlu turizmciler de Bakan Erkan Mumcu'nun destek sözlerinin kendilerini mutlu ettiğini ifade etti. Fuara katılan turizmciler, "Bakan Mumcu, kurduğumuz standları çok beğendi. Geçen yıl Muğla'nın altyapı yatırımları için 1.5 milyon YTL 1.5 katrilyon lira yardım yaptıklarını, bu yıl bu desteğin artarak devam edeceğini söyledi. Bu da bizi umutlandırdı'' diye konuştu. 
     
</TEXT>
</DOC>
