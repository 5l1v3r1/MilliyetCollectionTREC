<DOC>
<DOCNO> 348817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo07.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistin siyah incisi 
</HEADLINE>
<TEXT>


Dünya Rekortmeni Elvan, yıldızlar kategorisiyle start verdiği Türkiye macerasında, zirvenin tek ismi oldu. MİLLİYET'e konuşan atlet ve antrenörü "Sürprizlere hazır olun" dedi 

ÖZEL RÖPORTAJ - SEDAT HARDAL 


Atina'da hayal kırıklığı yaşadıktan sonra çalışmalarına sessiz sedasız devam eden, Avrupa Kulüpler Şampiyonası'nda da iki birincilik alarak atletizme hareket getiren Elvan Abeylegesse suskunluğunu MİLLİYET'e bozdu. Süreyya Ayhan krizi, Mehmet Atalay-Mehmet Terzi-Yücel Kop tartışması ve Tezeta Dengarsa'nın doping olayıyla meşgul olan Türk atletizmine Elvan'ın bu başarısı ilaç gibi geldi. Antrenörü Ertan Hatipoğlu ile sorularımızı yanıtlayan milli atlet şunları söyledi 
Tezeta'nın durumuna çok üzüldüm. Tabi ki hocama da... Böyle şeylere ihtiyacımız yok. Onun da suçsuzluğu ortaya çıkacak. Yolumuza devam edeceğiz. Avrupa Şampiyonası'na bu moralle gittim ama istediğim sonucu aldım. Atina Olimpiyatı'ndan sonra Etiyopya'da ve burada hazırlık antrenmanları yaptım. Olimpiyatta üzüldüm tabi ki, ama şok yaşamadım. Spor bu kazanmak da var, kaybetmek de... Bence Türk atletizminin eksik birşeyi yok. Federasyon, kulüpler, sporcular mücadele veriyor. Herkes başarı için çabalıyor.Her atletin ihtiyacı olan şeyler vardır. Ancak federasyon olsun, kulübüm ENKA olsun her türlü desteği bana veriyor. Gençler de iyi dereceler yapıyor. Türkiye'nin geleceği parlak.Ben Türkiye'de iki üç yıl önce iyi dereceler yaptım. Türkiye'nin elit iki üç atleti olduğunu düşünmüyorum. Altyapıdan gelecek çok sporcu var. Etiyopya Federasyonu'ndan izin alınırsa, buraya atlet getirilebilir.Başarılı olduğun zaman her şey iyi olur. Türkiye'de insanlar iyi moral veriyorlar. Türkiye'ye ilk geldiğimde yıldızlar kategorisinde koşuyordum. Şimdi Dünya rekortmeniyim. Bundan iyi birşey olamaz herhalde. 
Başarılı sporcunun antrenörü Ertan Hatipoğlu ise bu sezon da "yeni sürprizlere hazır olun" diyor ve ekliyor 
Torbada iki büyük sürpriz var. Ancak şu anda Tezata'nın durumunun netleşmesini bekliyoruz.Devlet bizim için elinden gelen çabayı gösteriyor. Atletizmimizin en büyük eksiği uluslararası alanda lobimiz yok. Sağlam bir sponsorun atletizmi desteklemesi gerekir. Bugünkü şartlarda atletizm amatör spor değil. Yıllık 10 milyon dolarlık bir sponsor lazım Türk atletizmine. O zaman iki üç kişiyle değil, 10 sporcuyla dünyayı sallarız. Diğer sorunlar ise bir iki yılda giderilir. Atletizm antrenörünün görevi nedir, daha hızlı koşturmak ya da daha uzun atlattırmak. Zor değil bu. Dünya rekoru kırmak için Elvan olmak lazım, kolay birşey değil. Bizim, Kenya'dan, Etiyopya'dan ne farkımız var Güney yörelerimizdeki çocuklar doğuştan uzun mesafeci. İleride her şeyin iyi olacağını düşünüyorum. 


</TEXT>
</DOC>
