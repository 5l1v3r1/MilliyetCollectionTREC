<DOC>
<DOCNO> 308429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun18.html </URL>
<DATE> 2005/01/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İran'da cumhurbaşkanlığı için kadınlar da aday olabilecek 
</HEADLINE>
<TEXT>

     İran'da Haziran ayında yapılacak cumhurbaşkanlığı seçiminde kadınların da aday olabileceği bildirildi. 
     İran radyosunun haberine göre, yasaların anayasa ve şeriata uygunluğunu denetleyen muhafazakar Anayasayı Koruyucular Konseyi AKK sözcüsü Gulamhüseyin Elham, İran anayasasında, Arapçada ''erkekler'' anlamına gelen ''rical'' kelimesinin kadınları da ima edebileceğini söyledi. 
     Elham, kadınların gerekli koşullara sahip olması halinde cumhurbaşkanlığı seçiminde aday olabileceğini belirtti. 
     İran anayasasında, adayların ''siyasi rical olması gerektiği'' ifade ediliyor. 
     Önceki yıl Nobel Barış Ödülü'nü kazanan İranlı kadın avukat Şirin Ebadi, birçok kez cumhurbaşkanlığı için aday olmayı düşünmediğini söylemişti. 
     İran'da haziran ayındaki cumhurbaşkanlığı seçiminde, reformcu kanattan eski Meclis Başkanı Mehdi Kerrubi ve eski Bilim, Araştırma, Teknoloji ve Yüksek Eğitim Bakanı Mustafa Moin adaylığını açıklamıştı. 
     Muhafazakar kesimden ise eski Dışişleri Bakanı, dini lider Ayetullah Ali Hamaney'in dış ilişkilerden sorumlu danışmanı Ali Ekber Velayeti Hamaney'in danışmanı, eski İran Radyo ve Televizyonu Kurumu IRIB Başkanı Ali Larincani eski Devrim Muhafızları komutanı, Düzenin Yararını Teşhis Heyeti Genel Sekreteri Muhsin Rızai ve Tahran milletvekili Ahmed Tevekkoli cumhurbaşkanlığı seçiminde aday olduklarını açıklamıştı. 
     Seçime aday olacak muhtemel isimler arasında adı geçen ve 1989-1997 yıllarında üst üste iki dönem cumhurbaşkanlığı yapan Rafsancani, yeteri kadar üst düzey destek alırsa aday olabileceğinin işaretlerini vermişti. 
     Cumhurbaşkanlığı seçimine katılacak aday adaylarının muhafazakar Anayasayı Koruyucular Konseyi'nin AKK onayını alması gerekiyor. 
     AKK'nın 20 Şubat'taki milletvekili seçimi öncesi binlerce reformcu adayı elemesi ve önemli reformcu partilerin seçimi boykot etmesi nedeniyle mecliste çoğunluğu ele geçiren muhafazakarlar, cumhurbaşkanlığı seçiminden de zaferle çıkacakları umudunu taşıyorlar. 
     1997 ve 2001 yılında cumhurbaşkanı seçilen Hatemi'nin görevi gelecek yılın ortasında sona eriyor. 
     İran'daki yasalara göre, üst üste iki dönem cumhurbaşkanlığı görevini yapan kimse, takip eden üçüncü dönemde aday olamıyor. 
     
</TEXT>
</DOC>
