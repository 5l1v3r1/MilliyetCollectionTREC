<DOC>
<DOCNO> 347585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur26.html </URL>
<DATE> 2005/05/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çiftciyi kuraklıktan sonra "yağmur" vurdu 
</HEADLINE>
<TEXT>

     Denizli Valisi Gazi Şimşek, ildeki tarım alanlarının kuraklık ve sağanak yağıştan etkilendiğini, kuraklığın yüzde 60, yağışın ise yüzde 70’leri bulan zarara yol açtığını bildirdi. 
     Şimşek, düzenlediği basın toplantısında, 29 Mayıs’ta görülen ve yarım saat süren sağanak yağış ile kuraklığın yarattığı kayıplarla ilgili açıklamalarda bulundu. 
     Sağanak yağışın hemen sonrasında valilikte "kriz merkezi" oluşturulduğunu ve merkezin çalışmalarına devam ettiğini belirten Şimşek, şunları söyledi 
     "Şiddetli yağmurdan şehrin bir bölümü etkilendi. Denizli’yi Antalya ve Muğla’ya bağlayan YSE Kavşağı’nda, sel nedeniyle trafik tıkandı. Karayolunda taşıt trafiği yaklaşık 2 saat süren çalışmanın ardından normale döndü. Sağanak yağışta, 100 ev ve işyerinin bodrum katları su baskınına uğradı." Yağıştan ilçelerde tarım üreticileri olumsuz etkilediğine işaret eden Şimşek, "Çal, Honaz, Buldan, Serinhisar ve Çameli ilçelerinde bin 981 çiftçi zarar gördü. İl ve ilçe tarım müdürlükleri, zarar tespit çalışmalarını sürdürüyor" dedi. 
     İlkbaharda beklenen yağışların düşmemesi sonucu Tavas, Çardak, Baklan, Bozkurt ilçelerinde çiftçilerin ekonomik zarara uğradığını kaydeden Vali Şimşek, "Kuraklıktan nedeniyle 374 bin dekar tarım alanında yüzde 60’lara varan zarar var. Sağanak yağışta, 8 bin 200 dekar alanda yüzde 70’leri bulan zarar meydana geldi." Vali Şimşek, 29 Mayıs’taki sel baskınının altyapı eksikliğini ve dere yataklarının bir an önce ıslah edilmesinin gerekliliğini ortaya koyduğunu sözlerine ekledi. 
     
</TEXT>
</DOC>
