<DOC>
<DOCNO> 330543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonyas16.html </URL>
<DATE> 2005/04/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Rahim ağzı kanserine karşı aşı 
</HEADLINE>
<TEXT>

     Alman bilim adamları, rahim ağzı kanserine karşı aşı geliştirdiler. 
     Alman Bild gazetesinin haberine göre, Prof. Dr. Torsten Strohmeyer, aşıya büyük ümit bağladıklarını, yakın zamanda ilacın kadınlar için rutin bir aşı haline gelebileceğini söyledi. 
     İlk klinik deneylerde yaklaşık yüzde 100 başarı oranına ulaştıklarını belirten Strohmeyer, aşının uygulandığı kadınlarda, rahim ağzı kanserine yol açan enfeksiyona karşı koruma sağlandığını kaydetti. 
     Daha fazla kadın üzerinde denemeleri ve yan etkileri konusunda araştırmaların sürdüğü aşının 2 yıl içinde piyasaya sürülebileceği belirtildi. 
     Human Papilloma Virüs HPV olarak adlandırılan virüsler, cinsel ilişki yoluyla bulaşıyor ve rahim ağzı kanserine neden olabiliyor. 
     Virüs, hemen hastalığa neden açmayıp, yıllarca ''uyuyabiliyor''. 
     Rahim ağzı kanseri Pap smear testi ile teşhis edilebiliyor. 
     
</TEXT>
</DOC>
