<DOC>
<DOCNO> 336296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/dunya/adun.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anmanın dozu kaçtı uyarısı 
</HEADLINE>
<TEXT>


Le Figaro, Fransa'daki 'Ermeni soykırımını anma törenleri'nin, 'AB Anayasası'na hayır' kampanyasını güçlendireceği uyarısında bulundu 

PARİS Milliyet 


Fransa'da yayımlanan "Le Figaro" gazetesi, "Ermeni iddiaları çerçevesinde soykırımının 90. yıldönümü dolayısıyla yapılan anma törenlerinin, AB Anayasası için düzenlenecek referandumda 'Hayır' kampanyasına hizmet etmemesi gerektiği" uyarısında bulundu. 
Le Figaro, bu uyarısıyla dolaylı olarak, AB'nin geleceği açısından hayati önem taşıyan 29 Mayıs'taki anayasa referandumuyla Türkiye'nin AB üyeliği arasında bağlantı kurulduğuna dikkat çekti. Gazete, Türkiye'nin AB üyeliğine karşı oldukları için anayasaya hayır demeye hazırlanan kesimlerdeki Türkiye karşıtlığının, Ermeni soykırımını anma toplantıları yoluyla daha da artması ve bunun da sandığa daha yüksek oranda hayır oyuyla yansıması tehlikesine dikkat çekmiş oldu. 
Gazetenin dünkü baş makalesinde, "Fransa'daki Ermenilerin soykırımı anmaları ve Türkiye'nin AB üyeliğine karşı çıkmalarının normal olduğu" belirtildi, "Ancak anma törenlerinin amacından saptırılmaması gerektiği" ifade edildi. Baş makalede, "Geçmişteki kurbanların acısı, AB Referandumu için 'Hayır' kampanyası yapanların hesaplarını güçlendirmemeli" denildi. Fransa'da kamuoyu araştırmaları, "Hayır" oylarının yüzde 60 dolayında olduğunu ortaya koyuyor. 
"Le Figaro" dün ayrıca, "Ankara Ermeni soykırımının sorumluluğunu reddediyor" başlığıyla Ermeni iddialarına tam sayfa yer verdi. 1915 tehcirinden sağ kurtulan Gregoire Gazaryan adlı 99 yaşındaki Ermeni'nin anılarını aktaran gazete, Gazaryan'ın Bursa'dan Suriye'nin kuzeyine sürülen ailesini yollarda kaybettiğini yazdı. 

Koçaryan cevap yazıyor 

CENK BAŞLAMIŞ Moskova 

Ermenistan Devlet Başkanı Robert Koçaryan, Başbakan Recep Tayyip Erdoğan'ın soykırım iddialarının ortaklaşa araştırılması önerisine önümüzdeki günlerde yanıt vereceğini bildirdi. 
Koçaryan, Rusya televizyonunun sorularını yanıtlarken, Erdoğan'ın önerisinin Türkiye'nin soykırımı tanıması sorununa çözüm getireceğinden kuşku duyduğunu söyledi. Koçaryan, "Doğrusu, mektubun içeriği sorunun yakın gelecekte çözülebileceği konusunda umut vermiyor" dedi, ancak yanıtını önümüzdeki günlerde Erdoğan'a göndereceğini açıkladı. 
Ermeni lider, soykırım konusunda devlet düzeyinde Türkiye'den maddi tazminat istemeyi düşünmediklerini belirtirken, "Aslında hukuki açıdan buna hakkımız var. Ancak bu konu gündemimizde bulunmuyor" diye konuştu. Soykırımın uluslararası alanda tanınmasının kendileri için büyük önem taşıdığını kaydeden Koçaryan, Ermeni halkının acısına karşın nefret duyguları taşımadığını söyledi. Koçaryan, soykırımı reddeden ve Ermenistan'a abluka uygulayan Türkiye'nin tutumunu anlamakta zorluk çektiklerini bildirdi. 


</TEXT>
</DOC>
