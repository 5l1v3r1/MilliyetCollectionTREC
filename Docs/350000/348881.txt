<DOC>
<DOCNO> 348881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun24.html </URL>
<DATE> 2005/06/04/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Azerbaycan'da muhalefet gösterisi... 
</HEADLINE>
<TEXT>

     Azerbaycan’ın önde gelen üç muhalefet partisi Müsavat, Halk Cephesi AHCP ve Demokratlar ADP , yaklaşık iki yıl aradan sonra ilk büyük mitingini başkent Bakü’nün dış kesimlerinde yer alan Gelebe meydanında düzenledi. 
     Mitinge katılanlar, 20 Yanvar metro istasyonundan Gelebe meydanına kadar olan yaklaşık 3 kilometre yolu "özgür seçimler", "istifa", "azatlık", "Müsavat’ın başkanı olsun cumhurbaşkanı" gibi sloganlar atarak geçtiler. 
     Öncekilere göre kadın ve gençlerin katılımının fazla olduğu gözlenen mitingde 10 bini aşkın gösterici, sık sık slogan atarak parti liderlerinin konuşmalarını desteklediler. 
     Müsavat Partisi Başkanı İsa Kamber, mitingdeki konuşmasında Ebulfez Elçibey yönetimiyle bugünkü yönetimi karşılaştırarak, "Haydar Aliyev ile İlham Aliyev hakimiyetinin toplu yolsuzluk, ülkenin talan edilmesi, ifade özgürlüğünün boğulması gibi konularla hatırlanıldığını" savunarak, güvenlik güçlerinin suç örgütüne dönüşerek cinayet, adam kaçırma gibi suç faaliyetlerinde bulunduğunu söyledi. 
     Cumhurbaşkanlığı seçimlerinin yapıldığı Ekim 2003’te zafer kazandıklarını, ancak halka ait olan bu zaferin çalındığını öne süren Kamber, "Binlerce insanı hapsettiler. Yedi muhalefet lideri tutuklandı ve çeşitli işkencelere maruz kaldı. Ancak bu insanlarımızın cesareti sonucunda biz tekrar bir araya geldik" diye konuştu. 
     Azerbaycan halkının her şeyin en iyisine layık olduğunu söyleyen Kamber, "Biz birleşmeli ve bu yıl Aliyev rejimini istifa ettirmeliyiz. Bu zafer sizindir, bizimdir, tüm Azerbaycan halkınındır" dedi. 
     AHCP Başkanı Ali Kerimli de konuşmasında, yolsuzluğu yasalaştıran ve ülkeyi talan eden bu rejimden halkın hiç bir beklentisi olmaması gerektiğini ifade ederek, "Biz parlamentoda koltuk kazanmak için değil, parlamentoyu halka geri vermek uğrunda mücadele ediyoruz. Eğer onlar adaletli seçim ortamı oluşturmasa, halk ayaklanacak ve bu rejimi devirecek" dedi. 
     Polis tarafından çevrede geniş güvenlik önlemleri alınırken, mitingde yapılan konuşmalarda da sık sık insanların meydana giremediği, bu nedenle polislerin daha geriye çekilmesi çağrısı da dile getirildi. 
     Cumhurbaşkanlığı seçimlerinden sonra bir yılı aşkındır hapis cezası çeken ve bir süre önce tahliye edilen eski başbakanlardan Penah Hüseynov ise bugünkü iktidarın özgür seçimlerin yapılması için uygun bir ortamı hiçbir zaman sağlamayacağını savunarak, "Demokrasi bu rejimin sonudur, bu nedenle devrim kaçınılmazdır" diye konuştu. 
     Mitingde yapılan diğer konuşmalarda da muhalefetin birleştiği, artık ülkede gerekli değişikliği yapmak isteyenlerin de bir araya gelmesi gerektiği ifade edilerek, iktidarın anıt ve heykellere servet harcadığı, halkı ise aç bıraktığı savunuldu. 
     Söz konusu partilerin Cumhurbaşkanlığı seçimlerinden önce düzenledikleri mitinglerde Türkiye’de tanınan kahramanlık türkü ve marşları çalınırken, bugünkü mitingde sadece Azerbaycan Milli Marşı’nın çalındığı da dikkat çekti. 
     Bakü’deki yabancı misyon temsilcileri gözlemci olarak katıldı. 
     Yabancı gazeteci ve basın kuruluşlarının da yoğun ilgi gösterdiği mitingde, parti liderlerinin posterlerinin yanı sıra ABD Başkanı George Bush’un "özgürlük istiyoruz" yazılı resminin bulunduğu pankartlar da yer aldı. 
     Muhalefet parti temsilcileri, bir sonraki mitingin 18 Haziran’da aynı yerde yapılacağını da bildirdiler. 
     Öte yandan, Bakü Emniyet Müdürlüğü tarafından yapılan açıklamada, mitinge Müsavat, AHCP, ADP ile radikal muhalefetten diğer partilerin katıldığı, etkinlik sırasında asayişin bozulmamasına imkan tanınmadığı kaydedildi. 
     
</TEXT>
</DOC>
