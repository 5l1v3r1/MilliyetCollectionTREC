<DOC>
<DOCNO> 338737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/guncel/axgun01.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Margaryan'ın dedesinin konağı 
</HEADLINE>
<TEXT>


"Ermenistan Bakanlar Kurulu'nun yarısı Muşlu" diyen Ermenistan Başbakanı Margaryan'ın, 1916'da Muş'tan Erivan'a göç eden dedesi Sekrak Margaryan'a ait konağı DHA buldu 

MEHMET AYDIN Muş DHA 

Ermenistan Başbakanı Andranik Margaryan'ın 1916'da Muş'tan Erivan'a göç eden dedesi Sekrak Margaryan'a ait konakta şimdi, Üçevler köyünden göç eden Gülümser - Mehmet Solgun çifti, 22 nüfusuyla oturuyor. 
Edinilen bilgiye göre, Temmuz 2004'te 50 Ermeni, Muş'a gelerek DAP Oteli'nde kaldı. Grupta bulunan Margaryan'ın eşi ve kızı, Dere Mahallesi'ne giderek, Güllü Kilisesi yanındaki konağı ziyaret etti. Anne - kız, konağın önünden cep telefonuyla Margaryan'ı arayıp gördüklerini aktardı. Başbakan'ın eşiyle kızı bir koç alarak adak kesti ve daha sonra sadece duvarları kalan kilisede dua etti. 
Mahalle sakinleri, konağı Ermenilerden "Teyfur'un Mustafa'sı" olarak tanınan Mustafa Subaşı'nın aldığını ve üç kez el değiştirdiğini söyledi. 

"Türkçe biliyorlardı" 
Solgun çifti, "Oturduğumuz evin Ermenistan Başbakanı'nın dedesine ait olduğunu bilmiyorduk. Geçen temmuzda Ermenistan'dan kızı ile eşi geldikten sonra öğrendik" dedi. Alt katta 4 oda, 1 salon, tahta merdivenlerle çıkılan üst katta 3 oda bulunduğunu söyleyen Gülümser Solgun, şunları anlattı 
"7 çocuğumuz var. Çocuklar, 3 gelinimiz ve torunlarımızla birlikte toplam 22 nüfus konakta yaşıyoruz. Geçen yıl yaz aylarında bir kadınla kızı geldi, evi gezdirdik. Türkçe biliyorlardı. Evin dedelerine ait olduğunu söylediler. Her tarafını dikkatle gezdiler, burada gördüklerini cep telefonuyla Hanım, kocasına anlattı. Onların anlattığına göre sadece çatısında ve dış sıvasında değişiklik olmuş." 

'Dedemi hatırlayan var Muş'ta' 

ERMENİSTAN Başbakanı Margaryan, Türk gazetecilere yaptığı açıklamada şunları kaydetmişti 
"Ailem Muşlu. Dedem Muş'un tanınmış simalarından Sekrak Margaryan'dır. Zaten Bakanlar Kurulumuzun hemen hemen tamamı Anadolu kökenli. Yarısı Muşlu. Muş'u görmeyi çok istiyordum. 1997'de milletvekiliyken Türkiye'ye gittim ama güvenlik sorunu nedeniyle Muş'a giremedim. 2004'te eşim ve kızım Muş'a gitti. Dedemin evini buldular. Yıkık bir halde. Ama içi boş değildi. Kürtler oturuyormuş içinde. Dedemi h l hatırlayan var Muş'ta." 


</TEXT>
</DOC>
