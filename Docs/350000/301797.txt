<DOC>
<DOCNO> 301797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/yazar/kohen.html </URL>
<DATE> 2004/12/29/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ortadoğu'da yeni umutlar... 
</HEADLINE>
<TEXT>


ORTADOĞU'da bazı şeylerin -olumlu yönde- kıpırdamakta olduğunu gösteren işaretler var. Tek tek alındığında "ufak-tefek" gibi görünen gelişmeler, bir araya getirildiğinde, doğrusu ortaya umut verici bir tablo çıkıyor. 
Dışişleri Bakanı Abdullah Gül'ün önümüzdeki hafta İsrail'i ve Filistin'i ziyaretinin zamanlaması, bu bakımdan önemli. 
Bölgedeki son gelişmeler Gül'ün bu gezisine, ikili ilişkileri aşan bir boyut veriyor. Diğer bir deyişle, yeni tablo, Türk diplomasisine tarafların uzlaşmasına katkıda bulunacak "kolaylaştırıcı bir rol" oynamak fırsatını yaratıyor. 

SON gelişmeleri şöyle özetleyebiliriz 
Filistin lideri Yaser Arafat'ın ölümünden sonra, bir yandan onun halefinin seçilmesi yönünde hazırlıklar yapılırken, diğer yandan yeni bir barış sürecinin başlatılması için bazı diplomatik girişimler başlamıştır. Bu bağlamda İngiltere Başbakanı Blair, önce demeçleriyle, daha sonra bölgeye yaptığı ziyaretle ilk adımları atmıştır. Önümüzdeki haftalarda bu çabaların daha da yoğunlaşması bekleniyor.9 Ocak'ta yapılacak başkanlık seçimlerini FKÖ lideri Mahmut Abbas'ın kazanacağı şimdiden belli. İsrail, ılımlı ve gerçekçi görüşleriyle bilinen Abbas'ın işbaşına geçmesinden sonra onun yönetimiyle diyaloğa geçmeye niyetli olduğunun işaretlerini veriyor.Şaron hükümeti gerek Filistin yönetimine, gerekse Mısır'a bir jest olarak, 159 Filistinli tutukluyu serbest bıraktı. Daha önce Mısır'da, hapisteki bir İsrailli casusu salıverdi.Mahmut Abbas şiddete karşı bir tavır aldı. Bir demecinde, İntifada'nın "yanlış" bir yöntem olduğunu söyledi. Önceki günkü bir söyleşide de, Filistinlilerin silah zoruyla istediklerini elde edemeyeceklerini belirtti.İsrail ile Mısır, güvenlik işbirliği çerçevesinde, Filistinli militanların kazdığı tünellere karşı ortak harekete geçti. Bu arada Başkan Mübarek de, Şaron'dan barışı sağlayacak bir lider diye bahsetti.Hamas içinde şiddet politikası konusunda bir tartışma başladı. Örgütün Gazze'deki lideri Mahmut Zahar silahlı mücadelenin devam etmesini savunurken, Batı Şeria'daki lideri Şeyh Hasan Yusuf, ateşkes olasılığından söz etti.Şaron Gazze'deki tüm İsrailli yerleşimcilerin çekilmesinin temmuz yerine şubat ayından itibaren başlatılacağını açıkladı. Bu arada koalisyon hükümetinin değişmesi ve yeni Dışişleri Bakanı olması beklenen Şimon Peres'in İşçi Partisi'nin de hükümete girmesi bekleniyor... 

BÜTÜN bunlar 9 Ocak'ta Mahmut Abbas'ın yeni lider olarak işbaşına geçmesinden sonra Ortadoğu'da önemli değişikliklerin beklenebileceğini gösteriyor. 
Kuşkusuz şu anda fazla iyimser olmak mümkün değil. Daha çok engel ve belirsizlik ortada. Ancak şu husus da açık Bölgede yeni söylem ve davranışlarla oluşmaya başlayan yeni bir hava var. Şimdilik bu kadarı dahi, umut verici... 



</TEXT>
</DOC>
