<DOC>
<DOCNO> 346098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo23.html </URL>
<DATE> 2005/05/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Benitez Finalde stadyum ve atmosfer çok güzeldi 
</HEADLINE>
<TEXT>

     AC Milan’ı mağlup ederek Şampiyonlar Ligi şampiyonu olan Liverpool’un İspanyol Teknik Direktörü Rafael Benitez, Atatürk Olimpiyat Stadı’nın ve finaldeki atmosferin çok güzel olduğunu söyledi. 
     Benitez, Crown Plaza Otel’de düzenlediği basın toplantısında, İstanbul’da kendileri için herşeyin çok iyi geçtiğini belirterek, "En güzeli de şampiyonluğu kazanmamızdı. Dün gece muhteşem bir atmosfer vardı" dedi. 
     "Devre arasında neler hissettiniz, Takımınıza neler söylediniz " şeklindeki bir soru üzerine İspanyol teknik adam, "İlk yarı sonunda durum çok zordu. Moraller bozuktu. Oyuncularıma neler söylemem gerektiğini düşündüm. Oyun sisteminde biraz değişiklik yaptım. Daha agresif olmamız gerektiğini söyledim. Devre arasında maçı kazanmayı değil, bir gol nasıl buluruz diye düşünüyordum" diye konuştu. 
     Teknik direktör olarak maç içinde sadece görevini yaptığını ve karşılaşmadan sonra da duygularını yansıtmamaya çalıştığını anlatan Benitez, ancak içinde Valencia ile UEFA Kupası’nı kazandıkları maçtaki hissettiği duyguları tekrar yaşadığını dile getirdi. 
     Benitez, gelecek sezon takımının daha iyi performans göstereceğini kaydederek, oyuncularının bu yıl çok önemli deneyimler kazandığını ve bunun yararını göreceklerini vurguladı. 
     
     "GERARD EN İYİ OYUNCULARIMDAN BİRİ" 

     Toplantıda Steven Gerard’ı öven Benitez, "O benim en iyi oyuncularımdan biri" dedi. 
     Gerard’ın maçta kalitesini ortaya koyduğunu ve oyuna odaklandığını söyleyen İspanyol çalıştırıcı, "Kendisi ile Chelsea ve Real Madrid’in ilgilendiği gibi dedikodular hep yapılıyor. O mükemmel bir sezon geçirdi" diye konuştu. 
     
     "LIVERPOOL TARAFTARI AVRUPA’NIN EN İYİSİ" 

     Rafael Benitez, kulübün taraftarlarını da yere göğe sığdıramadı. 
     Liverpool taraftarının İngiltere’nin en iyi taraftarı olduğunu vurgulayan Benitez, "Dün geceki finalden sonra da Avrupa’nın en iyi taraftarları oldukları tescillendi" ifadesini kullandı. 
     
     SORU BOMBARDIMANI 

     İspanyol teknik adam Rafael Benitez, toplantıda İngiliz gazetecilerin adeta soru bombardımanına tutuldu. 
     Medya mensupları çoğunlukla "Maçın devre arasında 3-0’dan nasıl çevrildiği " şeklinde sorular yöneltirken, Benitez İngilizcesi’nin çok iyi olmaması nedeniyle zaman zaman, duygularını anlatmakta zorlandı. 
     İngiliz ekibi, toplantının ardından Türkiye’den ayrılmak üzere otelden ayrılırken, kazandıkları Şampiyonlar Ligi Kupası ile birlikte hatıra fotoğrafı çektirdiler. 
     
</TEXT>
</DOC>
