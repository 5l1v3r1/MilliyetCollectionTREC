<DOC>
<DOCNO> 308479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur03.html </URL>
<DATE> 2005/01/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cezaevlerinde açık görüş başladı... 
</HEADLINE>
<TEXT>

     Tutuklu ve hükümlüler, Kurban Bayramı dolayısıyla yakınlarıyla bugünden itibaren açık görüş yapmaya başladı. 
     Adana, Ankara, Antalya, Bakırköy-Metris, Bayrampaşa Kapalı, Bayrampaşa H Tipi, Bursa E Tipi, Gaziantep E Tipi, İzmir-Buca ve Ümraniye E Tipi kapalı cezaevlerinde bugün başlayan açık görüşler, 26 Ocak tarihine kadar sürecek. 
     Aydın, Bursa H Tipi, Denizli D Tipi, Diyarbakır E Tipi, Isparta, Kartal, Kayseri, Konya, Manisa, Mersin, Muğla kapalı cezaevlerinde kalan hükümlü ve tutuklulara bugün ve 23-24-25 Ocak tarihlerinde açık görüş imkanı tanındı. 
     Diğer bütün ağır ceza merkezi cezaevlerinde kalan hükümlü ve tutuklular bugün ve 23-24 Ocak tarihlerinde açık görüş yapacak. 
     Mülhakat bir merkeze bağlı cezaevlerinde kalan hükümlü ve tutuklulara bugün ve yarın açık görüş yaptırılacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile Terörle Mücadele Yasası ve Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     
     AÇIK GÖRÜŞ YAPAMAYACAK OLANLAR 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. 
     Hükümlü ve tutukluların eşi olduğunu belirten kişilerden, resmi nikahlı eş olduklarına ilişkin belge istenecek. 
     Ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri açık görüş için belirtilen ziyaret günleri ile art arda gelmesi durumunda, bu ziyaretler açık görüşten iki gün sonra yaptırılacak. 
     Açık görüş nedeniyle ziyarete gelecek olan hükümlü ve tutuklu yakınlarına, iş yurdu bütçesinden harcama yapılarak ikramda bulunulacak. 
     Kamuoyunda yanlış anlaşılma, tartışma ve polemiklere neden olduğundan gazetecilerin açık görüşü izlemelerine izin verilmeyecek. 
     
</TEXT>
</DOC>
