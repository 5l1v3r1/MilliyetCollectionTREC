<DOC>
<DOCNO> 338661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko06.html </URL>
<DATE> 2005/05/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancılar daha çok yazlık tercih ediyor... 
</HEADLINE>
<TEXT>

     Türkiye'de 71 ülkeden 52 bin 818 yabancı uyruklu kişinin, toplam 49 bin 567 adet taşınmazı bulunurken, özellikle yazlık sahibi olmayı tercih ettikleri dikkati çekiyor. 
     Taşınmazı bulunan ülkeler arasında Almanya, Yunanistan, Suriye, Avusturya, İngiltere, ABD, İrlanda, İtalya ve KKTC vatandaşları başı çekiyor. 
     Tapu Kadastro Genel Müdürlüğü Yabancı İşler Daire Başkanlığı'nın son verilerine göre, bugüne kadar yabancıların Türkiye'den aldığı gayrimenkullerin toplam alanı 272 milyon 511 bin 493 metrekare. Bunlardan binalı meskenli alanların büyüklüğü 1 milyon 994 bin 598 metrekare, arsa arazi büyüklüğü 267 milyon 423 bin 858 metrekare, bağımsız bölüm alanı da 3 milyon 93 bin 37 metrekare olarak ölçüldü. 
     
     71 ÜLKE VATANDAŞINA MÜLK SATILDI 
     Verilere göre, halen 71 ülke vatandaşının Türkiye'de gayrimenkulü bulunurken, bu ülkeler şu şekilde sıralanıyor 
     ''Almanya, ABD, Arjantin, Arnavutluk, Avustralya, Avusturya, Azerbaycan, Bahreyn, Bangladeş, Belçika, Bosna-Hersek, Brezilya, Bulgaristan, Çek Cumhuriyeti, Danimarka, El Salvador, Estonya, Filipinler, Finlandiya, Fransa, Guatemala, Güney Afrika Cumhuriyeti, Gürcistan, Hırvatistan, Hindistan, Hollanda, Irak, İngiltere, İran, İrlanda, İspanya, İsrail, İsveç, İsviçre, İtalya, İzlanda, Japonya, Kanada, Kazakistan, KKTC, Kolombiya, Güney Kore, Kuveyt, Libya, Litvanya, Lübnan, Lüksemburg, Macaristan, Makedonya, Meksika, Mısır, Moldova, Nijerya, Norveç, Özbekistan, Pakistan, Polonya, Portekiz, Romanya, Rusya Federasyonu, Sırbistan, Slovenya, Suriye, Suudi Arabistan, Tunus, Türkmenistan, Ukrayna, Ürdün, Venezuela, Yeni Zelanda, Yunanistan.'' 
     
     YUNANLILAR SAYICA, SURİYELİLER ALAN BAKIMINDAN ÖNDE 
     Türkiye'de gayrimenkulü bulunan yabancıların önemli bir bölümünü ise Yunanlılar ve Almanlar oluşturuyor. 
     Halen Türkiye'de 14 bin 340 Yunan vatandaşının 12 bin 508 adet mülkü bulunuyor. Bu mülklerin 5 bin 606 adetini arsa arazi 3 milyon 819 bin 477 metrekare alan , 1.709 adetini mesken, 5 bin 193 tanesini de bağımsız bölüm oluşturuyor. 
     13 bin 144 Alman vatandaşının da 12 bin 413 adet taşınmazı sahil kesimleri başta olmak üzere Türkiye'nin çeşitli illerinde bulunuyor. 
     Yabancılara ait 272 milyon 511 bin 493 metrekarelik toplam gayrimenkul alanının 241 milyon 437 bin 304 metrekaresi Suriyelilere ait bulunuyor. 
     Türkiye'de 2 bin 473 Suriye vatandaşının 4 bin 621 adet taşınmazı bulunuyor. Bu taşınmazların 4 bin 162'si arsa arazi, 443'ü mesken, 1.976'sı da bağımsız bölümden oluşuyor. 
     Bu ülkelerin yanı sıra Türkiye'de 787 ABD vatandaşının 1.031, 864 Avusturya vatandaşının 1.025, 2.431 Hollanda vatandaşının 1.911, 10 bin 171 İngiliz vatandaşının 7.663, 1.342 İrlanda vatandaşının 1.060, 979 İtalyan vatandaşının 1.018 ve 932 KKTC vatandaşının da 1.032 adet taşınmazı çeşitli illerde bulunuyor. 
     
     ARAZİLER BIRAKILIYOR, KONUTLARA İLGİ ARTIYOR 
     Bu arada Tapu Kadastro Genel Müdürlüğü Yabancı İşler Daire Başkanlığı'nın 14 Temmuz 2004 tarihli verilerinde yabancıların Türkiye'den aldığı gayrimenkullerin toplam alanı 273 milyon 408 bin 392 metrekare idi. 15 Nisan 2005 tarihi itibariyle ise bu rakam 272 milyon 511 bin 493 metrekareye düştü. 
     Geçen yıl söz konusu tarih itibariyle Türkiye'de yabancılara ait arsa arazi büyüklüğü 269 milyon 412 bin 197 metrekare iken, bu yıl bu rakam 267 milyon 423 bin 858 metrekareye düştü. 
     Geçen yıl söz konusu tarihte Türkiye'de meskenli binalı alanların büyüklüğü 1 milyon 664 bin 693 metrekare, bağımsız bölüm alanı 2 milyon 331 bin 492 metrekare iken, bu yıl bu sayılar sırayla 1 milyon 994 bin 598 metrekare ve 3 milyon 93 bin 37 metrekareye çıktı. 
     Bu, yabancıların sahip olduğu arazide azalma, konut alımında artışın olduğunu gösteriyor. 
     
     TAPU KADASTRO GENEL MÜDÜRÜ ADLI 
     Tapu Kadastro Genel Müdürü Zeki Adlı, yabancıların gayrimenkul almasının, 2003 yılında yabancıların Türkiye'de mülk edinmesini kolaylaştıran ve geçtiğimiz hafta Anayasa Mahkemesi tarafından gerekçeli olarak iptal edilen, 4916 sayılı ''Çeşitli Kanunlarda ve Maliye Bakanlığı'nın Teşkilat ve Görevleri Hakkında Kanun Hükmünde Kararname'de Değişiklik Yapılması Hakkında Kanun''un ardından yeni bir uygulama gibi gündeme getirildiğini, oysa yabancıların 1934 yılından beri Türkiye'de mülk edinebildiklerini söyledi. 
     Daha önceki uygulamada, yabancıların köy sınırlarında taşınmaz satışının yasak olduğunu hatırlatan Adlı, bunun karşılıklılık ilkesiyle birebir örtüşmediği ve yazlıkların çoğu da köy sınırları içinde bulunması nedeniyle sorun yarattığına dikkati çekti. 
     Bunun çözümü noktasında ''karşılıklılık ilkesi'' ile birebir örtüşme yerine, vatandaşlar arasında mukayese etmek suretiyle bir kural getirdiklerini bildiren Adlı, yabancıların köy sınırlarında arazi alamama durumunu da ortadan kaldırdıklarını söyledi. 
     Adlı, Türkiye'de ekonominin iyi olduğu ve demokrasinin işlediği yıllarda yabancılara taşınmaz satışlarının arttığını, ekonominin kesintiye uğradığı ve ekonomik krizlerin olduğu dönemlerde ise satışların çok azaldığına dikkati çekti. 
     Adlı, Türkiye'deki yabancıların aldığı arazilerin çoğunu yurtdışında yaşayan Türk vatandaşlarının aldığını, yabancıların ise genellikle konut yazlık tercih ettiklerini kaydetti. 
     
</TEXT>
</DOC>
