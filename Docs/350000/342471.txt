<DOC>
<DOCNO> 342471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/sazak.html </URL>
<DATE> 2005/05/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Öcalan sendromu 
</HEADLINE>
<TEXT>


AAvrupa İnsan Hakları Mahkemesi'nin İmralı'da tutuklu bulunan PKK lideri Abdullah Öcalan kararını nasıl okumak gerekiyor Büyük Daire, 'adil yargılanma hakkı'nın ihlal edildiğini belirtmesine karşın AİHM'deki Türk yargıç Rıza Türmen'in kararı yorumlarken 'Öcalan, yeniden yargılansın' diye bir ifadede bulunmayışına dikkat çekmesi, Ankara'yı Avrupa Konseyi Delegeler Komitesi'nden çıkacak 'siyasi' görüş konusunda umutlandırıyor. 
Yeni TCK ve Ceza Muhakemeleri Yasası'ndaki CMK 'istisnalar' da, yasal düzenleme olmadan 'Öcalan davasının görülemeyeceği' yönündeki tezleri güçlendirmekte. Cumhurbaşkanı Ahmet Necdet Sezer de 'yargıç kimliği' ile Türkiye'de Öcalan davasını gören mahkemenin AİHM'nin yeniden yargılama isteğini reddetme olasılığını akla getiren 'yasal engel'den söz etti. 
Hukuk mu, siyaset mi 
Öcalan kararı hangi düzlemde sonuca bağlanacak Rıza Türmen'in AİHM Büyük Daire'nin 'yeniden yargılama isteminde bulunmadığı' görüşü, kararın sonuçlarını ortadan kaldırmıyor. Yargıçlar, Öcalan'ın avukatlarının daha önceki itirazlarını haklı bulurken, Avrupa İnsan Hakları Sözleşmesi'nin 3, 5 ve 6. maddelerinin ihlal edildiği sonucuna varmış. Bunlar Türkiye'nin uymakla yükümlü olduğu Kopenhag ölçütleri. 
Türkiye'de karmaşık işler 'komisyona havale' esasına göre yürüdüğü için, Avrupa Konseyi'nin de Öcalan dosyasını, 'Nasıl olsa Büyük Daire açıkça yargılamadan söz etmedi' diye gündemden düşürmesi bekleniyor. Konsey, kendi kurallarını niye çiğnesin Başkentte, Öcalan kararını okumak konusunda siyasi bir bölünme gözleniyor. AKP'nin bu nedenle köşeye sıkışmasını ve 1 Mart tezkeresinde olduğu gibi 'yasama sorumluluğunu tek başına üstlenmesini' bekleyen devlet mekanizması, AİHM Büyük Dairesi'nin kararını yeterli saymıyor. 
Siyaseti, hukukun önüne geçiriyor. 
Terörist de olsa, Öcalan'la ilgili farklı bir yol izlenmesinin 'ayrımcılık' anlamına geleceği unutuluyor. Eski DEP milletvekilleri Leyla Zana, Orhan Doğan, Hatip Dicle ve Selim Sadak'la ilgili yeniden yargılanma istemine uyulması da çok yeni değil mi 
'Öcalan sendromu' Ekim 2005'te AB ile tam üyelik görüşmelerine başlanacağı bir ortamda Türkiye'nin önünde yeni bir engel oluşturabilir mi 
Başbakan Erdoğan, 'Bu dosya hukuken yeniden açılsa da, millet vicdanında kapanmış bir dosyadır' sözleriyle hem kamuoyuna yatıştırıcı mesaj verdi, hem de AB'ye 'yargılama sinyali' gönderdi. Süreç bir yılı bulabilir denmesine karşın, Türkiye'nin topu Avrupa Konseyi'ne atmasına gerek yok. Öcalan yeniden yargılanır ve 'adil' karar çıkar. AB hedefi, durumdan vazife çıkarmak isteyenlerin çıkarına 'Apo meselesi'ne bağlanamaz 



</TEXT>
</DOC>
