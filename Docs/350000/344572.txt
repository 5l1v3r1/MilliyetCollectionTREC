<DOC>
<DOCNO> 344572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy04.html </URL>
<DATE> 2005/05/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
CHP'li Selvi AKP uzatmalarda... 
</HEADLINE>
<TEXT>

     CHP Genel Başkan Yardımcısı Cevdet Selvi, AKP’nin artık sadece iktidarda kalma süresini uzatma çabası içinde olduğunu savundu. Selvi, özelleştirme uygulamalarının ülke ekonomisinde onarılması güç yaralar açmaya yönelik hale geldiğini öne sürdü. 
     Selvi yaptığı yazılı açıklamada, "özelleştirme- yabancılaştırma" uygulamalarının ülke ekonomisinde tahribata neden olduğunu ve onarılması güç yaralar açtığını vurguladı. 
     "20 Yıldır sürdürülen özelleştirme uygulamaları başlangıçta anlatılan ve söylenenlerin gerçekleşmediğini ve gerçekleşemeyeceğini açıkça ortaya koymuştur. Devlete, ekonomiye yük olduğu gerekçe gösterilerek zarar eden KİT’lerin özelleştirilmesi ile üretimin, verimin, istihdamın artacağı, sermayenin tabana yayılacağı, bütçe açıklarının ve borçların azalacağı savlarının iflas ettiği yaşanarak, ağır bedeller ödenerek görülmüştür" dedi. 
     
     "NE PAHASINA OLURSA OLSUN ÖZELLEŞTİRME PEŞKEŞ GETİRDİ" 
     İç ve dış borç yükünün arttığı, işsizlik ve yoksulluğun derinleştiği haksızlık ve adaletsizliklerin geliştiği yolsuzluğun, kayıt dışının hız kazandığını vurgulayan Selvi, bu süreçte, "ne pahasına olursa olsun" özelleştirme adı altında sürdürülen uygulamanın "devlet mallarının yağmalatılması, peşkeş çekilmesi" sonucunu doğurduğunu vurguladı. Olayın "ideolojik olarak" ele alındığını savunan Selvi, şöyle devam etti 
     "Uluslar arası finans kuruluşları ve tekellerin baskıları altında kalan hükümetler ve işbirlikçileri, halkı yanıltmayı görev edinerek ekonomik boyutunu ülke gerçeğini ve geleceğini dahi düşünmeden teslim olmuşlardır. AKP de sadece iktidarda kalma süresini uzatma gayreti içindedir. 
     Öyle anlaşılıyor ki, yıllardır fatura ödeyen emekçi halk kitleleri bundan sonrada faturayı daha ağır şekilde ödeyecektir. Çiftçinin, işçinin, memurun, emeklinin, esnaf ve sanatkarın alın teriyle, özveriyle elde edilen bu kaynak ve tesislerin sorumsuzca, hesapsızca elden çıkarılmasını, ibretle, sabırla izleyen halk yaşadığı ekonomik ve sosyal bunalımın nedenlerini sorgulamaya başlamıştır." 
     
     "HALK BİLMEK İSTİYOR" 
     Hükümetin ekonomiye katkı sağlayan Erdemir, Tüpraş, Petkim, Tekel ve bankalar ile televizyonların yabancılara satışını mutlaka açıklaması gerektiğini kaydeden Selvi, "Her yönüyle ve açlığı pahasına bedel ödeyen halkın bunu bilme, ülkesini ve geleceğini düşünme hakkı vardır. Bu haklı talep karşısında Başbakanın olayları saptırarak, başkalarını suçlayarak, gündemi değiştirerek, işine gelmeyen herkese bağırıp çağırarak durumu geçiştirmeye çalışması, belirli güç odaklarının baskısıyla ülke kaynaklarıyla geleceğinin tehlikeye atıldığı kanaatini perçinleyecektir" dedi. 

ANKA 
     
</TEXT>
</DOC>
