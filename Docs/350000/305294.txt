<DOC>
<DOCNO> 305294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/magazin/amag.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belki de asosyalim' 
</HEADLINE>
<TEXT>


avea'nın reklam filminde rol almaya hazırlanan Tarkan, dışarıda fazla gezmemesinin nedenini böyle açıkladı... 

Deniz Altuntaş 

Şimdiye kadar Doritos, Pepsi, Turkcell Hazır Kart ve Opet'in reklam kampanyalarında rol alan ve bu şirketlerin sponsorluğunda bir dizi konser veren Tarkan, 2005 için anlaşma yaptığı GSM operatörü avea yetkilileriyle kendi ekibini tanıştırdı. Tarkan'ın ekibiyle avea yetkililerinden oluşan 18 kişilik grup, önceki gece Bebek'te Mel's adlı restoranda buluştu. 
Yemekten tek başına ayrılan Tarkan, bir türlü tamamlayıp piyasaya çıkaramadığı İngilizce albümü için, "Sesiyle, duruşuyla yepyeni bir Tarkan olacak. Çünkü albümün tamamı İngilizce. Umarım başarılı bir albüm olur. İnşallah dünya starı olurum" dedi. 
Tarkan hafta sonu Londra'ya, oradan da albüm çalışmaları için ABD'ye gideceğini söyledi. 
Özel hayatıyla çok fazla gündeme gelmek istemediğini dile getiren Tarkan, "Herkesin özeli kendinde saklıdır. Ben çok fazla dışarıda gezmiyorum. Belki de biraz asosyalim. Ama kameralardan kaçmıyorum. Sık sık özellikle havalimanlarında buluşuyoruz" diye konuştu. avea için yakında sürpriz bir reklam filmi çekeceklerini ifade eden Tarkan, bu nedenle daha önce reklamlarında oynadığı Turkcell hattını değiştirip avea'ya geçtiğini açıkladı. 



</TEXT>
</DOC>
