<DOC>
<DOCNO> 348451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/spo02.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bonservisim alınsın' 
</HEADLINE>
<TEXT>


Fenerbahçe'nin tecrübeli kalecisi Rüştü, takımda kalmayı arzuladığını belirtti, "Kiralık oynamak istemiyorum. Yönetim, Barcelona ile anlaşırsa buna çok sevineceğim" dedi 

ALİ İSMET URAL 


Milli maçlar sonrası Barcelona'ya geri dönecek olan Fenerbahçe kalecisi Rüştü Reçber, yönetime mesaj yolladı. 
Şampiyonlukta büyük emeği geçen tecrübeli file bekçisi, kendisi için şu an en önemli şeyin Yunanistan ve Kazakistan maçları olduğunu belirtti, "Bu sınavlardan sonra geleceğimi düşünmeye başlayacağım" dedi. 
Rüştü, "Sezon boyunca her ne kadar eleştirilsem, yerden yere vurulsam da benim renklerim Sarı - Lacivert. Ve beni bu kadar eleştiren kişilerin bir gün ne kadar haklı olduğuma inanacaklarına eminim. Ben Fenerbahçe'de kiralık olarak değil, bonservisim alındıktan sonra oynamak istiyorum. Eğer kulüpler arasında bu yönde bir anlaşma yapılırsa hedefim futbolu Fenerbahçe'de bırakmak" ifadesini kullandı. 
Bu arada Fenerbahçe yönetiminin, Barcelona Kulübü ile önümüzdeki günlerde Rüştü'nün durumunu masaya yatıracağı bilirtildi. 

Rötar yapacak 

Konyaspor maçında sakatlanan Alex, Fenerbahçe'nin ilk etap çalışmalarına katılamayacak. Brezilyalı oyuncunun 15 Temmuz'da Almanya'daki kampa gelmesi bekleniyor. Kasığındaki yırtık dolayısıyla Brezilya Milli Takımı'ndan da çıkartılan Alex'in tedavisine hemen başlandı. Fenerbahçe'nin diğer Brezilyalılar'ı Aurelio, Nobre, Luciano ise 30 Haziran'da İstanbul'da olacak. 

Fenerbahçe'ye 70 bin YTL ceza 

PFDK, Fenerbahçe 70 bin, Galatasaray'a ise 30 bin YTL ceza kesti. Kurul, Olimpiyat Stadı'ndaki kupa maçındaki kötü tezahürat nedeniyle Galatasaray'a, Şükrü Saracoğlu'ndaki lig maçındaki çirkin tezahürat ve saha olayları nedeniyle Fenerbahçe'ye para cezası verdi. Profesyonel Futbol Disiplin Kurulu, Trabzonspor karşılaşmasında kırmızı kart gören Samsunsporlu Ergin'i üç, Ercan'ı da iki maçla cezalandırdı. 

İmzayı attı tatile çıktı 

Fenerbahçe ile sözleşmesini yenileyen Teknik Direktör Christoph Daum, Almanya'ya gitti. Hayat arkadaşı Angelica Camm ve çocuklarıyla birlikte Atatürk Havalimanı'na gelen Alman hoca, basın mensuplarına açıklama yapmazken, daha sonra uçakla Köln'e hareket etti. Daum'un havalimanında çocuklarıyla yakından ilgilenmesi dikkat çekti. 



</TEXT>
</DOC>
