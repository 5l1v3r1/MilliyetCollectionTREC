<DOC>
<DOCNO> 312643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun21.html </URL>
<DATE> 2005/02/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
ABD'de yetkililer kadavralara barkod yerleştirmeyi planlıyor... 
</HEADLINE>
<TEXT>

     ABD'nin California Üniversitesi'nde bağışta bulunulan kadavraların satıldığının ortaya çıkmasının ardından yetkililer, kadavraları izlemek için barkodlar veya radyo dalgaları yayan cihazlar yerleştirmeyi planlıyorlar. 
     Üniversite yetkilileri, skandalın ortaya çıkmasıyla kadavra bağışçılarının yok olan güveninin yeniden sağlanması için bu yüksek teknoloji yöntemine başvurmaya karar verdiklerini belirttiler. 
     California Üniversitesi'nde geçen yıl, tıbbi araştırmalar için 6 yıl boyunca üniversiteye bağışlanan 496 kadavranın, aralarında ilaç devi Johnson Johnson firmasının da bulunduğu birçok şirkete yasadışı olarak satıldığı ortaya çıkmıştı. 
     Üniversitede çalışan iki kişi, tıp fakültesine bağışlanan kadavraların organlarını satmak suçlamasıyla üniversite yönetimi tarafından görevlerinden uzaklaştırılmıştı. 
     ABD'de sadece California Üniversitesi'ne her yıl gönüllü bağış programı çerçevesinde 175 civarında ceset tıbbi araştırmalarda kadavra olarak kullanılmak üzere bağışlanıyor. 
     
</TEXT>
</DOC>
