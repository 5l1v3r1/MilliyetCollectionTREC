<DOC>
<DOCNO> 343553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/yas01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Küba'da ilk Türk oyunu 
</HEADLINE>
<TEXT>


Küba'da düzenlenen Türkiye Haftası kapsamında 20 Mayıs'ta Havana'da sahnelenecek olan "Ara'nın Anadolu Destanı", Türkiye'den Küba'ya giden ilk oyun olma özelliğini taşıyor 

Aslı Onat 

İstanbul Şehir Tiyatroları sanatçısı Aslı Öngören ile İstanbul Sahnesi Yönetmeni Mehmet Esatoğlu'nun ocak ayından bu yana üzerinde çalıştıkları "Ara'nın Anadolu Destanı", fotoğrafçı Ara Güler'in "Yüzlerinde Yeryüzü" adlı albümünden fotoğraflarla, Yaşar Kemal'in bu albüm için yazdığı önsözden yola çıkılarak oluşturuldu. Oyun müzik, beden dili, ışık tasarımı ve dans da içeren bir gösteri niteliğinde. 
Aslı Öngören, "Ara'nın Anadolu Destanı" projesinin oluşumunu şöyle anlatıyor "Ara Güler'in 'Yüzlerinde Yeryüzü' adlı fotoğraf albümüyle Yaşar Kemal'in bu albüm için yazdığı önsözü birleştirerek bir metin çıkardık ortaya. Kemal'in metnini bir anlatım üzerine kurarak oyunlaştırdık. Oyunda Ara Güler'in fotoğraflarını da kullanıyoruz. 'Ara'nın Anadolu Destanı', bu albümdeki Ara Güler'in Anadolu fotoğrafları ve Yaşar Kemal'in fotoğraflar üzerine yazdıklarıyla Anadolu'da yolculuğa çıkan bir kızın hik yesi. Oyunu ilk olarak Küba'da sahneleyeceğimiz için pek çok bölümü İspanyolcaya çevirttik. Fotoğraflar fonda yer alan bir ekranda gösterilecek kimi yerlerde animasyonlar da olacak. Bir yandan Yaşar Kemal'in metni de İspanyolca olarak görünecek ekranda. Görsellik açısından tatmin edici bir çalışma oldu." 

Türkiye Haftası'nda 
Mehmet Esatoğlu ise şunları söylüyor oyun için "Ara Güler'in fotoğraf albümü kültür yaşamımızın önemli bir yapıtı. Gerçekten de bu albümde sayfaları çevirdikçe Ağrı Dağı'ndan Tuşpa'daki, Bergama'daki tarihi kalıntılarla Anadolu insanının nasıl iç içe yaşadığını, kimi zaman o tarihin farkında olmadığını kimi zaman da o tarihten gelen geleneği yaşattığını görüyoruz. Küba'da bir proje sahnelenmesi için davet gelince Aslı Öngören ile Anadolu'nun kültür mirasını konu almanın en iyi karar olacağını düşündük. Onlardan binlerce kilometre uzaklıktaki, bazen haberlerde adını duydukları bir ülkenin fotoğraflarını ve insan öykülerini götürüyoruz Küba'ya." 
Yaşar Kemal ile Ara Güler'in buluşması ve uluslararası proje anlamında bir ilk olan oyunun gösterimi, Küba'daki Türkiye Haftası kapsamında 20 Mayıs'ta Havana'da yapılacak. Aslı Öngören ve Mehmet Esatoğlu Grup Kızılırmak ve Vedat Sakman'ın da katıldığı etkinlik dönüşü, oyunu Türkiye'de de sahneleyecekler. İkili, "Oyunu, İstanbul dışındaki kentlere de götürmek istiyoruz" diyor. 


</TEXT>
</DOC>
