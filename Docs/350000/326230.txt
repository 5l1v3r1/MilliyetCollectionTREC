<DOC>
<DOCNO> 326230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun59.html </URL>
<DATE> 2005/03/23/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Monaco Prensi Rainier, solunum cihazına bağlandı 
</HEADLINE>
<TEXT>

     Monaco Prensi 3. Rainier'in kalp ve böbreklerinden rahatsız olduğu, halen yoğun bakımda solunum cihazına bağlı bulunduğu açıklandı. 
     Monaco Sarayı'ndan yapılan resmi açıklamada, 81 yaşındaki Prens Rainier'in iki gündür Kalp-Göğüs Merkezi'nin yoğun bakım servisinde yattığı belirtildi. 
     Açıklamada, akciğerlerindeki enfeksiyon nedeniyle 15 gündür hastanede tedavi altında bulunan prensin, kalp ve böbrek yetmezliğinin yanı sıra ani solunum sorunu nedeniyle yoğun bakım birimine transfer edildiği kaydedildi. 
     Son 10 yıl içinde kalp ve akciğerleri ile ilgili rahatsızlıkları artan Prens, son bir yıl içinde beşinci kez hastaneye kaldırıldı. 
     Prens Rainier'in yoğun bakıma alınmasıyla, oğlu Veliaht Prens Albert'ın kardeşi Prenses Caroline gibi yurtdışından dönerek babasının yanına gittiği, Prenses Stephanie'nin de hastaneye girip çıkarken görüldüğü belirtiliyor. 
     Fransa'nın güneyindeki küçük ve zengin Monaco Prensliği, 1949'dan bu yana Prens 3. Rainier tarafından yönetiliyor. 
     Dünyanın en uzun süre tahtta kalan hükümdarlarından birisi olan Prens, 1956'da da Amerikalı film yıldızı Grace Kelly ile yaptığı evlilikle dünyanın gözlerini ülkesine çevirmişti. Kelly, 1982 yılında bir trafik kazasında hayatını kaybetmişti. 
     BBC'ye göre, Prens Rainier, yaklaşık iki kilometrekarelik bir alanı ve 30 bin nüfusu olan Monaco'nun turizm ve kumar sektörüne bağımlılığını azaltıp, diğer ekonomik sektörleri canlandırdığı için övgüyle anılıyor. Ancak ilerleyen yaşı ve sağlık sorunları nedeniyle Prens Rainier son yıllarda olağan idari işlerin bir bölümünde sorumluluğu oğlu Prens Albert'a bıraktı. 
     
</TEXT>
</DOC>
