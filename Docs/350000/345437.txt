<DOC>
<DOCNO> 345437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur03.html </URL>
<DATE> 2005/05/24/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
İnternet üzerinden düzenlenen "Kar Film Festivali" ödülleri dağıtıldı... 
</HEADLINE>
<TEXT>

     Atatürk Üniversitesi AÜ İletişim Fakültesi tarafından internet ortamında düzenlenen 2. Kar Film Festivali’nde dereceye girenlere ödülleri törenle verildi. 
     İletişim Fakültesi Dekanı Prof. Dr. Sevim Akten, A.Ü Kültür Merkezi’nde düzenlenen törende yaptığı konuşmada, festivale Türkiye’nin her tarafından yoğun ilgi gösterildiğini söyledi. 
     Festivale Kırgızistan Manas Üniversitesi İletişim Fakültesi’nden de 1 öğrencinin katıldığını vurgulayan Akten, şunları kaydetti 
     "Kar Film Festivali, bu yıl yurtdışından katılan eserle de uluslararası bir kimlik kazandı. Amacımız, iletişim sektörünün geleceği olan öğrencilerin çalışmalarını daha geniş platformlara taşımak. Bu doğrultuda film yarışması düzenleyerek, öğrencilerin özgün eserlerini sinemaseverlerle buluşturduk." Daha sonra internet ortamında 10 bin 217 kişinin kullandığı oylara göre 65 film arasında kurgusal, deneysel, reklam ve belgesel film dallarında dereceye girenlere ödülleri verildi. 
     En iyi yönetmen ödülü, kurgusal film kategorisinde "Gri" adlı çalışmasıyla Kocaeli Üniversitesi İletişim Fakültesi’nden Cengiz Yıldırım, deneysel film kategorisinde "Sanrılar" adlı eseriyle Marmara Üniversitesi MÜ İletişim Fakültesi’nden Sertaç Yüksel, reklam filmi kategorisinde "Genetik" adlı çalışmasıyla Selçuk Üniversitesi SÜ İletişim Fakültesi’nden Hakan Gök, belgesel film dalında ise İstanbul Üniversitesi İÜ İletişim Fakültesi’nden İsmail Hacıyev’e verildi. 
     En iyi senaryo ödülünü ise kurgusal film kategorisinde "Gördüğüm Melodiler" eseriyle AÜ’den Gül Karaoğlu, deneysel film kategorisinde "Sanrılar" adlı eseriyle MÜ’den Sertaç Yüksel, reklam filmi kategorisinde "Genetik" adlı eseriyle SÜ’den Hakan Gök, belgesel film kategorisinde ise "Geçmişten Günümüze" adlı eserin sahibi İÜ’den Pınar Sevginer kazandı. 
     En iyi görüntü ödülüne de kurgusal film kategorisinde "Dur ve Başa Dön" çalışmasıyla İstanbul Kültür Üniversitesi Sanat ve Tasarım Fakültesi’nden Kutsal Küçükada, deneysel film kategorisinde "Transendental Ben" eseriyle AÜ’den Özgür İpek layık görüldü. 
     İletişim kopukluğundan dolayı törene katılamadığı belirtilen Kırgızistan Manas Üniversitesi İletişim Fakültesi’nden Nargiza Yuldeşeva’ya İletişim Özel Ödülü’nün daha sonra verileceği kaydedildi. 
     
</TEXT>
</DOC>
