<DOC>
<DOCNO> 333525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/siy05.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye çağrı Ermenistan sınırını aç 
</HEADLINE>
<TEXT>


GÜVEN ÖZALP Brüksel 


Türkiye'nin soykırım iddialarına karşı diplomatik atak başlattığı bir ortamda Avrupa Parlamentosu AP ve Ermeni parlamenterlerden Ankara'ya ortak çağrı geldi. Avrupa Birliği AB - Ermenistan Parlamentolararası İşbirliği Komisyonu'nda dün kabul edilen ortak bildiride, Türkiye'ye, "diplomatik ilişki kurma ve sınırı açma çağrısı" yapıldı. Ermeni kanadının, "gerek "soykırım" gerekse "diplomatik ilişki kurulması" 3 Ekim'de başlayacak olan müzakereler açısından bir şart haline getirilsin" taleplerinin bildiriye girmesi yönündeki istekleri ise, "Sert söylemlerden kaçınılmalı" diyen AP kanadı tarafından engellendi. 

'İyi ilişki içinde olun' 
Türk ve Ermeni hükümetlerine "geçmişin trajik deneyimlerinin üstesinden gelmek amacıyla barışma sürecine devam etmeleri" çağrısı yapıldı. 
Ortak bildiride, AP'nin 1987'de aldığı ve "Ermeni soykırımını" tanıyan kararına atıfta bulunularak, Türkiye'den Ermenistan'la "iyi komşuluk ilişkileri içinde olması" istendi. "Soykırım" iddialarına yönelik olarak, "AP'nin Ermeni soykırımı meselesi üzerine kararları ve bu olayın 90. yıldönümü öncesinde, Türk makamlarını konu hakkında tam ve samimi bir ulusal ve uluslararası barışma süreci başlatmaya çağırır" söylemi benimsendi. 


</TEXT>
</DOC>
