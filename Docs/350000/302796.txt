<DOC>
<DOCNO> 302796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy06.html </URL>
<DATE> 2005/01/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Erdoğan 2005'e ekonomide devrimsel nitelik taşıyan bir adımla girdik 
</HEADLINE>
<TEXT>

     Başbakan Recep Tayyip Erdoğan, 2005 yılına ekonomide devrimsel nitelik taşıyan bir adımla girildiğini belirterek, ''Güçlü bir yıl, güçlü bir döneme giriyoruz'' dedi. 
     Bursa Ticaret ve Sanayi Odası BTSO tarafından inşa ettirilen Gürsu Endüstri Meslek Lisesi'nin açılışı, Başbakan Erdoğan ve Milli Eğitim Bakanı Hüseyin Çelik'in de katıldığı törenle yapıldı. 
     Tören alanına gelişinde vatandaşların yoğun sevgi gösterilerinde bulunduğu Erdoğan, törende, eğitim seferberliğinin farklı bir boyutunda, anlamlı bir gününde Bursalılarla birlikte olmanın mutluluğunu yaşadığını söyledi. 
     Lisenin temelini 26 Temmuz 2003'de BTSO yöneticileriyle birlikte attığını anımsatan Erdoğan, o gün duydukları heyecanın benzerini bugün de yaşadığını kaydetti. 
     
     ''2005 BİZLER İÇİN ÇOK DAHA GÜÇLÜ BİR YIL'' 
     Başbakan Recep Tayyip Erdoğan, lisenin temelinin atıldığı günden bu yana yaklaşık 17 ay geçtiğini belirterek, şunları söyledi 
     ''Bugün 2005'in ikinci günündeyiz. 2005 yılı bizler için çok daha güçlü bir yıl. Güçlü bir yıl, güçlü bir döneme giriyoruz. Yani bu temeli attığımız günden bugün çok daha ilerideyiz, çok daha güçlüyüz ve inanıyorum ki yarınlarımız bugünlere göre çok daha güçlü olacak. Bunu, attığımız her adımda, ülkemizin dolaştığımız her yerinde, ülkemizin dışında dolaştığımız ülkelerde çok daha açık ve net görüyoruz. 
     Dikkat ederseniz, 2005'e ekonomide devrimsel nitelik taşıyan bir adımla girdik. O da artık bol sıfırlarla çekilemez olan, taşınamaz olan paramızın itibarını kendisine iade etmek suretiyle YTL ile 2005 yılına girdik. Bununla birlikte inanıyorum ki ekonomideki trend her geçen gün yükselecek ve bizler geleceğe çok daha farklı bakacağız.'' 
     
     ''GENÇLER, SİZİ ÇOK ÖNEMSİYORUZ'' 
     Açılışını yaptıkları okulun, eğitim anlayışının nerelere geldiğinin bir ifadesi olduğunu vurgulayan Başbakan Erdoğan, ''Eğitime Yüzde Yüz Destek Kampanyası''nın ne kadar akılcı, ne kadar anlamlı olduğunu ifade etmesi bakımından da lisenin güzel bir örnek oluşturduğunu bildirdi. 
     Erdoğan, okulun yapımına yaklaşık 2 trilyon lira harcandığını belirterek, gençlere, ''Gençler, sizi çok önemsiyoruz. Sizi muasır medeniyet seviyesinin üstüne bu ülkeyi taşıyacak bir donanıma sahip kılmak için elimizden ne gelirse bunu yapmaya mecbur olduğumuzun sorumluluğuyla bu yüklerin altına giriyoruz'' diye seslendi. 
     Eğitime destek veren kişi ya da kurumların tip projelerle değil özellikli projelerle kendilerine başvurduklarını, bunun da okullara farklı bir güzellik kattığını vurgulayan Erdoğan, şunları kaydetti 
     ''Bazı projeler var ki hakikaten unutamıyorum. Örneğin Konya. Bakıyorum ki oranın tarihi dokusuyla uyumlu proje yaptırmışlar. Buna göre de okulu tamamladılar ve Milli Eğitim'e teslim ettiler. Bu bir değişimdir, bu bir dönüşümdür. Bunu inşallah Bursamızda da yeni atılacak adımla gerçekleştireceğiz. Bunun temelini bugün atıyoruz. Hem bizim tarihten gelen değerlerimizi hem de modern, çağdaş mimariyle sentezleyen bir kampusun temelini atıyoruz. BTSO, bu noktada Türkiye'ye gerçekten örnek bir adımı gerçekleştirmiştir. Bütün milletimize, illerimize, sanayicimize, tüccarlarımıza duyuruyorum. El ele verecek ve bu işi hep birlikte gerçekleştireceğiz.'' Erdoğan, 720 öğrenci kapasiteli, elektrik, elektronik ve bilgisayar bölümleri bulunan lisenin, bilişim teknolojisinin egemen olduğu Türkiye'ye yeni nesiller yetiştireceğini söyledi. 
     Başbakan Recep Tayyip Erdoğan, törenin ardından, bilgisayar laboratuvarı ile elektronik atölyesini gezdiği okulun şeref defterini imzaladı. 
     
</TEXT>
</DOC>
