<DOC>
<DOCNO> 312290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun13.html </URL>
<DATE> 2005/02/04/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Michael Jackson Eminem utanmalı 
</HEADLINE>
<TEXT>

     Çocuklara cinsel tacizle suçlanan Amerikalı şarkıcı Michael Jackson, şöhretin kendisini hedef haline getirdiğini söyledi. 
     Fox televizyon kanalında cumartesi günü yayınlanacak bir röportaj yapan Jackson, kendisiyle ilgili haberlerin çoğunun ''kurgu'' olduğunu belirtti. 
     Kendisiyle ilgili gerçeğin mutlaka ortaya çıkacağına inandığını söyleyen Jackson, ''Ne kadar büyük bir yıldızsan, o kadar büyük hedef olursun'' dedi. 
     Jackson, Nisan ayındaki duruşmasından beri yaptığı ilk röportajda, ''Neverland''i, çocuk yıldız olduğu dönemde yaşayamadığı çocukluğunu yaşamak için yarattığını kaydetti. 
     Ünlü yıldız, çocukken sinemaya, Disneyland'e gidemediğini, bu eğlenceli şeylerden mahrum kaldığını, çünkü sürekli çok çalışmak ve seyahat etmek zorunda kaldığını belirtti. 
     Klibinde kendisini çocuk tacizcisi olarak gösteren rap şarkıcısı Eminem hakkında da konuşan Jackson, ''Eminem'i her zaman takdir ettiğini, ancak ünlü şarkıcının utanması gerektiğini'' ifade etti. 
     Jackson, ''Ben hiç bir zaman dostum olan bir sanatçıya saldırmadım. Büyük sanatçılar bunu yapmaz, yapmamalı'' dedi. 
     
</TEXT>
</DOC>
