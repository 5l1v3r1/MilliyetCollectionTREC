<DOC>
<DOCNO> 343912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yazar/bila.html </URL>
<DATE> 2005/05/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
KKTC'den çifte atak 
</HEADLINE>
<TEXT>


Kıbrıs Rum Yönetimi'nin, KKTC'de Türklere mahkeme celbi göndermesiyle başlayan sorun tırmanıyor. Rum yönetimi, Rumlardan kalan taşınmazları kullanan Türkleri, Larnaka'daki mahkemeye çağırmaya devam ediyor. 
Dava sayısının artması üzerine KKTC de yeni önlemlere yönelme kararı aldı. 
KKTC yönetimi de Rumlar aleyhine dava açacak ve Güney Kıbrıs'a tebligat yapacak. Karşı davalar da mal-mülk kullanımıyla ilgili olacak. 

AİHM'ye başvuru 
KKTC Başbakan Yardımcısı ve Dışişleri Bakanı Serdar Denktaş, dün Ankara'daydı. Dünkü görüşmemizde önce, Türk kamuoyundaki bir yanlış algılamayı düzeltmek istediğini belirterek, şu bilgiyi verdi 
"Rumlar, sadece Kıbrıs Cumhuriyeti kimliği almış Türkler aleyhine değil, Rum malı kullanan bütün Türkler aleyhine dava açıyorlar. Bir ayrım gözetmiyorlar. Bu sayı da giderek artıyor. Biz böyle sürekli savunmada kalırsak daha artacaktır. Bizim de karşı önlem almamız gerekir diye düşündük ve alacağımız önlemleri belirledik. Türklere karşı açılan davaların Avrupa İnsan Hakları Mahkemesi'nden dönmesi kesindir. Bu yolu kullanacağız. Türklerin AİHM'ye kişisel başvuru hakları var. Bunu kullanacaklar. Usul yönünden Rum mahkemelerinin bu davaları görme yetkisi yoktur." 

Karşı davalar 
Serdar Denktaş, ayrıca, Türklerin de Rumlar aleyhine Güney Kıbrıs'ta ve KKTC'de dava açmaya hazırlandıklarını bildirdi. Türklerin de mal-mülk konusunda karşı davalar açarak haklarını arayacaklarını vurgulayarak, davalar hakkında şu bilgileri verdi 
"Biz de Güney'deki mal-mülklerimiz için davalar açacağız. Haksız istimlakler var. Bunları saptadık. Türk mallarının istimlak edilmeleriyle ilgili davalar açılacak. Ayrıca, 1963-1974 arasında yakılan Türk köyleri var. Bu köylerimizle ilgili olarak kullanım kaybıyla ilgili davalar açacağız." 

'Aynı anda açılsın' 
KKTC'nin atağa geçtiği bir diğer konu da limanların ve havaalanlarının açılması konusunda. KKTC Başbakan Yardımcısı Serdar Denktaş, Türkiye'nin Gümrük Birliği'ni Güney Kıbrıs'ı da kapsayacak şekilde genişletmesiyle aynı anda KKTC limanlarının ve havaalanlarının da açılması için girişimlerde bulunduklarını açıkladı. 
Denktaş, AB'nin Ankara'ya Gümrük Birliği için baskı yaptığını anımsatarak şöyle dedi 
"AB Türkiye'yi sürekli baskı altında tutuyor. Limanlarını ve havaalanlarını Güney Kıbrıs gemilerine ve uçaklarına açmasını istiyor. Gümrük Birliği için ek protokolün imzalanmasından sonra Ankara'nın hemen uygulamaya geçmesini istiyor. Biz de AB'nin sadece Ankara'ya değil, Rum yönetimine de baskı yapması için girişimde bulunduk. Türk Dışişleri ile de mutabık kalarak geliştirdiğimiz politikanın özü şudur Türkiye, limanlarını ve havaalanlarını Güney Kıbrıs'a açacaksa, aynı anda, KKTC limanları ve havaalanlarına uygulanan izolasyon da kaldırılmalıdır. Türkiye ile KKTC'nin limanları ve havaalanları aynı zamanda açılmalıdır. Böylece KKTC'ye haksız yere uygulanan ekonomik ve ticari ambargo da kaldırılmış olur. AB adaletli davranmak zorundadır." 
Serdar Denktaş, KKTC yönetiminin geliştirdiği bu politikanın Ankara tarafından desteklendiğini ve AB yetkilileri tarafından da olumsuz karşılanmadığı bilgisini de verdi. 
KKTC, mal-mülk davaları ile limanlar ve havaalanları için çifte atağa geçmiş görünüyor. 



</TEXT>
</DOC>
