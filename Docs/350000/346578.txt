<DOC>
<DOCNO> 346578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy05.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elekdağ sıkıntısı 
</HEADLINE>
<TEXT>


Bazı CHP'li milletvekilleri, Elekdağ'ın eleştirdiği Ermeni sempozyumunun iptaline 'düşünce özgürlüğünün ve demokrasinin zedelendiği' gerekçesiyle tepki gösterdi 

Saliha Çolak - Ankara 


Boğaziçi Üniversitesi'nde düzenlenmesi planlanan Ermeni konferansını, "tek yanlı bir sempozyum" olduğu için TBMM Genel Kurulu'ndan eleştiren ve girişimi "hainlik" olarak tanımlayan CHP İstanbul Milletvekili Şükrü Elekdağ'a partisinden de tepkiler geldi. Bazı CHP'li milletvekilleri toplantının ertelenmemesi gerektiğini savundu. 
CHP'lilerin görüşleri şöyle 
Mustafa Özyurt Bursa Bilimsel bir toplantının tek taraflı olacağını baştan söyleyemezsiniz. Belki yapılsaydı değişik fikirler de ortaya atılacaktı. Şükrü Bey'in konuşması sertti ama Adalet Bakanı Cemil Çiçek çok daha sert konuştu. Olayı yanlış yöne saptırdı. Böyle konular en rahat üniversitede tartışılır. 'Gelin, açacağız tartışalım' dedik, sonra üniversitedeki toplantıyı engellemek için elimizden geleni yaptık. 
Mustafa Gazalcı Denizli Bir hukuk devletinde, henüz gerçekleşmemiş bir toplantıyı yargılamak doğru olmadı. Katılmadığınız düşüncelerin söylenmesini dışarıdan engellemek yerine, desteklemek gerekir. Toplantı yapılmalıydı. Her türlü düşünce söylenebiliyor. Sokaklarında 'Şeriat istiyoruz' diye bağırıyorlar da bilimsel toplantıya niye tahammül edemiyoruz 
Yakup Kepenek Ankara Düşünce özgürlüğü zedeleniyor. Özellikle de Adalet Bakanı'nın özgürlükleri savunması gerekir. Düşünceleri peşinen hiçbir yargı kararı olmadan, suçlamak doğru değildir. Toplantının biçimi eleştirilebilir ama çözüm yeri yine üniversitedir. O toplantı tek yanlı düzenlenmiştir ama bilim insanları çağrılmıştır. 
İsmail Değerli Ankara Soykırıma inanmıyorum ama üniversitede özgürce toplantı olmalıydı. Üniversitenin, milli görüşün dışında bir görüş belirtmesi doğaldır, demokrasinin bir gereğidir. Saygın bir üniversitenin ihanetle suçlanması doğru değil. Bir görüş ortaya çıkar, önemli olan bu görüşleri hazmedip karşı görüşü ilmi şekilde ortaya koymaktır. Toplantı yapılmalıydı, çıkacak sonuca göre karşı tezler sunulmalıydı. 


</TEXT>
</DOC>
