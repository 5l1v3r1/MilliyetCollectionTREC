<DOC>
<DOCNO> 338110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko42.html </URL>
<DATE> 2005/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Vorkink'ten hükümete övgü... 
</HEADLINE>
<TEXT>

     Dünya Bankası Türkiye Direktörü Andrew Vorkink, ekonomik durumu ve hükümetin attığı adımları överken, makroekonomik istikrarın sürdürülmesi ve öngörülebilir vergi rejiminin oluşturulmasının yatırımcılar için çok önemli olduğunu söyledi. 
     Dünya Bankası Türkiye Direktörü Andrew Vorkink, Yatırım Danışma Konseyi toplantısında ilk oturumu sonrasında gazetecilerin sorularını yanıtladı. Vorkink, Türkiye’de ekonomik durumu ve yatırım ortamını değerlendirirken, "Herkesin bahsettiği enflasyon oranları, faiz ve büyüme oranları. Bundan dolayı çok etkileyici. Yatırımcılar Türkiye’nin başarılı bir öyküsü olduğunu düşünüyor. 
     Özellikle zor bir uluslararası ortamda Türkiye bunu başardı" dedi. 
     Vorkink, konsey toplantısının öğlenden sonraki oturumunda hükümetin atacağı adımlarla ilgili daha fazla tartışmalar yapılacağını belirterek, "Makroekonomik istikrarın sürdürülmesi gerekiyor ve öngürülebilir vergi rejiminin oluşturulması yatırımcılar için çok önemli" dedi. 
     Yatırımın önündeki bürokrasinin kaldırılmasının ve Türk işçilerinin eğitimine daha fazla önem verilmesinin de yabancı yatırımcılar için çok önemli olduğuna dikkat çeken Vorkink, şöyle konuştu 
     "Sabahki toplantıda Türkiye’nin bu yolda bir çok yol aldığı ama bunun sürekliliğinin sağlanması gerektiğine vurgu yapıldı. Bunlar aynı zamanda AB’ye katılmak için de yapılması gereken şeyler. Bu süreci AB’ye giren diğer ülkeler de geçirdi. Şu anda beklentiler Türkiye’de yabancı yatırımların gelecek bir kaç yıl içinde daha da artacağı yönünde. IMF ile anlaşmaya varılması da yabancı yatırımcının güvenini artıracak yönde katkı yapıyor." Vorkink, Başbakan Tayyip Erdoğan’ı da "mükemmel" olarak nitelendirirken, gelecek yıl neler yapılacağı konusunda şirketlerden gelen önerilerin dikkate alındığını söyledi. 
     Toplantıda atmosferin geçen yıla göre daha olumlu olduğunu ifade eden Vorkink, "Çünkü bu hükümetin iktidarda artık daha uzun süre olduğunu biliyoruz. Yatırım ortamının iyileştirilmesi konusunda ne kadar ciddi olduğu görüldü. 
     Atmosfer olumlu değerlendirmelerle doluydu" diye konuştu. 
     Hükümetin 12 aydır attığı adımlardan son derece memnun olduklarını belirten Vorkink, ilerlemelerle ilgili bir rapor hazırlandığını anımsatarak, yatırımların gelmesi için eşsiz bir fırsat değerlendirmesinde bulundu. 
     Vorkink, dış yatırımın gelmemesiyle ilgili bir soru üzerine, geçen yıla göre yüzde 16’lık artış bulunduğuna dikkat çekti. Toplantıdaki tartışmalarda öne çıkan konulardan birinin de bu olduğunu söyleyen Vorkink, toplantıya katılan 19 şirketin yatırımlarının 2-3 yıl içinde artacağını savundu. Yatırım ortamının iyileştirilmesinden söz ederken, yasal süreçlerin iyileştirilmesini de gündeme getiren Vorkink, "Mahkemelerin çok çabuk hareket eder hale gelmesi. Ama hala bu konularda tartışmalar sürüyor" dedi. 

ANKA 
     
</TEXT>
</DOC>
