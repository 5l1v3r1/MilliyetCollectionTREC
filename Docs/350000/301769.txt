<DOC>
<DOCNO> 301769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/spor/axspo02.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'u sakladılar 
</HEADLINE>
<TEXT>


Alman hocanın, Güney Asya'yı vuran deprem sırasında antrenör Roland Koch ile birlikte Mauritus Adası'nda bulunduğu, Fenerbahçe yönetiminin basının olaya fazla ilgi göstermesinden çekinerek durumu gizlediği öğrenildi 

YUSUF KOBAL 


Gerçek ortaya çıktı 
FENERBAHÇE Teknik Direktörü Christoph Daum'un da Güney Asya'da onbinlerce kişinin ölümüne neden olan deprem sırasında Mauritus Adası'nda bulunduğu ortaya çıktı. Alman hocanın yılbaşı tatilini ailesi ile birlikte geçirmek için antrenör Roland Koch'u da yanına alarak turizm cenneti olarak gösterilen Mauritus'a gittiği ancak Sarı - Lacivertli yönetimin, yaşanan facia sonrası bunu gizlediği öğrenildi. 

Dönmeye çalışıyor 
KULÜBÜN resmi internet sitesinden sadece Roland Koch hakkında açıklama yapılmış ve Alman antrenörün iyi olduğu vurgulanmıştı. Daum ve yönetimin basının olaya fazla ilgi göstereceğinden bu yönteme başvurduğu bildirildi. Mauritus'un deprem ve tsunamiden etkilenmediği ancak morali bir hayli bozulan Alman hocanın tatilini yarıda keserek ülkesine dönmeye çalıştığı belirtildi. 

12.5 milyar lira ceza 

PFDK, Konyaspor maçında, "Müsabaka düzen ve organizasyonuna ilişkin talimatlara aykırı eylemleri" ayrıca "taraftarın kötü ve çirkin tezahüratı" nedeniyle Fenerbahçe'ye 12.5 milyar lira para cezası kesti. Kurul Denizlispor ve Sakaryaspor'a da ihtar verdi. 

Fener'e teşekkür 

MANCHESTER United Taraftarlar Kulübü, Fenerbahçe ile İstanbul'da oynanan karşılaşmada kendilerine gösterilen misafirperverlik ve sağlanan kolaylıklar nedeniyle, Başkan Aziz Yıldırım'a bir teşekkür mektubu gönderdi. Mektupta, "25 yıldır yaptığımız seyahatlerde bu kadar iyi bir organizasyonla karşılaşmamıştık. Sizi yeniden ziyaret etmeyi arzu ediyoruz" denildi. 

Dindane hazır kıta 

MEHMET DEMİRCAN 

BELÇİKA'NIN Anderlecht kulübünde forma giyen Aruna Dindane, Fenerbahçe'nin transfer teklifine yeşil ışık yaktı. 24 yaşındaki golcü, takımdan ayrılmak istediğini belirtti, "İngiltere'den de çok cazip öneriler geldi. Bunları değerlendiriyorum. Ancak Fenerbahçe'ye kapılarım açık" ifadelerini kullandı. 
YÖNETİCİ Hakan Bilal Kutlualp'in bu oyuncunun transferi için Belçika'da yaptığı gizli görüşme ile ilgili olarak Fenerbahçe Kulübü'nden herhangi bir açıklama yapılmazken, pazarlıkların sürdüğü kaydedildi. Teknik Direktör Daum'un uzun süredir Dindane'yi takip ettirdiği de belirtildi. 

Önce hizmet sonra transfer 

SARI - Lacivertli takımın tecrübeli file bekçisi Rüştü Reçber, sezon sonunda Barcelona'ya dönmesi konusunda iki kulüp arasında özel anlaşma bulunduğunu belirtti. Milli kaleci, "Şu aşamada yeni sözleşmeyi konuşmak doğru değil. Çünkü benim ve takım arkadaşlarımın Fenerbahçe için yapacağı çok şey var. Önce hizmet, sonra transfer" dedi. 
MART ayında İspanya'da yapılacak olan mahkemede, yüzde 90 Avrupa Birliği statüsü kazanacağını açıklayan Rüştü, "Bu durumda 30 Haziran'dan sonra Barcelona'ya dönmem gerekir. O zaman şartlar ne olur, olaylar nasıl gelişir bunu kestirmek zor. Ancak zamanı gelince Fenerbahçe için en doğru hareketi yapmaktan çekinmem" diye konuştu. 


</TEXT>
</DOC>
