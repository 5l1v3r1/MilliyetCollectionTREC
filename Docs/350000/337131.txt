<DOC>
<DOCNO> 337131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur23.html </URL>
<DATE> 2005/04/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yurtdışına çıkmayan aboneden tahsil edilen yurtdışı ücretine iade kararı 
</HEADLINE>
<TEXT>

     Mardin'in Nusaybin İlçe Asliye Hukuk Mahkemesi, yurtdışına çıkmayan bir cep telefonu abonesinden tahsil edilen yurtdışı görüşme bedelinin aboneye iade edilmesini kararlaştırdı. 
     Nusaybin'de görevli öğretmen H.T'ye, abonesi olduğu cep telefonu firması, 2003 yılı Aralık ayına ait faturasında yurtdışı görüşme bedeli olarak 542 milyon lira 542 YTL talep etti. 
     Firma, abonenin fatura bedeline itiraz etmesi üzerine, bedelin Suriye üzerinden yapılan ve uluslararası dolaşıma giren görüşmeden kaynaklandığını bildirdi. 
     Bunun üzerine, Nusaybin Kaymakamlığı'ndan görüşmelerin yapıldığı tarihlerde yurtdışına çıkmadığına dair belge alan H.T, konuyu Nusaybin Tüketici Hakem Heyeti'ne götürdü. Ancak, Nusaybin Tüketici Hakem Heyeti'nden, abonenin görüşme bedelini ödemesi yönünde karar çıktı. 
     Bu karara itiraz eden H.T, Nusaybin Asliye Hukuk Mahkemesi'ne başvurarak, görüşme bedelinin faiziyle kendisine iade edilmesini talep etti. 
     Firma ise mahkemeye gönderdiği yazıda, abonenin sözleşmesinde hattın uluslararası görüşme ve dolaşıma Roaming açık olmasını talep ettiğini belirtilerek, cep telefonu ayarlarında otomatik şebeke seçeneğinin tercih edilmesi durumunda, cep telefonu ile görüşme yapılırken hangi şebekenin sinyali kuvvetliyse cep telefonunun otomatik olarak o şebekeyi tercih ettiği kaydedildi. 
     Bu durumda abonenin görüşme yaparken, o anda hangi şebekeden sinyal aldığını görebileceği, Suriye sınırına yakın bölgelerde komşu ülke devletinin GSM operatörünün sinyalinin yüksek olması durumunda GSM operatörünün kontrolü dışında bu ülkenin şebekesini seçebildiği kaydedilen yazıda, ''Bu şirketimizin şebekesinin değil, cep telefonlarının ve davacının yaptığı seçimden kaynaklanmıştır. Şirketlerin bu duruma teknik olarak müdahaleleri mümkün değildir'' denildi. 
     Mahkeme ise kararında, davalı şirketin teknik altyapıyı hazırlamayarak, sadece teknik olarak müdahalenin mümkün olmadığını savunmasını yeterli görmeyerek, şirketin teknik altyapıyı hazırlamakla yükümlü olduğunu ve teknik olarak meydana gelen eksikliklerden dolayı tüketicinin sorumlu tutulamayacağını belirtti. 
     Mahkeme, Nusaybin Tüketici Sorunları Hakem Heyeti kararının iptalini ve 542 milyon liranın ödeme tarihinden itibaren işleyecek ticari faiziyle H.T'ye verilmesini kararlaştırdı. 
     H.T'nin Avukatı Abdullah Peker, AA muhabirine yaptığı açıklamada, Nusaybin'in, sınırda yer alması nedeniyle zaman zaman cep telefonu görüşmelerinde Suriye şebekelerinin baskın geldiğini ifade etti. 
     Bu konuda başka bir müvekkilinin de aynı sıkıntıyı yaşadığını bildiren Peker, ''Ona da itiraz ettik. Görüşme sırasında Suriye şebekesi baskın çıktığı durumda abonenin yaptığı görüşme yurtdışı görüşmesi olarak ücretlendiriliyor'' dedi. 
     
</TEXT>
</DOC>
