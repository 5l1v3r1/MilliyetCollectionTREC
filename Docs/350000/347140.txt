<DOC>
<DOCNO> 347140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko09.html </URL>
<DATE> 2005/05/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Borsa bu hafta hangi konulara odaklanacak 
</HEADLINE>
<TEXT>

     Borsa yatırımcıları, Mayıs ayı enflasyon ve Nisan ayı dış ticaret rakamları, IMF anlaşmasıyla ilgili reformlar ile Fransa’daki referandum sonuçlarını yakından takip edecek. 
     Gedik Yatırım’ın haftalık değerlendirmesinde, geçtiğimiz hafta AB Anayasası referandum sonuçları ile ilgili endişelerin piyasa üzerindeki baskısının sürdüğünün görüldüğü belirtilerek, Çukurova Grubu’nun Turkcell’in Telia Sonera’ya satışından vazgeçmesinin geçici de olsa piyasada negatif algılamalara yol açtığı kaydedildi. 
     Değerlendirmede, haftalık gerilemesi yüzde 4 olan endeksin, Cuma günü 24.453.14 puandan kapandığı ifade edildi. 
     Bu hafta açıklanacak olan makro verilerin, Mayıs ayı enflasyon rakamları ve Nisan ayı dış ticaret rakamları olacağı belirtilen değerlendirmede, geçtiğimiz günlerde kesinleşen ve piyasaların önündeki belirsizliği ortadan kaldıran IMF anlaşmasının detaylarında, geçen stand-by programında yüzde 6.5 olan faiz dışı fazlanın bu anlaşmada da aynı seviyede hedeflendiğinin görüldüğü kaydedildi. 
     Değerlendirmede, "Yılın neredeyse yarısının geride kaldığı düşünüldüğünde, mevcut veriler ışığında 2005 yılında söz konusu hedeflerin tutturulacağı yönünde veriler görülmektedir. Yeni anlaşmanın koşulları arasında yer alan Bankacılık Yasası’nın Meclis’ten geçmiş olması olumlu bulunurken, hükümetin IMF’yi rahatsız edebilecek olan SSK ve Bağkur borçlarının affına ilişkin olarak geri adım atmış olması bu konudaki tedirginliği ortadan kaldırmış sayılabilir" denildi. 
     Öte yandan Emeklilik Reformu Kanun Tasarısı’nın Haziran ayı sonuna kadar, Meclis tatile girmeden önce onaylanıp onaylanmayacağının piyasalarca izleneceğine işaret edilen değerlendirmede, orta ve uzun vadede AB Anayasası konusundan daha önemli olan IMF anlaşması ile ilgili reformların piyasalar için daha önemli olduğunu görüşü vurgulandı. 
     Değerlendirmede, Fransa’daki referandumda alınan "Hayır" sonucunun, piyasalar üzerinde etkili olacağı ifade edildi. 
     
</TEXT>
</DOC>
