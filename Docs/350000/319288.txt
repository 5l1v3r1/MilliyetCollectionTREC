<DOC>
<DOCNO> 319288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy14.html </URL>
<DATE> 2005/02/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Köy Hizmetleri'nin kaldırılmasının durdurulma istemi reddedildi 
</HEADLINE>
<TEXT>

     Anayasa Mahkemesi, Köy Hizmetleri Genel Müdürlüğü'nün kaldırılmasını öngören yasa hükümlerinin yürürlüğünün durdurulması istemini reddetti. 
     Anayasa Mahkemesi Başkanvekili Haşim Kılıç, bugünkü toplantıda, anamuhalefet partisi CHP'nin, 5286 sayılı Köy Hizmetleri Genel Müdürlüğü'nün Kaldırılması ve Bazı Kanunlarda Değişiklik Yapılması Hakkında Kanun'un bazı maddelerinin iptali ve yürürlüğünün durdurulması istemiyle açılan davayı ele aldıklarını söyledi. 
     Kılıç, yürürlüğün durdurulması isteminin reddedildiğini bildirdi. 
     Anayasa Mahkemesi, raportörün raporunun tamamlanmasının ardından iptal istemini esastan karara bağlayacak. 
     5286 sayılı yasa, Köy Hizmetleri Genel Müdürlüğü'nün kaldırılmasını öngörüyor. Bu hizmetlerin İstanbul ve Kocaeli'nde büyükşehir belediyelerince, diğer illerde ise il özel idarelerince yerine getirilmesini düzenleyen yasa, 16 Mart 2005'te yürürlüğe girecek. 
     
</TEXT>
</DOC>
