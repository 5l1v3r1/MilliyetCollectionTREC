<DOC>
<DOCNO> 305917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur53.html </URL>
<DATE> 2005/01/12/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Adana SSK Hastanesi'nde dolandırıcılık iddiası... 
</HEADLINE>
<TEXT>

     Adana'da, ''hastalara gereksiz tedavi uygulayıp özel hastanelere yönlendirerek SSK Hastanesi'ni zarara uğrattıkları'' iddia edilen 8'i doktor 12 sanık hakkında hapis cezası istemiyle iddianame hazırlandı. 
     Cumhuriyet Savcısı Ali Ertan'ın, SSK Teftiş Kurulu ile bilirkişi raporlarını inceleyerek hazırladığı iddianamede, çeşitli hastanelerde görevli doktorlar M.M, A.A, M.K.B, M.D, T.Y, S.T, N.A, Y.Ş.Ö. ile SSK ve bazı özel hastanelerinde idari personel olarak görev yapan H.A, M.İ, D.İ ve U.K'nin, ''SSK Adana Hastanesi'ni zarara uğrattıkları'' belirtildi. 
     ''Kamu kurumunu dolandırmak ve haksız mal edinmek'' suçlamasıyla haklarında hapis cezası istenen sanıkların, 1998 ve 2001 yılları arasında gerçeğe aykırı rapor ve belgeler düzenleyerek özel hastanelere 14 milyar 446 milyon lira haksız çıkar sağladıkları ileri sürülüyor. 
     İddianamede ayrıca, sanıkların cerrahi girişim ve medikal tedavi gerektiren hastalara gerekli olmayan tedavileri uygulayarak SSK'yı zarar uğrattıkları ifadelerine yer veriliyor. 
     Sanıkların, ilerleyen günlerde Adana 2. Ağır Ceza Mahkemesi'nde tutuksuz olarak yargılanmasına başlanacağı bildirildi. 
     
</TEXT>
</DOC>
