<DOC>
<DOCNO> 331001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/civaoglu.html </URL>
<DATE> 2005/04/07/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Mam amca Celal 
</HEADLINE>
<TEXT>


Talabani ile Abdullah Öcalan'ın Suriye'de yaptıkları bir konuşmayı video bant kayıtlarından yansıtıyorum 
- Öcalan "Banka kurmayı planlıyoruz." 
-Talabani "Bize bağışta bulunacaktınız. Bize yardım para toplamak için de bir kampanya başlatın." 
- Öcalan "Kampanya başlayacak. Avrupa'da başlayacak. İnşallah sizin ve bizim bankamız olabilir." 
- Talabani "Yoldaşlara... Cuma Cemil Bayık için, diğer yoldaşlar için 8-9 cep telefonuna ihtiyacımız var. Çünkü açık telefonlar dinlenebiliyor." 
- Öcalan "Önemli şeyler varsa, biri faksla da gönderebilir." 
- Talabani "Sadece ikimizin bilmesi gereken önemli bir şey varsa, Dana Şam'daki KYB Temsilcisi ile gönderebilirsin." 
- Talabani "ABD ve İngiltere benden PKK hakkında rapor istediler. Ben de 'gözüm üstüne' Kürtçede başım üstüne'nin karşılığı dedim. 
Bir diplomat bana senin Clinton'a gönderdiğin mektubun önemli olduğunu söyledi. Çünkü, konunun çözümünde inisiyatif onlara bırakılıyormuş." 
- Öcalan "Almanlar da barışı destekliyor." 
- Talabani "Kışın İngiltere bana geldi. Türkiye'ye karşı PKK'nın barışa hazır olduğunu söyleyebilecekleri delilleri olsun istiyorlar. 
Avrupa bu senaryoya önem veriyor. Bir barış planı hazırlıyor. 
Türkiye'nin tam üyeliği için Avrupa barış Bunun adı şimdilerde Öcalan'ı da kapsayan af olabilir mi GC konusunda dayatacak." 
.............. 
Talabani, Apo'ya "Yoldaş Apo'nun hizmetinde olmaktan gurur duyuyorum" diyor. 
Apo ise Talabani'ye "Mam amca Celal" diye hitap ediyor. 
Birlikte Ermeni asıllı Kürt sanatçısı Aram Tigran'ın hediyesi Ermeni konyağı içiyorlar. "Özal'ın, 'Kürt meselesini Türkiye'ye dönüşte çözeceğim' demesinin hemen ardından öldürülmüş olabileceğini" konuşuyorlar. 

Firardan kalan bant 
Bu video bandın elime nasıl geçtiğini de anlatayım 
1996 yazının sonlarında Kuzey Irak'a geçmiştim. 
Gazete ve TV için röportajlar yapıyordum. 
Önce konutunda Barzani, sonra bürosunda Şeyh Osman ile konuşmuştum. 
Akşam Talabani güçlerinin elindeki Erbil'e gidecek ve Talabani ile akşam yemeğinde konuşacaktık. Ancak ansızın bu program bozuldu. 
Barzani güçleri, Saddam'ın kuvvetlerinden de destek alarak Erbil'e girdiler... 
Talabani de Erbil'den kaçtı. Video bantlar, çalışma odasında kalmıştı, bırakmıştı. Ve bu bant o bağlamda elime geçti. 1996'da bazı bölümlerini Milliyet ve Kanal D'de yayımlamıştım. 

Kavanoz dipli dünya 
Kavanoz dipli dünya... Talabani, Irak Devlet Başkanı oldu. 
Türkiye'de, devlet başkanı protokolü ile karşılanacak. Önüne kırmızı halı serilecek. Tören bandosundan marşlar ile karşılanacak. Tören kıtasını teftiş edecek. İkametine, Çankaya Köşkü'ndeki yabancı devlet başkanları konutu sunulacak. Türkiye Başbakanı'nı orada ya da büyükelçilikte "kabul " edecek... 
Oysa daha 10 yıl önce... Türkiye'ye geldiğinde Ankara'da MİT lojmanlarında kalmıştı. Devlet dorukları tarafından muhatap alınıp konuşulması yadırganmış, eleştirilmişti. 
Ancak... 
Geçmişte kalmamak, geleceğe bakmak gerek. Video bantlar, mazinin arşiv malzemesi. 
Geleceğe bakarsak... 
1 - Irak'ın kuzeyinde Kürt devleti oluşması ve Irak'ın parçalanmasına karşı Talabani güvencedir. Kuzey Irak'ın koparak, Barzani'ye bırakılması işine gelmez. 
2 - Kuzey Irak'ta yarım porsiyon Kürt liderliğine karşın Irak Devlet Başkanlığı, Talabani için büyük aşamadır. ABD, İngiltere, İsrail için kilit adam rolü oynamak isteyecektir. Bu da Türkiye yararlarına aykırı değildir. 
3 - Talabani dünya petrol karteli baronları arasında yer alacak küresel oyuncu olacaktır. Macera aramaz. 
......... 
Sonuç Talabani'nin Irak'a Cumhurbaşkanı olması ve Barzani'nin ise Kuzey Irak yönetiminin başına gelmesi, onların zıt yararları arasında Türkiye lehine bir denge sağlamış ve "eğrisi doğrusuna denk gelmiş" gibi görünüyor. 
Hiç değilse bir süre bu böyle. 



</TEXT>
</DOC>
