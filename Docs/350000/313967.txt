<DOC>
<DOCNO> 313967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/guncel/axgun01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a kurt indi 
</HEADLINE>
<TEXT>


Küçükçekmece'de belediye ekipleri, aç kalıp mahallelere inen kurtlar için, evlerin çevrelerine yaklaşık 20 kilo yiyecek bıraktı 

ŞAKİR AYDIN İstanbul 

Kötü hava koşulları nedeniyle aç kalan kurtların Küçükçekmece'deki kenar mahallelere inmesi üzerine tedirgin olan vatandaşlar, belediyeden yardım istedi. Dün kepçeyle yolu açarak Altınşehir Sonevler mevkiine giden Küçükçekmece Belediyesi ekipleri, bölge sakinlerinden aldığı bilgi doğrultusunda evlerin çevrelerine yaklaşık 20 kilo et ve kuru yiyecek bıraktı. Görevliler, fırtına ve kar nedeniyle zaman zaman zor anlar yaşadı. Veteriner İşleri Müdürü Kadir Bulut da, evlerdeki bekçi köpeklerine, olası kurt saldırılarına karşı kuduz aşısı yaptı. 

Bir hafta sürecek 
Bulut, gelen ihbarlar doğrultusunda çalışma başlattıklarını belirterek, "Kurt, çakal gibi yabani hayvanlar bir süre bıraktığımız bu yiyeceklerle beslenecek ve yerleşim yerlerinin içlerine giremeyecek. 1 hafta boyunca bu tür çalışmalar devam edecek" dedi. Bu arada kar nedeniyle yiyecek bulmakta zorlanan Belgrad Ormanları'ndaki 146 kızıl geyiğe de yem verildi. 


</TEXT>
</DOC>
