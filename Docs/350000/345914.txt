<DOC>
<DOCNO> 345914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo04.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devler Ligi'ni hak ediyoruz' 
</HEADLINE>
<TEXT>


Bordo - Mavili takımın performansıyla göz kamaştıran yıldızı Szymkowiak, "Galatasaray'dan daha iyi oynuyoruz ve Devler Ligi bizim hakkımız" dedi 


Devre arasında Polonya'nın Wisla Krakow takımından transfer edildiğinde Türk futbolseverleri için tam bir kapalı kutuydu Miroslaw Szymkowiak. Ancak kısa sürede yeteneklerini ortaya koydu ve kalitesini kanıtladı. Ligdeki 7. golünü geçen hafta Samsunspor ağlarına yollayan yıldız futbolcu, Şampiyonlar Ligi'ne katılmayı hak ettiklerini söyledi. 
Güçlü bir takım olduklarını kaydeden Polonyalı krampon, "Böyle bir futbol oynarsak önümüzde hiçbir sorun olmaz. Rahatlıkla Şampiyonlar Ligi'ne gideriz. Trabzon'a Şampiyonlar Ligi için oynamaya gelmiştim. Bunu da başaran bir takım içinde olmak istiyorum. Galatasaray'dan daha iyi futbol oynuyoruz. Devler Ligi'ne gitmeyi hak ettiğimize inanıyorum" ifadesini kullandı. 
Szymkowiak, Fenerbahçe'nin şampiyonluğu için ise "Son dönemde takım olarak düşüş gösterdiler ancak 9-10 aylık döneme bakılırsa iyi futbol oynadılar. Fenerbahçe bana göre şampiyonluğa layık isimdi" diye konuştu. 

'Zurawski gelecek' 
Bordo - Mavili oyuncu, yönetimin uzun süredir transfer etmek istediği vatandaşı olan golcü Zurawski'nin Trabzon'a geleceğini de belirtti. Başarılı oyuncu, "Kulüpler arasındaki pazarlıklar sürüyor. İki tarafta da hoşgörü var. Fiyatta anlaşma sağlanarak Zurawski transferinin biteceğine inanıyorum" dedi. Szymkowiak, kaptan Fatih Tekke'ye de övgü yağdırdı. Fatih için "Avrupa kalitesi" diyen Polonyalı oyuncu, "Tek başına 30 gol attı. Zor maçlarda da gollerini sürdürdü. Bu asla göz ardı edilemez" dedi. Yıldız futbolcu, İtalya'nın ünlü kulübü Juventus'un transfer listesinde olduğu iddialarını ise ciddiye almadığını söyledi. Szymkowiak, "Ben de bu haberleri gazetelerden öğrendim. Belki de bu haberler benim performansımı düşürmek için yapılan şeylerdir. Ciddiye almıyorum. 2008'e kadar sözleşmem sürüyor ve burada mutluyum" diye konuştu. 

TRT yayınına yönetim tepkisi 

Trabzonspor'un hafta sonu Atatürk Olimpiyat Stadı'nda İstanbulspor'la oynayacağı Avrupa Şampiyonlar Ligi'ne katılma yolunda büyük önem taşıyan maçı TRT'nin naklen yayınlayacak olması Bordo - Mavili yönetimi kızdırdı. Karara sert tepki gösteren Başkan Atay Aktuğ, "Konu aslında para kazanacak olan İstanbulspor'u ilgilendiriyor. Onların itiraz etmesi gerekir. Kesinlikle maksatlı bir uygulama. Bu sezon bizim 5-6 maçımızı TRT'den verdiler. Aynı uygulamayı bir kez bile diğer büyükler için yapmadılar. Ayıptır, bu uygulamadan vazgeçilmesi için her yolu deniyoruz. Hükümete de başvuruda bulduk. Biz bu maçta 50 bin kişilik şov yapacağımızı söyledik ama sanki maçı yayınlayarak bu şovu engellemek istiyorlar" dedi. 

Tolga inadı 

Shakhtar Donetsk'li yöneticiler, yıldız futbolcu için yeniden İstanbul'a geliyor 

Ukrayna'nın Shakhtar Donetsk Kulübü, Trabzonspor'un milli futbolcusu Tolga Seyhan'ın transferi için ısrarını sürdürüyor. Teknik Direktör Mircea Lucescu'nun çalıştırdığı Ukrayna ekibinin genel koordinatörünün de aralarında bulunduğu 3 kulüp yetkilisinin bu akşam İstanbul'a geleceği ve daha önce görüştükleri Bordo - Mavili kulübün Asbaşkanı Ömer Sarı ile yarın bir kez daha pazarlık masasına oturacakları belirtildi. 
Tolga'nın transferini bitirmeye kararlı olan Shakhtar Donetsk'li idarecilerin daha önce teklif edilen 3 milyon dolarlık rakamın üzerine çıkacağı vurgulandı. Trabzonspor Yönetimi'nin 5 milyon dolar karşılığında Tolga'nın bonservisini vermeye hazır oldukları ifade edildi. 

Güneş sert çıktı 

Trabzonspor Teknik Direktörü Şenol Güneş, İstanbulspor'a karşı hafta sonu sezonun en önemli maçını oynayacaklarını belirterek futbolcularını dikkatli olmaları konusunda uyardı 


Şenol Güneş, İstanbulspor'la Atatürk Olimpiyat Stadı'nda oynayacakları maç öncesi işi sıkı tutuyor. Tecrübeli teknik adam, galibiyetle ayrılmaları halinde Şampiyonlar Ligi vizesi alacakları maç öncesi Bordo - Mavili oyuncuların dikkatini çekti. 
İstanbulspor'un ligden düşmüş olmasının kendileri açısından maçın önemini azaltmadığını kaydeden Güneş, "Samsunspor maçında sayısız gol pozisyonuna girip kaçırdık. Aynı durumun İstanbulspor karşılaşmasında olmasını istemiyoruz. Bu maçı mutlaka kazanmalıyız. Sahadan üç puanla ayrılarak hedefimize ulaşmak istiyoruz. Bu nedenle çok dikkatli olmalıyız" dedi. 
Başkan Atay Aktuğ ise "Şu an ikinci sıradayız ancak önümüzde zorlu bir maç daha var. Şampiyonlar Ligi'ne katılmak hem sportif hem de maddi açıdan kulübümüz için çok büyük önem taşıyor. Kazanıp hedefimize ulaşmak istiyoruz" ifadesini kullandı. 

Futbolculara prim dopingi 

Bordo - Mavili yönetim kurulu, İstanbulspor maçı öncesi futbolculara prim dopingi yaptı. İdareciler, Çaykur Rizespor galibiyeti için oyunculara toplam 180 bin YTL 180 milyar TL dağıttı. Futbolcu başına 5'er bin YTL ödenirken, İstanbulspor maçının kazanılması halinde 5'er bin YTL daha dağıtılacağı açıklandı. 


</TEXT>
</DOC>
