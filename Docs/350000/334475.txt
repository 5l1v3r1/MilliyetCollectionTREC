<DOC>
<DOCNO> 334475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy01.html </URL>
<DATE> 2005/04/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Arınç 'Bu büyük milleti hiçkimse bölemeyecek' 
</HEADLINE>
<TEXT>

     TBMM Başkanı Bülent Arınç, "Bu ülkede bu topraklarda yaşayan Türk'üyle, Kürt'üyle, Çerkez'iyle, Lazı'yla, Gürcü'süyle, Zaza'sıyla biz büyük bir milletiz. Bu büyük milletin tertemiz evlatlarını hiçkimse birbirine düşüremeyecek, hiçkimse bölemeyecek" dedi. 
     Arınç, TBMM'nin açılışının 85. yılı kutlamaları kapsamında düzenlenen 'Milli Egemenlik Halk Yürüyüşü ve Konseri'ne katıldı. Galatasaray'dan başlayan yürüyüşe, Arınç'ın yanı sıra TBMM Başkanvekili Nevzat Pakdil, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, AK Parti ve CHP'li bazı milletvekilleri ile çok sayıda vatandaş katıldı. 85. yıl için özel hazırlanan bayrak, flama ve şapkalar ile yol kenarındaki vatandaşlara kırmızı karanfiller atıldığı yürüyüş, Taksim Cumhuriyet Anıtı'na uğramadan, Taksim Gezi Parkı önünde sona erdi. 
     Ardından, Gece Yolcuları, Zara ve Mahsun Kırmızıgül konser verdi. 
     Mahsun Kırmızıgül'ün sahne aldığı sırada konuşan Arınç, halkla meclisin bütünleşmesine şahit olduklarını belirterek, "Hepimiz kardeşiz. Bu ülkenin çocuklarıyız, birbirimizi seviyoruz. Bu konserleri Diyarbakır'da, Van'da, Trabzon'da, Edirne'de de yapacağız. Bayrağımızı çok seviyoruz. Bayrağımız bu ülkeye canlarını vermiş şehitlerimizin aziz hatırası. Vatanımızı çok seviyoruz. Bu sevgiler bizi asırlarca dünyanın en büyük milleti yaptı. Bu ülke toprakları üzerinde yaşayan Türk'üyle, Kürt'üyle, Çerkezi, Lazıyla, Gürcüsü ve Zazası'yla biz büyük bir milletiz. Bu büyük milletin tertemiz evlatlarını kimse birbirine düşüremeyecek. Hiç kimse bizi bölemeyecek. Bu meydan buna en güzel örnek" diye konuştu. 
     Arınç, kutlamaların bir yıl boyunca süreceğini ifade ederek şöyle devam etti 
     "Dünyaya halkımızın nasıl bütünleştiğini, Türkiye'nin ne kadar güçlü olduğunu, millet iradesinin, demokrasinin, Cumhuriyet ilkelerinin ne kadar pekişmiş olduğunu göstereceğiz. Dünya da buna tanık olacak" dedi. 
     Kutlamalarda yaklaşık 15 dakika süren havai fişek gösterisi vatandaşlara keyifli dakikalar yaşattı. Etkinlikler sırasında polis de çevrede geniş güvenlik önlemleri aldı. 
     
</TEXT>
</DOC>
