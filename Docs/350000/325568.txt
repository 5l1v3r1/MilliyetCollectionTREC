<DOC>
<DOCNO> 325568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko52.html </URL>
<DATE> 2005/03/21/ </DATE>
<TIME> 17.34 </TIME>
<AUTHOR>  </AUTHOR>
<HEADLINE>
Coşkun Tüketici hakları konusunda yasa ve yönetmelikler yeterli değil 
</HEADLINE>
<TEXT>

     Sanayi ve Ticaret Bakanı Ali Coşkun, tüketici hakları konusunda ''Yasa ve yönetmelik yeterli değil. Esas olan vatandaşın kendi hakkını bilmesi ve bu haklarını koruma konusunda hareket etmesidir'' dedi. 
     Coşkun, ''9. Tüketici Konseyi''nde yaptığı konuşmada, işsizlikle büyük mücadele verdiklerini belirterek, gelir dağılımındaki adaletsizliğin dengelenmesi ve işsizliğin önlenmesiyle ilgili gelişmelerin olumlu yönde devam ettiğini kaydetti. 
     Tüketici hakkının çok önemli olduğuna işaret eden Coşkun, ''Kul hakkı kutsal haktır. Tüketici hakları korunduğu zaman kutsal bir hizmet yapılmış oluyor'' diye konuştu. 
     Coşkun, kaliteli mal üretilmemesi halinde üretim safhasından başlayarak, satıcıya, satıcıdan tüketiciye kadar bir tüketici hakkı istismarı doğduğunu söyledi. 
     Tüketici haklarının korunmasını yönelik 2003 yılında çıkarılan yasa çerçevesinde 17 yönetmelik yayımlandığını hatırlatan Coşkun, ''Yasa ve yönetmelik yeterli değil, esas olan vatandaşın kendi hakkını bilmesi ve bu haklarını koruma konusunda hareket etmesidir'' dedi. 
     Coşkun, bu çerçevede tüketici haklarının korunmasına yönelik il ve ilçeler bazında hakem kurullarının çalışmalarına devam ettiğini ifade etti. 
     Bakan Coşkun, tek başına iktidar oldukları halde, tek başına hükümeti tercih etmediklerini, her şeyi kamunun ilgili birimleri, sivil toplum ve meslek kuruluşlarıyla karşılıklı tartışarak karara bağladıklarını kaydetti. 
     Konsey hakkında da bilgi veren Coşkun, Tüketici Konseyi'nin istişare mahiyetinde bir konsey olduğunu, burada tüketici haklarının 1 yıllık döneminin değerlendirildiğini ve gelecek dönem için de tavsiyeler alındığını anlattı. 
     Coşkun, bu tavsiyeler doğrultusunda kanunda ve yönetmelikte değişiklik yaparak, çağdaş bir şekilde sistemi götürmeye çalıştıklarını belirtti. 
     Bu arada Sanayi ve Ticaret Bakanı, gazetecilerin, ''Erman Toroğlu'na tavukçulardan kendini koru'' tavsiyesinin hatırlatılması üzerine, ''Erman Toroğlu tüketicilerle ilgili olarak güzel bir kamuoyu oluşturdu. Tepki tavukçulardan geldi. Ben de kendini koru dedim'' dedi. 
     
     DİĞER KONUŞMACILAR 
     Sanayi ve Ticaret Bakanlığı Müsteşarı Adem Şahin de bakanlığın gelecek vizyonunun planlarken, piyasa denetiminin giderek ön plana çıktığı, tüketicinin ve rekabetin korunmasına ilişkin hükümlerin AB sürecinde önem kazandığı bir durumda tüketici haklarının takipçisi olmayı hedeflediklerini söyledi. 
     Tüketicinin ve Rekabetin Korunması Genel Müdürü Özcan Pektaş da 2004 yılında yaptıkları çalışmalar içinde neticelerini 2007 yılında alınacak ''tüketicinin korunmasının tam uyumu, yürütülmesi, uygulanması çalışmalarında Türkiye'nin kapasitesinin güçlendirilmesi'' olduğunu kaydetti. 
     Pektaş, ayrıca 2004 yılında tüketiciyi yanılttığı, aldattığı iddia edilen 274 ticari reklam ve ilanı incelemeye aldıklarını bildirerek, incelemeleri sonuçlanan 255 reklama toplam 4 trilyon 902 milyar 972 milyon 500 bin lira idari para cezası uygulandığını söyledi. 
     
</TEXT>
</DOC>
