<DOC>
<DOCNO> 332905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko02.html </URL>
<DATE> 2005/04/13/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Çin ayakabıları Macaristan piyasasını ele geçirdi 
</HEADLINE>
<TEXT>

     Macaristan ayakkabı piyasasında Çin üretimi ayakkabılar piyasayı ele geçirdi. 
     Altı yıldan bu yana Türkiye'den Macaristan'a ayakkabı ithalatı yapan Türk İşadamı Cengiz Korkut, A.A'ya yaptığı açıklamada, altı yıldan bu yana Macaristan'da Türk Bestello ve Marco Benetti markalı ayakkabıları sattığını söyledi. Korkut, geçen yıl Türkiye'den ithal ettiği yaklaşık 60 bin çift ayakkabıyı Macaristan'da sattığını, bu yıl ise satışlarda yüzde 60'lık bir düşüş yaşandığını açıkladı. 
     Yıllık ortalama 3 milyon dolar ciro yaptığını söyleyen Cengiz Korkut, şunları söyledi 
     ''Türkiye'de Türk Lirası'nın aşırı değerli olması nedeniyle ayakkabı üretim maaliyetleri aşırı bir şekilde arttı. Eskiden 30 dolara aldığımız ayakkabıyı bu sene 40 dolara almak zorunda kaldık. Öte yandan Çin üretimli ayakkabılar sadece Macaristan'ı değil tüm dünyayı sarmış durumda. Hem aşırı değerli YTL ile hem de Çin malı ayakkabılar ile rekabet yapacak gücümüz kalmadı. Türk yetkililerin bu problemlere çare bulmasını diliyorum.'' Cengiz Korkut'un sahibi olduğu şirketin başkent Budapeşte'de büyük bir deposu ve Macaristan genelinde beş ayakkabı mağazası bulunuyor. Ayakkabı toptancılığı da yapan Korkut, Türkiye'den getirdiği ayakkabıları Macaristan'da 400 mağazaya satıyor. 
     
</TEXT>
</DOC>
