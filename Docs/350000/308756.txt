<DOC>
<DOCNO> 308756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/siyaset/siy01.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'250 imzayı topladık' 
</HEADLINE>
<TEXT>


Sarıgül'ün ekibinden Hasan Aydın, "Ortak aday arayanlar, 'O da yıprandı, bu da' diyor. Yıpranmayanlar ancak ölülerdir. Sarıgül aday. Bu yolu o açtı" dedi 

SALİHA ÇOLAK Ankara 


Mustafa Sarıgül'ün, bu hafta içinde adaylığını resmen açıklayacağı, ekibinin açıklama için genel merkezden "yer" isteyeceği belirtildi. Sarıgül'ün ofisinde çalışmaları yürüten İstanbul Milletvekili Hasan Aydın, "Ortak aday arayışı olabilir. Ancak bize güçlü verilerle gelsinler. Genel söylemlerle geliyorlar. 'O da yıprandı, bu da' deniyor. Yıpranmayanlar ancak ölülerdir. Yaşıyorsa bazı suçlamalarla karşılaşmış demektir. Ölene kimse bir şey söylemez" dedi. 
Aydın, siyasetin içinde bir süre mücadele verenlerin az çok yıpranmış olacağını ifade ederek, "Sarıgül aday. Bu yolu o açtı" diye konuştu. Aydın, 250 civarında imza topladıklarını, bunun 300'ü bulacağını, Sarıgül'ün adaylığını en geç perşembe resmen açıklayacağını söyledi. Aydın, Livaneli'nin aday olmasının, 260 imzanın gerekli olduğu dikkate alındığında mümkün olmadığını öne sürdü. 

'SEKA KAPATILAMAZ' 

KOCAELİ DHA 

Sarıgül, dün SEKA İzmit Fabrikası'nın kapatılmaması için eylem yapan 734 işçiyi ziyaret etti. "SEKA kapatılamaz" yazılı şapkasıyla işçilere seslenen Sarıgül, "Allah kimseyi işsiz bırakmasın" dedi. Sarıgül, "AKP, Allah belanı versin" diye slogan atanları da "Düşmana bile bela okumayın" diyerek engelledi. 


</TEXT>
</DOC>
