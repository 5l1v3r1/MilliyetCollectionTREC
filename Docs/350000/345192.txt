<DOC>
<DOCNO> 345192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko07.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kartlıya 'yüzde 20 katılım' genelgesi çıktı 
</HEADLINE>
<TEXT>



Başbakan Recep Tayyip Erdoğan'ın 'türedi hortumcular' diyerek eleştirmesinin ardından, Maliye Bakanlığı, yeşil kart sahiplerinden yüzde 20 oranında ilaç katılım payı alınmasını kararlaştırdı. 25 Mayıs'tan itibaren yürürlüğe girecek uygulamayla, katılım payı bedelleri ödeme gücünü aşan yeşil kartlıların bu ödemesi Sosyal Yardımlaşmayı ve Dayanışmayı Teşvik Fonu'ndan karşılanacak. Maliye Bakanlığı Bakan Kemal Unakıtan, Başbakan Erdoğan imzasıyla bugün il valiliklerine bir yazı göndererek uygulamaya geçilmesini istedi. 
Başbakan Erdoğan, SSK'lı veya Emekli Sandığı'na tabi olanların, yüzde 20 ilaç katılım payı ödememek için yeşil kart aldıklarını açıklamıştı. Eroğan, cumartesi günü Yozgat'ta yaptığı konuşmada, "Hastane eczane ve hasta üçgeni kurmuşlar. Soyulan devlet kasası, soyulan hinoğluhin birliğin içinde olmayan vatandaş. Sahtekarlar SSK'sı, Emekli Sandığı olmasına rağmen yüzde 20 ilaç parasını ödememek için yeşil kart alıyor. Tilkiliğe bak ya... " demişti. 


</TEXT>
</DOC>
