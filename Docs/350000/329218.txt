<DOC>
<DOCNO> 329218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun14.html </URL>
<DATE> 2005/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kırgız 'devriminin' ardında uyuşturucu mafyası mı var 
</HEADLINE>
<TEXT>

     MOSKOVA DHA 

      RUSYA'da yayımlanan Komsomolskaya Pravda gazetesi Kırgızistan'daki 'Lale Devrimi'nin arkasında uyuşturucu kartellerinin olduğunu öne sürdü. 
     Ayaklanmanın patlak verdiği ülkenin güneyindeki Oş kentinin Afaganistan'dan gelen eroinin geçiş güzergahı üzerinde bulunduğunu hatırlatan gazete, kentteki yerel yetkililerin eroinin Kırgızistan'dan geçmesine zorluk çıkardıkları için hedef alındığını savundu. Haberde, uyuşturucu kartelleri tarafından finanse edilen grupların hükümet binalarını işgal ederek ayaklanmayı başlattığı öne sürüldü. 
     Kırgızistan'da uyuşturucuyla mücadelede ülkenin önde gelen isimlerinden Zeneş Nurgaliyev de gazeteye yaptığı açıklamada, "Kırgızistan gibi bir ülkede sadece 50 bin dolar bile, 2 bin kişinin 25 gün boyunca gösteri yapması için yeterli bir para" yorumunda bulundu. 
     Nurgaliyev, "İddialar doğruysa yeni yönetim uyuşturcu kartellerine istediğini verecektir" dedi. Afganistan'a 'demokrasi' gelmesinden sonra haşhaş üretiminin arttığına dikkat çeken Nurgaliyev, "Bu durumda ABD ve Rusya'nın yaşananlara ses çıkarmaması da doğal karşılanmalı" diye konuştu. 
     Kırgızistan narkotik birimleri ise bu iddiaları reddeti. 
     
</TEXT>
</DOC>
