<DOC>
<DOCNO> 334905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur16.html </URL>
<DATE> 2005/04/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Müstahak kuyruğu' kahrediyor 
</HEADLINE>
<TEXT>

     Nesrin COŞKUN DHA 

      KURUM hastanelerinin Sağlık Bakanlığı'na devrinin ardından serbest dolaşım hakkını elde edip, her kamu sağlık tesisinden yararlanabilen SSK'lı hastalar, Müstahak' kuyruklarından kurtulamadı. Hastanelerde sigorta ile ilgili kayıtlarının bulunmaması yüzünden hastalar gözlük, boyunluk, atel, koltuk değneği gibi tedaviye yardımcı malzemeleri alabilmek için Sigorta Müdürlüğü'nde onay çilesi çekiyor. 
     19 Şubat'ta gerçekleşen devrin ardından hastanelere başvuruları ikiye katlanan SSK'lı hastalar, malzeme temininde çifte sıkıntı yaşıyor. Daha önce kurum hastanelerinde malzemeleri verilen hastalar, devirden sonra bu malzemeleri firmalardan, parasını ödeyerek temin etmek zorunda. Ayrıca bu malzemeleri de hem Primi ödenmiş gün sayısı', hem de 4 yılda bir hak edilen gözlük çerçevesi gibi malzemeleri süre' açısından hak edip etmediklerini onaylatmak durumunda. Buna da müstahak onayı deniyor. 
     Müstahak' onayı için her gün ortalama bin ve bin 300 kişinin başvurduğu İzmir SSK Sigorta Müdürlüğü'nde merdivenlere taşan kuyruklarda saatlerce beklemek zorunda kalan hastalar, "Doktor bu tür malzemelerin alımı için reçete yazıyor. Ama muayene olduğumuz hastanede malzeme verilmiyor. Firmalardan alıyoruz. Cebimizden parasını ödüyoruz, sonra kurumdan geri alıyoruz. Ancak reçete aldıktan sonra bunu hak edip etmediğimizin onayı gerekiyor. Sigorta Müdürlüğü'nde de bitmek tükenmek bilmeyen kuyruklar var. Saatlerce beklenildiği gibi önüme geçtin, sen benim arkamdaydın' gibi tartışmalar, sıra kavgaları çıkıyor. Bilgisayar çağında bu rezillikleri yaşıyoruz. Sigorta Müdürlüğü'ndeki sigortalının ister çalışma süresi, isterse alacağı malzemeyi hak edip etmediğine ilişkin bilgilerin hastanelerde görülmesi sağlanmalı'' diye yakındı. 
     Öte yandan sigortalı hastaların hizmet alımını kolaylaştırmak, sıkıntılarını gidermek için formüller arayıp uygulamaya koyduklarını belirten SSK Sağlık İşleri Bölge Müdürü Uz. Dr. Murat Balanlı şunları söyledi 
     "SSK olarak hastanelerden hastalara yazılan tedavi amaçlı malzemeleri temin etmelerini istedik. Bu malzemeleri hastalara vermelerini, faturasını da kuruma kesmelerini söyledik. Malzeme konusunda sıkıntı yaşayan hastalara da bu malzemeleri kendilerinin almasını, gerekirse senet yapmalarını ya da firmaya vekalet vermelerini, ödemeleri bizim yapacağımızı bildirdik. Devirden sonraki ilk günlerde bu ciddi bir sorun oldu, şimdi aşılmış durumda. Müstahak onayı konusunda da sorunları biliyoruz. Biz bu dönüşümde insanların işlerini kolaylaştırma çalışıyoruz. Bu amaçla da sadece İzmir değil, bölge olarak bize bağlı olan Manisa, Muğla, Aydın, Uşak ve Denizli'deki hastanelerde birer SSK Danışma Merkezi açacağız. Bu merkezde Sigorta Müdürlüğü'nden görevliler olacak. Müstahaklık onayları verilecek. Hatta ölçü ve prova gerektirmeyen malzemelerin de buradan teminini sağlayacağız. Bölgemizde 5 milyon 600 bin sigortalı var. Bunların yarısı İzmir'de. Bu çalışmayı Türkiye genelinde yapan tek bölge biziz. Örnek olabiliriz.'' 
     
</TEXT>
</DOC>
