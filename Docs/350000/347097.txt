<DOC>
<DOCNO> 347097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun13.html </URL>
<DATE> 2005/05/30/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
AB ülkeleri sonuç için neler dedi 
</HEADLINE>
<TEXT>

     Almanya Başbakanı Gerhard Schröder, Fransa’da AB Anayasası için yapılan referandumda "Hayır" oyu çıkmasını, "Anayasanın onaylanma sürece için başarısızlık ancak, sürecin sonu değil" diyerek nitelendirdi. 
     Basın açıklamasında, referandumda "Hayır" oyu çıkmasından üzüntü duyduğunu dile getiren Schröder, "Bu, Fransa ve Almanya’nın Avrupa’da ve Avrupa için yaptığı ortaklığın sonu da değildir" ifadesini kullandı. 
     Telefonda konuştuğu Fransa Cumhurbaşkanı Jacques Chirac’ın da kendisiyle aynı fikirde olduğunu kaydeden Schröder, "onay sürecinin diğer AB üyesi ülkelerde sürmesi gerektiğini" belirtti. 
     
     STRAW 

     İngiltere Dışişleri Bakanı Jack Straw, AB anayasasının Fransa tarafından reddedilmesinin, AB’nin geleceği açısından herkes için güçlü soru işaretleri oluşturduğunu söyledi. 
     Straw, "Bu durum, AB’nin yönelimi açısından hepimiz için güçlü soru işaretleri doğurdu" dedi. 
     Jack Straw, İngiltere’de 2006’de referandum düzenlenmesiyle ilgili bir soru üzerine, Fransa’daki referandumda "Hayır" oyu çıkmasının ardından düşünmek için zamana ihtiyaç duyduklarını söyledi. 
     Fransa’daki referandumun sonucundan kişisel olarak üzüntü duyduğunu belirten Straw, "Fransa’daki sonuç, AB’deki 25 üye ülkeye düşünmek için süre verilmesini gerektiriyor" diye konuştu. 
     Önce 3 gün sonra Hollanda’da yapılacak referandumun sonucunu ve 16 Haziran’daki AB zirvesini beklemek gerektiğini belirten Straw, "Anayasanın geleceği hakkındaki kararı Avrupa Konseyi ve 25 üye ülke vermeli. Herhangi bir ülke değil" dedi. 
     İngiltere’de gelecek yıl referandum yapılmasının garantisini veremeyeceğini belirten Straw, "İngiltere’de AB Anayasası onaylanacaksa bu yalnız referandum yoluyla olur" dedi. 
     
     ZAPATERO 

     İspanya Başbakanı Jose Luis Rodriguez Zapatero da referandumun ilk sonuçlarının açıklanmasından sonra "onay sürecinin sürmesi gerektiğini" belirtti. 
     İspanya hükümeti sözcüsü, Fransa’daki referandumun sonucunun iyi bir haber olmadığını kaydederek, "Fransa’daki iç sorunların bu oylamada etkili olduğunu söyledi. 
     Sözcü, "Başbakan Zapatero, onay sürecinin devam etmesi gerektiğini düşünüyor" diye konuştu. 
     
     PERSSON 

     İsveç Başbakanı Göran Persson, Fransa’nın AB anayasasını reddetmesinin AB için büyük bir darbe olduğunu, buna karşın ülkesinin anayasayı onay sürecini devam ettireceğini söyledi. 
     Persson, İsveç parlamentosunun AB anayasasını, planlandığı gibi aralık ayında oylamasını beklediğini kaydetti. 
     
</TEXT>
</DOC>
