<DOC>
<DOCNO> 330347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun30.html </URL>
<DATE> 2005/04/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kırgızistan'da valilik binası işgal edildi, 500 bin dolar kayıp 
</HEADLINE>
<TEXT>

     Kırgızistan'da Narın Eyalet Mahkemesi'nin 33. bölgede seçimleri iptal etmesini protesto eden kişiler, valilik ve adliye binalarını işgal ettiler. 
     Kırgız Haber Ajansı'nın KABAR bildirdiğine göre, adaylardan Karganbek Samakov'un taraftarları, mahkeme kararının adil olmadığını öne sürerek, Samakov'un seçim yasasını ihlal etmediğini iddia ediyorlar. 
     Sayıları hakkında çelişkili bilgiler verilen ve işgal sırasında herhangi bir engellemeyle karşılaşmayan eylemcilerin, mahkemenin kararı düzeltilinceye kadar işgali sürdürecekleri belirtildi. 
     
     MERKEZ BANKASININ 500 BİN DOLARI KAYIP 

     Öte yandan, Kırgızistan Merkez Bankası'nın Calalabad Şubesi'nde 20 milyon Som yaklaşık 500 bin dolar kayboldu. 
     Kırgızistan Başsavcılığı, ayaklanma sırasında Merkez Bankası'nın Calalabad Şubesi'nde bulunan 100 milyon som'un, muhafaza edilmek üzere Eyalet İçişleri Dairesi'ne gönderildiğini, ancak bu paranın daireye 20 milyon som eksik olarak geldiğinin belirlendiğini açıkladı. 
     Başsavcılık, olayla ilgili soruşturmanın başlatıldığını duyurdu. 
     Başsavcılık ayrıca, ülkenin en büyük GSM operatörü olan ve devrik lider Askar Akayev'in oğluna ait olduğu iddia edilen BİTEL'in de incelemeye alındığını açıkladı. 
     Başsavcılık, anonim şirket yapısındaki BİTEL'in resmi sahiplerinin kimler olduğunu belirlemeye çalışacak. 
     
</TEXT>
</DOC>
