<DOC>
<DOCNO> 325261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun08.html </URL>
<DATE> 2005/03/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rice'tan Kuzey Kore'ye sert uyarı... 
</HEADLINE>
<TEXT>

     ABD Dışişleri Bakanı Condoleezza Rice, ''ABD'nin, Kuzey Kore'nin nükleer programıyla ilgili altılı görüşmelere dönmesini sonsuza kadar bekleyemeyeceğini'' söyledi. 
     Rice, Güney Kore'nin başkenti Seul'de Devlet Başkanı Roh Moo-hyun ve Dışişleri Bakanı Ban Ki-moon ile görüştükten sonra gazetecilere yaptığı açıklamada, ABD'nin ve bölge ülkelerinin, Kuzey Kore ile altılı görüşmelerin yeniden başlatılması için çabalarını artıracağını belirtirken, ''Bu sorunu çözmemiz gerektiği doğrudur. Sonsuza kadar böyle süremez'' dedi. 
     Condoleezza Rice, Kuzey Korelilerin arzu ettikleri saygıyı görebilecekleri ve ihtiyaçları olan yardımı alabilecekleri yerin altılı görüşmeler olduğunu ifade ederek, ABD'nin altılı görüşmeler dışında Kuzey Kore ile doğrudan diyalog kurmayacağını kaydetti. 
     Rice, ABD'nin Kuzey Kore'ye askeri operasyon düzenleme niyeti bulunmadığını da yineledi. 
     Pyongyang yönetimi, Washington ile doğrudan görüşme talebinde bulunarak, Çin, Japonya, Kuzey ve Güney Kore, Rusya ile ABD'yi kapsayan altılı görüşmelerden çekildiğini açıklamıştı. 
     
     ÇİN 
     ABD Dışişleri Bakanı Rice, Çin'in artan askeri gücünün, Pasifik'te istikrara yönelik endişeye yol açtığını da söyledi. 
     Rice, AB'nin Çin'e silah satışına yeniden başlamasının bölgede güç dengesini bozacağını belirterek, ''son on yıllarda istikrarlı bir ortam yaratmayı başardıkları Pasifik'te dengeyi sarsacak herhangi bir şeyi açıkça endişe verici göreceklerini belirtti. 
     AB'nin, askeri teknolojisinden Çin'in yararlanması yönünde hiçbir şey yapmaması gerektiğini ifade eden Rice, ''Pasifik'i savunan ABD, Avrupa değil'' dedi. 
     Rice, daha önce Çin'in Tayvan'la anlaşmazlık nedeniyle askeri yığınak yapmasından endişeli olduklarını açıklamıştı. 
     Rice, Asya gezisi çerçevesinde Güney Kore'de temaslarda bulunduktan sonra, bir sonraki durağı Çin'e gitmek üzere bu ülkeden ayrıldı. 
     
</TEXT>
</DOC>
