<DOC>
<DOCNO> 310025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur49.html </URL>
<DATE> 2005/01/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Alemci güvenlik görevlileri gözaltında, firmaları görev başında 
</HEADLINE>
<TEXT>

     Haseki Hastanesi Başhekimi Opr. Dr. Haldun Ertürk, dün bir haber programında yer alan ve hastanelerinde içki ve esrar alemi yaptıkları iddia edilen 4 güvenlik görevlisinin, işlerine son verilip, gözaltına alındıklarını ifade ederek, "Olmasa daha iyi olurdu, ancak ortaya çıkartılması bizim için de iyi oldu" dedi. 
     ANKA muhabirinin konuya ilişkin sorularını yanıtlayan Ertürk, söz konusu güvenlik görevlilerinin içki içtiği iddialarının doğru olduğunu belirtti. Esrar içilmesi ve hastalara tecavüz edilmesi gibi iddiaların ise doğru olmadığını ifade eden Ertük, "Narkotik bürodan gelen polisler, bu kişilerin uyuşturucu kullanmadıklarını tespit etti" diye konuştu. Ertürk, olayın ortaya çıkmasının ardından güvenlik görevlilerinin işine hemen son verildiğini açıklarken, gözaltına alınan zanlıların, mahkemeye çıkartılacaklarını bildirdi. 
     
     FİRMA "GÖREV" BAŞINDA 

     Ertürk, "Hem biz soruşturma başlattık, hem de güvenlik görevlilerinin bağlı olduğu firma olayı mahkemeye intikal ettirdi" dedi. Görevlilerin çalıştığı firmanın ismini açıklamanın, bu aşamada doğru olmayacağını kaydeden Ertük, söz konusu firmaya bağlı yaklaşık 400 kişinin hastanelerinde görev yaptığını söyledi. Ertürk, "Firma ile çalışmaya devam edip etmeyecekleri" sorusuna yanıt olarak, "Bu firma ihale üzerine görev yapıyor, ihalede belirtilen çalışma süresi de halen devam ediyor. 400 kişi arasından 4 kişi bu işi yapmış" dedi. 
     
     "KADIN GETİRDİKLERİNİ NE DUYDUK NE GÖRDÜK" 

     Ertürk, güvenlik görevlilerinin hastanede, "hastalara tecavüz ettikleri" yönündeki iddiaların asılsız olduğunu vurgularken, "Dışardan kadın getirdikleri söyleniyor, bunu biz ne duyduk, ne de gördük" dedi. Haber programında "servis" olarak adı geçen yerin ise elemanların çalıştığı firmaya, yazı işleri ve eşya koymaları için tahsis edilen bir oda olduğunu kaydeden Ertürk, söz konusu odanın da hastane içinde değil, hastanenin arka bahçesinde yer aldığını belirtti. Ertürk son olarak, böyle bir olayın yaşanmasının kendilerini çok üzdüğünü vurgularken, "Olmasa daha iyi olurdu, ancak ortaya çıkartılması bizim için de iyi oldu, umarım yaşananlar diğer çalışanlara ders olur" dedi. 
     
     SHOW TV'NİN YAYINI 

     SHOW TV'nin Haber Özel programında gizli kamera ile çekilen görüntülerde Haseki Hastanesi'nin dört "özel" güvenlik görevlisi alem yaparken kayda alınmıştı. Hastanelerine söven, kadın hastalar için ahlak dışı sözler sarfeden, görev yerlerini terkedip işkembeciye giden bu kişilerin bütün hareketleri kaydedilmişti. 

     
</TEXT>
</DOC>
