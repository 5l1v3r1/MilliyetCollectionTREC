<DOC>
<DOCNO> 348314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur07.html </URL>
<DATE> 2005/06/02/ </DATE>
<TIME> 05.30 </TIME>
<AUTHOR>  </AUTHOR>
<HEADLINE>
Yeni TCK, hırsız ve kapkaççıyı korkuttu 
</HEADLINE>
<TEXT>

     Şeyhmus ÇAKAN DHA 

      DİYARBAKIR'da son iki gündür hırsızlık ve kapkaç olayları yaşanmadı. Günde 11 ile 20 arasında hırsızlık ve kapkaç olayının meydana geldiği kent merkezinde , bugünden itibaren yürürlüğe giren Yeni TCK'daki cezaların, bu tür olayları azaltacağı belirtildi. 
     Yeni TCK'nın yürürlüğe girmesiyle hırsızlık ve kapkaç olaylarına getirilen cezalar nedeniyle, günde 11 ile 20 arasında olayın meydana geldiği Diyarbakır'da son iki gündür bu tür olaylara rastlanmadı. Polis yetkilileri, yeni yasayla birlikte kapkaç ve hırsızlık olaylarında azalma olacağını düşünüyor. 
     Öte yandan, Bağlar ve Çarşı semtlerinde polisin hırsızlık olaylarına karşı başlattığı mücadele sonucu bir evde yapılan aramada bulunan av tüfeği, kapkaç olaylarında çalınan 20 çanta, ev ve işyerlerinden çalınan çeşitli eşyalar bulundu. Evde yapılan aramada, 300 yıllık tarihe sahip 3 taş da bulundu. Taşların üzerinde Arapça yazılar bulunduğu bildirildi. 
     Bu arada, Kaçakçılık ve Organize Suçlar Şube Müdürlüğü ekipleri, bir ihbar üzerine Gevran Caddesi üzerinde durduğu bir takside yaptığı aramada 4 kilo esrar ile kuru sıkı tabanca buldu. Gözaltına alınan H.B. ile M.N.B., sevkedildikleri mahkemece tutuklandı. 
     
</TEXT>
</DOC>
