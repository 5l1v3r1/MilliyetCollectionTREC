<DOC>
<DOCNO> 319490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/aspo.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kurban CAREW 
</HEADLINE>
<TEXT>


Sakaryasporlu Aytaç'a tüküren Beşiktaşlı golcü, FIFA'nın talimatı doğrultusunda TV görüntüleriyle Ceza Kurulu'na sevk edilecek. Norveçli yıldız futbolcu, PFDK'ye tedbirli sevk edilirse, Galatasaray derbisinde forma giyemeyecek 

CEMAL ERSEN 


Türkiye'de ilk defa 
TELEVİZYON görüntülerinin ilk kurbanı John Carew olacak. FIFA'nın üye ülke federasyonlarına gönderdiği ve televizyon görüntülerinin ceza belirlemede kanıt olarak kullanılması yolundaki 948 nolu sirküler, Türkiye'de ilk defa Beşiktaş'ın Norveçli golcüsü için kullanılacak. Sakaryasporlu Aytaç'a tükürmesi ekranlara yansıyan Carew'in görüntülerini bugün izleyecek olan Hukuk Kurulu, Siyah - Beyazlı oyuncuyu PFDK'ye sevk edecek ve asgari 3 maç ceza alacak. 

Derbi tehlikesi 
FIFA Disiplin Talimatı'nın 52. maddesinde tanımlanan ciddi ihlaller kapsamında bulunan "tükürmek" eylemi nedeniyle Disiplin Kurulu'na gönderilecek olan Carew'in yarın savunmasının isteneceği bildirildi. Hakemin görmediği bir pozisyonda ağır ihlalde bulunduğu gerekçesiyle ceza alacak olan Carew'in cezasının kurulun 8 Mart'ta yapacağı toplantıda belli olacağı öğrenildi. Golcü, tedbirli olarak sevk edilirse Galatasaray derbisinde forma giyemeyecek. 

Emsal olmayacak 
BU sezonun ilk yarısında televizyon görüntüleriyle iki maç ceza alan ve Tahkim Kurulu tarafından cezası kaldırılan Emre Aşık dosyasının FIFA'nın yeni sirkülerinden önce ele alındığına dikkat çeken federasyon yetkilileri, Samsunsporlu Krita'ya rakibe tükürdüğü için verilen 3 maçlık cezanın Tahkim'de "tahrik" gerekçesiyle bir maça indirilmesinin ise Carew olayında söz konusu olamayacağını belirtti. 

'Tahkim'e gideriz' 

Başkan'dan koruma 
BEŞİKTAŞ Başkanı Yıldırım Demirören, olayları tasvip etmediklerini, ancak buraya nasıl gelindiğinin sorgulanması gerektiğini belirtti. Demirören, "Sahadaki oyuncular ve yedeklerin hepsi profesyonel. Ne olursa olsun tribünlerle diyaloğa girmemesi lazım. Kuralların tüm takımlara aynı ölçüde uygulanmasını istiyoruz" dedi. 

'Saha kapama olmaz' 
SAHA kapama gibi bir yaptırım beklemediklerini söyleyen Yıldırım Demirören, böyle bir sonuç çıkması durumunda Tahkim Kurulu'na gideceklerini ifade etti. Bu tür olayların tüm sahalarda yaşandığına dikkat çeken Demirören, "Şimdiye kadar diğer takımlara hangi kurallar uygulandıysa, bize de aynısı yapılsın" diye konuştu. 

İngiliz asaleti 

Ders gibi olay 
ÖZEL güvenlik personelinin rakip futbolculara saldırması nedeniyle Beşiktaş zor günler yaşarken, İngiltere'de önceki gün ders gibi bir olay yaşandı. Liverpool ile Chelsea arasında oynanan Lig Kupası finalinin normal süresi 1-1 berabere bitti. Maç sırasında tribünlere susmaları konusunda işaret yapan Chelsea Teknik Direktörü Jose Maurinho, stat güvenlik amirinin dördüncü hakemi uyarması sonucu oyundan atıldı. 

Hakemlerin kararı 
CHELSEA, uzatma dakikalarında bulduğu gollerle mücadeleyi 3-2 kazandı ve kupanın sahibi oldu. Maurinho, maç sonunda hakemlerin aldığı bir karar doğrultusunda törene çağırıldı. Böylece Portekizli teknik adam, İngiltere'de kazandığı ilk kupayı da kaldırma fırsatı yakaladı. Maurinho, bu durumla Türkiye'de karşılaşmış olsa, kurallar gereği takımıyla birlikte yer alamayacaktı. 


</TEXT>
</DOC>
