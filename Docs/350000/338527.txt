<DOC>
<DOCNO> 338527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonyas07.html </URL>
<DATE> 2005/04/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Yaramaz aktörleri" çocukları uslandırdı... 
</HEADLINE>
<TEXT>

     Sinema dünyasının asi çocuklarını aileleri uslandırdı. Johnny Depp, Russel Crowe, Nicolas Cage, Billy Bob Thornton gibi isimler, çocukları olunca çılgın hayatlarını bırakıp birer aile babasına dönüştü. 
     Internetteki ''entertainment online''ın derlemesine göre, beyazperdede bugüne kadar pek çok zorlu rolün altından kalkan ünlüler hayatlarının en sıkı rolünün de başarıyla üstesinden geliyor. 
     Bunların arasında bir zamanlar sinemanın ''asi çocukları'' olarak anılan isimler de yer alıyor. Baba olunca değişen ve kendilerini yuvalarına adayan bu isimlerin arasında ilk akla gelen ise ''Karayip Korsanları'' filminin başarılı oyuncusu Johnny Depp. İlk evliliğini Lori Anne Allison ile 1983'te yapan, ancak iki yıl sonra boşanan Depp, daha sonra üç ünlü isim Winona Ryder, Jennifer Grey ve Kate Moss ile nişanlandı, ancak bu birliktelikler evlilikle sonuçlanmadı. 
     Mutluluğu ünlü Fransız şarkıcı Vanessa Paradis'de bulan Depp'in Lily Rose ve Jack adlı iki çocuğu dünyaya geldi. Fransa'daki evinde mütevazı bir hayat sürdüren 42 yaşındaki Depp'in bugünlere geldiğine yakın çevresi bile inanamıyor. 
     
     ''GLADYATÖR'' RUSSEL DA USLANDI 
     ''Gladyatör'' filminin ünlü yıldızı Russell Crowe, bu filmin ardından birdenbire sinema dünyasında büyük bir popülarite kazandı. 
     Bu filmden sonra adı Nicole Kidman, Meg Ryan gibi isimlerle anılan Crowe'un Ryan'ın yuvasının dağılmasına neden olduğu yönündeki söylentiler iki yıldızın da kariyerini etkiledi. 
     Bu süreçte eski kız arkadaşı şarkıcı ve aktris Danielle Spencer ile yeniden karşılaşan Crowe, 2003'te bu iddiasız güzelle hayatını birleştirdi ve Charles Spencer adlı bir çocukları oldu. Uslandığını her fırsatta dile getiren Crowe, arada kimi gece kulüplerinde kavgalara karışsa da eski çılgın günlerini geride bırakmış görünüyor. 
     ''İskender'' filminin ünlü oyuncusu Colin Farrell'ın da iki sene önce James adlı bir oğlu oldu. Süper model Kim Bordenave'den olan oğluna ihtimam gösteren Farrell, hareketli yaşamından fedakarlık ederek oğlunu gezintiye çıkarıyor. 
     
     GERÇEK ''AİLE BABASI'' OLDU 
     Sinemanın dev aktörlerinden Nicolas Cage de güçlü oyunculuğu kadar çalkantılı hayatıyla dikkat çeken isimlerden. 
     Patricia Arquette ve Lisa Marie Presley ile yaptığı evlilikler kısa süren 41 yaşındaki Cage, son olarak garson Alice Kim ile hayatını birleştirdi. 
     Daha önce model Kristina Fulton ile olan beraberliğinden 15 yaşında Weston Coppola Cage adlı bir çocuğu olan aktör, yeni evliliğiyle beraber yeni bir hayata başlayarak tıpkı başrolünü üstlendiği ''Aile Babası'' filmindeki gibi bir baba olacağını dile getiriyor. 
     Ünlü aktris Angelina Jolie'den evlatlığı Maddox'a iyi bir baba olamayacağını bahane ederek boşanan aktör Billy Bob Thornton ise kısa bir süre sonra yeni bir evlilik yaparak çocuk sahibi oldu. Daha önceki evliliğinden de beş çocuğu olan Thornton sigara ve içkiyi bıraktığını, yeni bir hayata başladığını açıkladı. 
     Rap müziğin çılgın çocuğu Snoop Dogg ise kavgaları, çapkınlık ve içkiyi geride bırakarak kendini eşi Shantay Taylor ve üç çocuğu Corde, Cordell ve Cori'ye adadı. 
     Britney Spears'ın dansçı eşi Kevin Federline da ''tövbekar'' asilerden. Daha önce aktris Shar Jackson'dan iki çocuğu olmasına rağmen evliliğe yanaşmayan Federline, Spears ile tanışınca evliliğe karar verdi. Bebek bekleyen çiftin ne kadar süre bu mutlu aile tablosunu sürdüreceği merakla bekleniyor. 
     
</TEXT>
</DOC>
