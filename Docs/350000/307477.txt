<DOC>
<DOCNO> 307477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko11.html </URL>
<DATE> 2005/01/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türk otomobil pazarı, Avrupa'nın büyüme rekortmeni... 
</HEADLINE>
<TEXT>

     Türkiye, 2004 yılında otomobil satışında yüzde 98.7 artış oranı ile Avrupa'nın büyüme rekortmeni ve 451 bin 209 adetlik satışla da 5 sıra yükselerek 8. büyük otomobil pazarı oldu. 
     Avrupa Otomobil Üreticileri Birliği ACEA ve Otomotiv Sanayii Derneği OSD verilerine göre, Türkiye'de geçen yıl 451 bin 209 adet otomobil satıldı. Otomobil satışlarında, bir önceki yıla göre yüzde 98.7 artış kaydedildi. 
     Bu oran, otomobil satış artışında Türkiye'yi Avrupa'da zirveye taşırken, yüzde 28.9 ile en yüksek ikinci büyüme oranı olan Letonya'nın kaydettiği artışın 3 katından fazlasını oluşturdu. 
     Türkiye, 451 bin 209 adetlik otomobil satışı ile de Avrupa'nın 8. büyük otomobil pazarı konumuna yükseldi. 
     Avrupa'da geçen yıl Almanya 3 milyon 266 bin 826 adet satışla otomobil pazarı liderliğini korudu. Almanya, İngiltere, İtalya, Fransa, İspanya, Belçika ve Hollanda'nın ardından 8. sırayı alan Türkiye, 2003 yılında daha fazla otomobil satılan Avusturya, Yunanistan, İsviçre, İsveç ve Polonya'yı da geride bırakmış oldu. 
     Türkiye'nin hemen üstünde yer alan Hollanda'da 32 bin 676 ve Belçika'da 33 bin 548 adet daha fazla otomobil satılması, Türk otomobil pazarının yakın gelecekte Avrupa'da daha üst sıralara yükselebileceğini ortaya koyuyor. 
     
</TEXT>
</DOC>
