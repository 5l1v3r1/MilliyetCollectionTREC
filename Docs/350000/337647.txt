<DOC>
<DOCNO> 337647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/yguven.html </URL>
<DATE> 2005/04/28/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Beşiktaş'a yakışmayan "oyun" 
</HEADLINE>
<TEXT>


Şimdi size maalesef yaşanmış bir öykü anlatacağım yorumu sonraya bırakacağım. Aslında yorum yapmaya gerek yok ya lakin tutamayacağım kendimi biliyorum 
Atıf Keçeci'yi tanırsınız. Eskiden Beşiktaş yönetiminde de görev almış, sonra gazeteciliğe başlamış ve yaradılışındaki titizlikle, takipçilikle Beşiktaş'ın aynası olmuş bir meslektaşımız. 
Belgesiz konuşmayan bir insandır. Fanatik Gazetesi'nde yazar, Haber Türk'teki Şeref Tribünü'ne "sürekli konuk" olarak çıkar... 
Daha doğrusu çıkardı .. Beşiktaş yönetimi için sakıncalı görüldü ve devreden çıkarıldı. 
Nasıl mı Sayın Yıldırım Demirören'in sahibi olduğu şirketin "ricasıyla"... Kendisini "Özgür ve bağımsız tek kanal" olarak tanımlayan Haber Türk'ün, reklamvereni "kıramamasıyla"... Tam anlamıyla "Reklam karşılığı muhalif basın mensubunu susturma operasyonu" kısaca. 
Benim duyduğum kampanyanın bedeli iki yüz milyar lira. 

Aslında hiçbir başkan, kulübünü didik didik bilen, eyyam yapmayan, bildiklerini, hataları apaçık ortaya koyan bir basın mensubunu istemez. Hele Atıf Keçeci gibi idari ve mali konularda uzman sayılacak birini. 
Lakin çoğu bu kadar ileri gitmez. Bir iki şikayet... Biraz tehdit falan... Genelde orada kalır. Ekmekle oynayan azdır. Aynı "oynatan" medya kuruluşları gibi. 
Sayın Keçeci'nin Haber Türk ekmeğine muhtaç olmaması ise ayrı bir şanstır. 

İşin bir başka tuhaf yanı, aralarında "kerameti kendinden menkul" kahramanların bile bulunduğu bunca Beşiktaş yazarı kalabalığında, bu olayı benim yazmamdır. 
Evet, ben yazıyorum çünkü ortada reklam paylaşımı kozunu oynamış bir başkan vardır. Bilenler bilir bu aşamanın ne anlama geldiğini. 
Ben yazıyorum, çünkü burası Milliyet Gazetesi'dir sıradışı bir gözü pek olduğumdan değil. 
Eyyam yapmıyorum, cesaretimizin kaynağını ve şansımızı açıklıyorum. Bugüne kadar ne şikayetler atlattık hepimiz bir biz hatırlarız, bir de yöneticilerimiz. 
Ve yine ben yazıyorum çünkü, "Korkmadan yazdığı gerekçesiyle" verilen Fair Play ödülünü salonda daima karşımda tutuyorum. Mecburum. 

Sayın Beşiktaş Kulübü Başkanı'na sesleniyorum... 
Cuntacıların bile altından kalkamadığı, nice güçlü siyasetçinin, iş adamının tenezzül etmediği bu yöntemi lütfen terk edin. 
Tam da Fulya Projesi gündeme gelirken Beşiktaş'ı en iyi bilen insanları susturmaya çalışarak bizi şüphelendirmeyin. 
"Korktu da yazıyor" dedirtmek kaygusuyla, yaptığınız güzel işleri gündeme getirmemize engel olmayın. 
Daha önce de denenmiş ve akıl edenlere yarardan çok mahcubiyet sağlamıştır bu fikir lütfen hatırlayın. 

Ve kıymetli meslektaşlara... 
İlla ki, Beşiktaşlı veya spor yazarı olmaya gerek yoktur. Dev gibi skandal, mesleğinizin altına dinamit koymuştur. Lütfen ilgilenin. 
Şeref Tribünü'nde Atıf Keçeci'nin yokluğunu hisseden Beşiktaşlılar'a ise zamanı geldiğinde eleştirmekten çekinmedikleri kendi insanlarına, Beşiktaş'a hiç yakışmayan bir "oyun"a geldiği bu anda sahip çıkmalarını rica ederim. 
Neresinden tutsanız, elinizi yıkamanız gerekecek bu olayın yanlış anlaşılmalardan kaynaklandığını umar, düzeltildikten sonra bir an önce unutulmasını dilerim. 

Tadını çıkarın 

Fenerbahçe - Trabzonspor maçının iki önemi var aslında. Birincisi malum Süper Lig'in yol haritasını çizecek. Ama bu kaçınılmaz sonuçtan çok daha önemlisi, "düştü - düşüyor" diye ağıtlar yaktığımız Türk Futbolu'nun Nisan ayındaki sıçraması sahte miymiş, gerçek mi onu gösterecek. 
Hatta Almanya'ya gidip gidemeyeceğimizin bile ipuçlarını verecek. 
Skoru ne olursa olsun, Fenerbahçe - Beşiktaş derbisinin futbol kalitesine yaklaşan bir maç, hepimizi karamsarlıktan uzaklaştıracak, ümitlendirecek. 
İşin güzel tarafı, teorik olarak bu ihtimal daha yüksek. Ümit ve Luciano'nun yokluğuyla zayıflamasa bile tedirgin haldeki Fenerbahçe savunması karşısında Fatih ve Gökdeniz'in artan şansları... Alex - Anelka gerçeği... Ve dayanılmaz tribün desteği ile Fenerbahçe'nin avantajları bu maçı ne kadar dügüm haline getirirse o kadar keyfli olacak çözmesi. 
Türkiye'nin en iyi hücum eden iki takımı var karşımızda. Gününde olan bir Yattara'nın şovları, Tuncay'ın tsunami gibi yıkıp geçen akınları zenginleştirecek bu hesaplaşmayı. 
Tek ihtiyacımız hakemin ve herhangi bir olayın öne çıkmaması. Bir de hocaların olası "önce yenilmeyelim" planları. 
Böyle fırsat her zaman ele geçmez... Küçük hesapları bir yana koyalım. Tadını çıkaralım. 




</TEXT>
</DOC>
