<DOC>
<DOCNO> 314579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/agun.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Politik yakınlıklar var 
</HEADLINE>
<TEXT>


Bakanlıktaki ihaleleri yönlendiren işadamı İbrahim Selçuk'un, bazı AKP milletvekilleri ile yakın ilişkide olduğu öne sürüldü. Selçuk'un, RP'ye yakın bir vakıf davasındaki bir sanıkla ortak olduğu anlaşıldı 

TOLGA ŞARDAN, TÜRKER KARAPINAR Ankara 

Enerji ve Tabii Kaynaklar Bakanlığı'nda, Beyaz Enerji'den sonraki ikinci büyük yolsuzluk operasyonunda gözler, kilit isim olarak nitelendirilen, gözaltındaki Ezgi İnşaat'ın sahibi İbrahim Selçuk'a çevrildi. İhaleleri yönlendirdiği, bürokratları tehdit ederek, 'ayağını denk al' diye bağırabildiği iddia edilen Selçuk'un, bir bürokrata 30 milyar lira rüşvet verilmesi gerektiğini 'ayakkabı numarası 30' diye ifade ettiği, dinleme tutanaklarına yansıdı. 
Ankara Başsavcılığı ve Emniyet Müdürlüğü'nce başlatılan operasyon kapsamında gözaltına alınan 13 kişinin sorguları sürerken, zanlıların bugün savcılığa sevk edilebileceği belirtildi. Zanlılardan özellikle Selçuk'un vereceği ifade büyük önem taşıyor. İddialara göre enerji ihalelerinde söz sahibi olan Selçuk'un, ihalelerin hangi şirkete verileceği konusunda bakanlığı yönlendirdiği, iş almak isteyen şirketlerin de önce Selçuk'la irtibat kurduğu kaydedildi. 

Yöneticilere tehdit 
Bürokratları açıkça "ayağını denk al" diye tehdit eden Selçuk'un, ihalelerle ilgili son kararı veren EÜAŞ Yönetim Kurulu'ndan bazı üyeler aracılığıyla, yönetimdeki diğer üyelere "tehdit ve şantaj" mesajları gönderdiği kaydedildi. Bazı AKP milletvekilleri ile yakın ilişkide olduğu öne sürülen Selçuk'un çok zengin ve çevresi geniş olarak tanındığına dikkat çeken bir yetkili, "Çevresinde 'günde 30 - 40 bin euro harcayan adam' olarak tanınıyor" dedi. 
Polisin dinleme kayıtlarına Selçuk'un bir bürokrata rüşvet verilmesi için, bir işadamına şifreli biçimde söylediği "ayakkabı numarası 30", "Bir yakının düğünü var. Takı takmak lazım" sözleri de yansıdı. Selçuk'un bir bürokrattan ihale için söz ve ihale şartnamesini istediği, bürokratın da "O kolay, bakarız" yanıtı verdiği de kayıtlara girdi. Gözaltındaki işadamı Cemil Kazancı'nın da, EÜAŞ Genel Müdür Yardımcısı Servet Üst'ün katıldığı, İstanbul'da beş yıldızlı bir oteldeki eğlencenin masraflarını üstlendiği gerekçesiyle sorgulandığı bildirildi. 

Milli Görüş'ün vakfı 
Erzurum Horasan doğumlu Selçuk'un, Üsküdar Elektrik Üretim Şirketi'nde de Cengiz Hasmer'le ortak olduğu, Hasmer'in ise kapatılan Refah Partisi'ne yakınlığıyla bilinen Muradiye Vakfı davasında eşi ile birlikte yargılandığı öğrenildi. Hasmer'in, vakfa bağış yapması karşılığında Ankara Büyükşehir Belediyesi'nden ihale almakla suçlandığı bildirildi. 
Savcılık ve emniyet, dinlemeye takılan yaklaşık 20 isme ilişkin araştırma başlattı. Bu isimler arasında Selçuk'la yakın ilişki içinde olduğu öğrenilen O.B. isimli bir işadamının da bulunduğu, bu ikisinin Irak'taki bir enerji ihalesiyle ilgili Selçuk'tan yardım isterken dinlemeye takıldığı, ancak gözaltıların başladığı aşamada bulunamadığı kaydedildi. Kulislerde, BOTAŞ'taki ihalelerde Selçuk gibi yönlendirici bir rol üstlenen ancak polisin ulaşamadığı işadamının O.B. olabileceği de konuşuluyor. 

Jandarma da yakaladı 
Bu arada İstanbul Jandarma Komutanlığı'nın yaptığı bir başka soruşturma sırasında, zanlılardan bazılarının ihalelere ilişkin konuşmaları saptandı. Jandarma Genel Komutanı Orgeneral Fevzi Türkeri, Enerji Bakanı Hilmi Güler'le bir görüşme yapmıştı. 

13 kişi gözaltında 

ANKARA Milliyet 
Emniyet Genel Müdürlüğü Sözcüsü Ramazan Er, Enerji Bakanlığı'ndaki yolsuzlukla ilgili 6'sı bürokrat 13 kişinin gözaltına alındığını bildirdi. Er, basını bilgilendirme toplantısında gazetecilerin ilk olarak 18 kişinin gözaltına alındığını ve bunlardan 5'inin serbest bırakıldığını hatırlatarak, bu 5 kişinin tanık olarak mı gözaltına alındığını sorması üzerine, "Şu anda 13 kişi gözaltında. Elbette bir olayın tanıkları vardır, ifadelerine başvurulur" dedi. Er, operasyonun Beyaz Enerji operasyonunun devamı olup olmadığı ve Alaattin Çakıcı ile bir ilgisi bulunup bulunmadığı yönündeki soruya da, "Hazırlık tahkikatı sürüyor. Yeni CMUK'a göre polisin, hazırlık tahkikatında alınan ifadeleri, toplanan delilleri soruşturma evresinde açıklaması suçtur" yanıtını verdi. Er, emniyetin Enerji Bakanlığı ve dışarıdan gelen ihbarları değerlendirdiğini de sözlerine ekledi. 

Yolsuzluk sözlüğü 

Bir bölümü gözaltına alınan bürokratlarla işadamları arasındaki şifreli rüşvet sözlüğü şöyle 
Akım Para, gayrimenkul, çek vb. rüşvet araçları.Akım hazır Rüşvet hazır.Voltaj Miktar.Voltaj düşük Rüşvet miktarı yeterli değil.Bu volt makineyi yakar Verdiğiniz rüşvetin miktarıyla istediğiniz iş olmaz.Volt 220 Rüşvet uygundur.Enerji geceleri Bürokratların lüks otellerde ağırlanması ve özel gecelerde konuk edilmesi.Enerji gecesi yapacağız Vur patlasın, çal oynasın. 

Şimdi Japonya'da 

Organize suç örgütü lideri Alaattin Çakıcı'nın yurtdışına kaçışına yardım ettiği iddiasıyla hakkında dava açılan, Çakıcı'nın dosyasının geciktirilmesi için eski Yargıtay Başkanı Eraslan Özkaya ile görüşen MİT'çi Kaşif Kozinoğlu'nun ismi, son operasyonda da işadamı İbrahim Selçuk'un bir alacağı için Çakıcı'dan yardım istediği telefon konuşmasıyla gündeme geldi. Çete soruşturması yürüten Ankara Başsavcılığı, dinlemeye takılan Kozinoğlu hakkında Başbakanlık'tan izin istemeksizin soruşturma başlatabilecek ve gözaltı kararı verebilecek. MİT, son dönemde ismi sıkça gündeme gelen Kozinoğlu'nu, yurtdışında görevlendirerek Japonya'ya gönderdi. Kozinoğlu, yürürlüğe girecek yeni CMK'ya göre sanık olsa bile görüntülenemeyecek. 

'Kökü kazınacak' 

ANKARA Milliyet 
Başbakan Recep Tayyip Erdoğan, Enerji Bakanlığı'ndaki yolsuzlukla ilgili başlatılan operasyonda sonuna kadar gidileceğini belirterek, "Tüm mesele, bu işin kökünü kazımak" dedi. Samsun'a giderken soruları yanıtlayan Erdoğan, "Şu an yargıda. Nereye kadar varacaksa, oraya kadar gidecek. Yargı sürecini izlemeye devam ediyoruz" diye konuştu. Erdoğan'a eşlik eden Adalet Bakanı Cemil Çiçek de, "Türkiye üzerindeki kirli gömleği atıyor" şeklinde konuştu. Kararlılıkla bu işlerin üzerine gitmenin görevleri olduğunu söyleyen Çiçek, Türkiye'deki kanun h kimiyetini sonuna kadar sağlayacaklarını kaydetti. Operasyon gelişmelerine savcıların karar vereceğini ifade eden Çiçek, "Kanunsa kanun, bunların arkasında duruyoruz" dedi. 


</TEXT>
</DOC>
