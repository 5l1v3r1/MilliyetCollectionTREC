<DOC>
<DOCNO> 334962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas20.html </URL>
<DATE> 2005/04/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
"Türk insanı ağrı karşısında panikliyor.." 
</HEADLINE>
<TEXT>

     Marmara Üniversitesi MÜ Tıp Fakültesi Fiziksel Tıp ve Rehabilitasyon Anabilim Dalı Başkanı Prof. Dr. Gülseren Akyüz, Türk insanının ağrı karşısındaki en büyük yanlışının paniklemek olduğunu söyledi. 
     Prof. Dr. Akyüz, deksketoprofen trometamol etken maddeli ağrı kesici ilacın piyasaya sürülmesi nedeniyle Conrad Otel'de düzenlenen toplantıda yaptığı konuşmada, ağrının bilinçli beyinde ortaya çıkan özel bir algı olduğunu ifade etti. 
     Ağrının var olan veya olası doku hasarına eşlik eden ya da bu hasar ile tanımlanabilen hoşa gitmeyen bir deneyim olduğunu vurgulayan Prof. Dr. Akyüz, ağrının kronikleştikçe depresyona yol açtığını kaydetti. Prof. Dr. Akyüz, ağrının bir hastalığa ya da doku hasarına işaret olabileceğini dile getirerek, bu durumun nedeninin de belirlenerek kontrol altına alınması gerektiğini bildirdi. 
     Ağrının ilk ortaya çıktığı andan itibaren kronikleşebileceğine dikkat çeken Prof. Dr. Akyüz, günlük duygu durum değişikliklerinin ağrıyı karşılamadaki tutumları etkilediğini belirtti. 
     Prof. Dr. Akyüz, ağrının karşılanmasında kültürler arası farklılıklar olduğunu anlatarak, ''Türk insanının ağrı karşısında yaptığı en büyük yanlış paniklemek. Bu panik havasını atıp ağrıyı nasıl kontrol altına alabileceğimizi görmek gerekir'' dedi. 
     İspanya Menarini di Ricerca Laboratuvarı'ndan Dr. Martin Ballarin de, ağrının dünyada en çok doktora gitme nedeni olduğunu söyledi. 
     Dr. Ballarin, Avrupa Birliği AB ülkelerinde ayda 100 milyon kutudan fazla ağrı kesici satıldığını kaydetti. 
     
</TEXT>
</DOC>
