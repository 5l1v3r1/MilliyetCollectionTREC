<DOC>
<DOCNO> 309220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy11.html </URL>
<DATE> 2005/01/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Dışişleri "CHP'li Ateş'in AKPM'deki yükselişi itibarımızın göstergesi" 
</HEADLINE>
<TEXT>

     Dışişleri Bakanlığı, Avrupa Konseyi Parlamenterler Meclisi AKPM Türk heyeti üyesi CHP milletvekili Abdülkadir Ateş'in AKPM Siyasi İşler Komisyonu Başkanlığı'na seçilmesini, Türkiye'nin AKPM'de tabi olduğu denetim sürecinin sona ermesinin ardından kazandığı itibarın göstergesi olarak değerlendirdi. 
     Dışişleri Bakanlığı'ndan yapılan açıklamada, 24 Ocak'ta yapılan Sosyalist Grup toplantısında aynı göreve adaylıklarını koyan Fransız parlamenter Josette Durrieu, Polonyalı parlamenter Tadcuzs Iwinski, Rumen parlamenter Adriaan Severin ile Ateş arasında yapılan seçimi Ateş'in kazandığı ve Ateş'in, aynı gün toplanan Siyasi İşler Komisyonu'nda söz konusu göreve oybirliğiyle atandığı hatırlatıldı. 
     Türkiye'nin Avrupa Konseyi'ne üye olduğu 1949 yılından bu yana Parlamenter Meclis'te ilk kez bu kadar önemli bir görevin bir Türk parlamenter tarafından yürütüleceğine işaret edilen açıklamada, şöyle denildi 
     ''Milletvekilimizin bu göreve seçilmesi, Ateş'in gerek AKPM komisyanlarında, gerek Sosyalist Grup çerçevesinde yürüttüğü çalışmalar kadar, Haziran 2004'e kadar AKPM'de tabi olduğumuz denetim sürecinin sona ermesinin ardından kazandığımız itibarın da göstergesidir.'' Açıklamada ayrıca, AKPM Genel Kurulu'nun sonbahar 2004 oturumunda alınan karar uyarınca, KKTC Cumhuriyet Meclisi milletvekilleri Özdil Nami ve Hüseyin Özgürgün, Kıbrıs Türk toplumunun seçilmiş temsilcileri sıfatıyla AKPM Genel Kurulu çalışmaların katılmaya başladıkları hatırlatıldı. 
     
</TEXT>
</DOC>
