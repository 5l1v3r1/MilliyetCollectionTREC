<DOC>
<DOCNO> 339377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/ekonomi/eko03.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda 'beklenen kıpırdanış' nisanla geldi 
</HEADLINE>
<TEXT>


Nisanda tüketici fiyatları TÜFE yüzde 0.71, üretici fiyatları ÜFE ise 1.21 arttı. Yıllık olarak TÜFE yüzde 8.18 ile yıl sonu hedefinin üzerine çıktı. ÜFE ise yıllıkta yüzde 10.17 oldu. Petrol, tek haneye inilmesini engelledi 

EKONOMİ SERVİSİ 

Martta yüzde 7.94 ile yıl sonundaki yüzde 8 hedefinin altında çıkan tüketici fiyatları endeksi TÜFE nisanda beklendiği şekilde yükselişe geçti. TÜFE, aylık bazda yüzde 0.71, yıllık bazda ise yüzde 8.18 oldu. Devlet İstatistik Enstitüsü, nisan enflasyonunu açıkladı. Veriler, Merkez Bankası'nın son dönemde yaptığı açıklamalarda 'yıl sonu hedefinde bir değişiklik yaratmasa da enflasyonda kıpırdanma olacak' yönündeki uyarılarını doğruladı. DİE verilerine göre, TÜFE aylık yüzde 0.71, yıllık yüzde 8.18, on iki aylık ortalamada yüzde 8.47 olurken, üretici fiyatları endeksi ÜFE aylıkta yüzde 1.21, yıllıkta yüzde 10.17 ve ortalamada yüzde 14.96 hesaplandı. 

Konut yüzde 12.3 
Gıda yüzde 0.96 gerileyerek TÜFE'nin düşmesine katkıda bulunurken giyimin mevsimsel etkilerle nisanda yüzde 8.60 artması dikkat çekti. Merkez Bankası'nın her fırsatta uyardığı 'hizmet fiyatlarındaki katılık' ise azalmakla birlikte özellikle konut, sağlık ve lokanta sektörlerinde sürdü. Konut fiyatları aylık bazda yüzde 0.38, yıllık bazda yüzde 12.27 arttı. Akaryakıt fiyatlarının etkisiyle ulaştırma da ise fiyat artışı aylıkta yüzde 2.09 yıllıkta 17.87 oldu. 
Çekirdek olarak kullanılan 'özel tanımlı TÜFE'ler arasında işlenmemiş gıda ürünleri hariç TÜFE'nin yüzde 1.16 çıkması dikkat çekti. Gıda ile enerjideki fiyat artışlarının çıkarılarak hesaplandığı TÜFE ise yüzde 1.15 açıklandı. Fiyatı yönetilen ürünler, alkollü içecekler ve enerjideki fiyat artışlarından arındırılmış dolaylı vergiler hariç TÜFE ise yüzde 0.01 düştü. Bir başka deyişle bu kalemler hariç ürünlerin fiyatları artmadı. 

ÜFE'nin nedeni kurlar ve petrol Üretici fiyatları nisanda bir miktar düşmesine karşın h l çift haneli oranlarda seyrediyor. Aylık bazda tarım fiyatları yüzde 1.28 gerileyerek enflasyonun daha fazla yükselmesini engellerken maliyetlerin arttığı sanayi sektöründe fiyatlar yüzde 1.91 yükseldi. İmalat sanayinde ise enflasyon yüzde 1.95 oldu. 
Nisanda yükselen kurlar ve dünyada hızla artan ham petrol fiyatları ÜFE'deki artışın en önemli nedeni oldu. İmalat sanayinde ağırlığı en yüksek kol olan rafine edilmiş petrol ürünlerinde fiyatlar nisanda yüzde 10.17 gibi çok yüksek bir seviyede arttı. Bu sektörde yıllık fiyat artışı ise yüzde 52.75 olarak açıklandı. Ana metal sanayinde ise fiyatlar yüzde 3.08 artarken ihracatın da lokomotifi haline gelen taşıt araçları ve yan sanayi sektöründe fiyatlar yüzde 1.15 düştü. 
ÜFE'de fiyatları en fazla artan ürün ise yüzde 20.18 ile tavuk eti oldu. Hampetrol yüzde 18.97, kurşunsuz benzin yüzde 18.72 arttı. 


</TEXT>
</DOC>
