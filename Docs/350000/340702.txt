<DOC>
<DOCNO> 340702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo10.html </URL>
<DATE> 2005/05/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fatih Trabzonspor tarihinde en fazla gol atan oyuncu olmak çok güzel şey 
</HEADLINE>
<TEXT>

     Konyaspor’a attığı 3 golle ligdeki gol sayısını 28’e çıkaran Trabzonspor’un kaptanı Fatih Tekke, "Trabzonspor tarihinde en fazla gol atan oyuncu olmak çok güzel şeyi" dedi. 
     Fatih, Konyaspor maçında farklı bir heyecan yaşadıklarını belirterek, "Geçen haftaki talihsiz mağlubiyet ve hafta içinde yaşanan gerginliklerin ardından maç farklı bir anlam kazandı. Maçta her şey güzeldi, en güzeli ise taraftarımızın desteğiydi. Bu desteği her zaman göstermeleri gerekiyor. Maçın galibi taraftarımızdı" diye konuştu. 
     Trabzonspor forması altında 100’ler kulübüne giren ve bordo-mavili takımda bir sezonda en fazla gol atan Fatih Tekke, "Trabzonspor tarihinde en fazla gol atan oyuncu olmak güzel bir şey. Hedeflediğim bir sayı yoktu. Gol atmak kadar attırmayı da seviyorum. Önemli olan takımın kazanmasıydı. Kendi adıma da en fazla golü atmak anormal güzel bir şey. Benim hedefim, en çok istediğim şey şampiyonluktu. Keşke şampiyon olabilseydik. Hafta içi gördüğümüz kalabalık içinde inşallah bir gün şampiyonluk kupası ile oluruz" şeklinde konuştu. 
     Bordo-mavili takımın oyuncularının hakemlerle fazla diyaloga girmediğini ifade eden Fatih, şöyle konuştu 
     "Hakemle en az oynayan, hatta hiç konuşmayan ekibiz. Buna rağmen bazı kritik maçlarda iyi niyetimizi yanlış algılayan hakemler oldu. 
     Biz nasıl hata yapıyorsak onlar da hata yapabilir diye düşünüyoruz. 
     Ancak maç sonunda bariz hatalar olduğunu görünce üzülüyoruz. Birlik ve beraberlikle bunların üstesinden gelmemiz gerekiyor." 
     
</TEXT>
</DOC>
