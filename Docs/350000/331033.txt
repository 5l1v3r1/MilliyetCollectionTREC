<DOC>
<DOCNO> 331033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun21.html </URL>
<DATE> 2005/04/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Barzani, 'Kürdistan Federal Bölgesi' başkanı olacak 
</HEADLINE>
<TEXT>

     İhsan DÖRTKARDEŞ, DHA 

      IRAK ulusal meclisinin toplanarak Kürdistan Yurtsever Birliği lideri Celal Talabani'yi devlet başkanı seçmesi ardından, Kuzey Irak'taki Erbil kentinde bulunan Kürdistan Parlamentosu'nun ilk toplantısını yapacağı belirtildi. 
     Kuzey Irak'tan yayın yapan Kürt televizyonları, geçen dönem 105 üyeli olarak çalışmalarda bulunan Erbil'deki yerel Kürdistan Parlamentosu'nun önümüzdeki hafta perşembe günü ilk birleşimini yapacağını duyurdu. Parlamentoya giren isimler, yemin içerek göreve başlarken, meclis başkanı ve daha sonra Kürdistan Federal Bölgesi' başkanını seçmesi bekleniyor. Kürt liderlerin daha önce yaptıkları ittifak uyarınca Talabani'nin Irak Devlet Başkanlığı'na aday gösterilirken, Irak Kürdistan Demokrat Partisi lideri Mesut Barzani'nin özerk bu bölgenin başkanı seçilmesi bekleniyor. 
     Bu arada, halen sorumluluk bölgelerinde iki ayrı yönetimi bulunan Mesut Barzani'nin liderliğindeki Irak Kürdistan Demokrat Partisi ile Celal Talabani önderliğindeki Kürdistan Yurtsever Birliği'nin tek yönetime geçmesi için hazırlıklar yoğunlaştırıldı. Taraflar sık sık bir araya gelirken, Kürdistan Bölgesi Başbakanlığı'na Mesut Barzani'nin yeğeni olan ve halen Türkiye sınırına yakın bölgeden sorumlu Başbakan sıfatı ile görev yapan Neçirvan Barzani'nin bütün Kürt bölgesinin yönetiminden sorumlu olacağı ifade edildi. 
     
</TEXT>
</DOC>
