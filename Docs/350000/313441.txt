<DOC>
<DOCNO> 313441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko02.html </URL>
<DATE> 2005/02/08/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Doğal taş araştırma merkezi kuruluyor... 
</HEADLINE>
<TEXT>

     Dokuz Eylül Üniversitesi DEÜ Mühendislik Fakültesi Öğretim Üyesi Prof. Dr. Turgay Onargan, yılda 6 milyon net mermer üretilen Türkiye'de bir araştırma merkezinin bulunmadığını, İzmir'de Doğal Taş Araştırma Merkezi kuracaklarını bildirdi. 
     Prof. Dr. Onargan, Muğla Üniversitesi İktisadi ve İdari Bilimler Fakültesi Toplantı Salonu'nda mermer sektörünün sorunlarıyla ilgili düzenlenen toplantıda, sektörde acil önlemlerin alınması gerektiğini söyledi. 
     Dünyadaki mermer rezervinin yüzde 40'ının Türkiye'de, Türkiye mermer rezervinin yüzde 70'inin de Ege Bölgesi'nde bulunduğuna işaret eden Onargan, son yıllarda mermer ve traverten ihracatının arttığını ifade etti. 
     Geçen yıl Türkiye'de 6 milyon ton net mermer üretildiğini dile getiren Onargan, doğal taş ihracatının 2003 yılında 431 milyon dolar, 2004 yılında ise 626 milyon dolar olarak gerçekleştiğini kaydetti. 
     
     ''TÜRKİYE'DE 900 MERMER OCAĞI BULUNUYOR'' 

     Türkiye'de 900 mermer ocağı, 500 fabrika ve 5 bin atölye bulunduğunu belirten Onargan, Muğla'nın mermer sektöründe Türkiye'nin önde gelen ili olduğunu kaydetti. 
     Prof. Dr. Onargan, şu bilgiyi verdi 
     ''Muğla, Afyon ve İzmir mermer bakımından zengin bölgeler. Türkiye maden ihracatının yarısını karşılayan mermer sektörü için bir araştırma merkezi bulunmuyor. Yıllık 160 milyon dolarlık ihracatı olan bor madeninin bile araştırma merkezi var. TÜBİTAK, üniversite ve sanayi kuruluşların işbirliğiyle Doğal Taş Araştırma Merkezi kurma girişimlerimiz var. Bu merkezde mermercilerin sorunları dinlenecek ve çözümler üretilecek. Doğal taşların laboratuar ortamında analizleri yapılacak. Mermer ocaklarının detaylı görüntüleri çekilecek.'' 
     
</TEXT>
</DOC>
