<DOC>
<DOCNO> 309880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko19.html </URL>
<DATE> 2005/01/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Akbank, BNP-AK-Dresdner'in tüm hisselerini satın aldı... 
</HEADLINE>
<TEXT>

     Akbank, BNP-Ak-Dresdner'in tüm hisselerini satın aldı. 
     Akbank'tan yapılan yazılı açıklamada, bankanın BNP-Ak-Dresdner'in yabancılara ait olan yüzde 60 oranındaki hisselerin tamamının satın alınmasına yönelik olarak Hisse Satış ve Satınalma Sözleşmesi'ni imzaladığı bildirildi. 
     Açıklamada, Akbank ile BNP Paribas, Societe Jovacienne de Participations ve Dresdner Bank AG arasında dün imzalanan Hisse Satış ve Satınalma Sözleşmesi'ne göre, satış işleminin toplam 57 milyon 294 bin Euro bedel karşılığında, yetkili kurulların nihai onayının ardından gerçekleştirileceği kaydedildi. 
     Verilen bilgiye göre, 1985 yılında Akbank ve BNP Paribas ortaklığı ile kurulan banka, 1988 yılında Dresdner Bank'ın da iştirakiyle BNP-Ak-Dresdner ismini aldı. 
     BNP-Ak-Dresdner Bank'da daha önce Akbank'ın yüzde 40, Banque National de Paris Paribas ve Dresdner Bank'ın toplam yüzde 60 hissesi bulunuyordu. 
     Toplam aktif büyüklüğü Eylül 2004 tarihi itibariyle 263 milyon dolar olan bankanın İstanbul'da bir şubesi bulunuyor. 
     
</TEXT>
</DOC>
