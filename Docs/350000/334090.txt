<DOC>
<DOCNO> 334090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/guncel/gun07.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fail de meçhul sanıklar da 
</HEADLINE>
<TEXT>


Diyarbakır Başsavcılığı'na göre 8 faili meçhul cinayetten, varlığı yıllardır tartışılan JİTEM sorumlu 

GÖKÇER TAHİNCİOĞLU Ankara 

Diyarbakır Başsavcılığı'nın faili meçhul cinayetlere ilişkin JİTEM iddianamesi soru işaretlerine neden oldu. Askeri mahkemede görülmesine karar verilen davadaki iddianamede, 1992 - 1994 arasında işlenen 8 faili meçhul cinayetten JİTEM'in sorumlu olduğu belirtildi. İddianamede yıllarca varlığı tartışılan oluşum için "sözde devlet adına faaliyet gösteren çete" tanımı yapıldı. Haklarında müebbet ağır hapis cezası talep edilen 8 sanık arasında, "Yeşil" kod adlı Mahmut Yıldırım da sayıldı. 

'Bizde görev yapmadılar' 
Savcılık, davayı açmadan önce Yıldırım ve 4 sanığın nüfus kayıt bilgileriyle adreslerini yetkili makamlardan istedi. İl Jandarma Komutanlığı'nın yanıtında ise, "1990 - 1994 arasında ismi geçen şahıslar görev yapmadı" denildi. 
Davanın Diyarbakır 7. Kolordu Askeri Mahkemesi'nde görülmesine karar verildi. Mahkeme, adresleri, yaşayıp yaşamadıkları bile belli olmayan sanıklar hakkında tebligat çıkardı. İddianameye itiraz edilmeden gerekli zaptın hazırlanamayacağını kaydeden Avukat Hasibe Deyar, "acil" koduyla AİHM'ye başvurdu. 


</TEXT>
</DOC>
