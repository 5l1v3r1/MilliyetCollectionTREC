<DOC>
<DOCNO> 335027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo14.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim inançlı, kim haklı 
</HEADLINE>
<TEXT>


VOLKAN KARSAN 


Akçaabat deplasmanındaki galibiyete rağmen huzursuzlaşan Sarı-Kırmızılı camiaya Kadıköy'deki efsane sonuç hayat öpücüğü oldu. Son gelinen noktada 6x3 hedefine rağmen Florya'da işler oldukça karışık... Sonuçlar ve kameralar önünde edilen bazı sivri laflar gösteriyor ki, 100. yıl şampiyonluğuna yönetimin bir bölümü ve taraftar dışında inanan pek kimse yok. Futbolcular ve Hagi adeta birbirine düşmüş. Mutlu mucize olmazsa kim kimin gözünü oyacak diye plan yapılıyor sanki... Yönetim gözden çıkardı kanısıyla futbolcu hocasını takmıyor, hatta yeni dönemde hangi limana sığınacağını düşünüyor. Kadıköy'den gelen 4.3'lük pariteyle şampiyonluk hesaplarını yalnız tribündekiler yapıyor. Ali Sami Yen'i, Florya'yı "Biz inandık, siz de inanın" diye daha çok inletmek gerekiyor... 
Tezahürat önemli... Bazen sonucun bile önüne geçtiği oluyor. Nitekim ekran bilgelerinin bile teyit ettiği tarihi sonucu gölge etmek isteyen bir azizliğe neden oldu tribün üslubu... Beşiktaş'ın zafer teri kurumadan ev sahibi başkan haykırdı 
Kendi evimde bana küfür ediliyor. 
Buna tepki göstermeyecek bir tek sporsever yoktur. Küfürün her türü spor alanlarından kazınmalıdır. Ama başkanın tavrı şöyle olsa keşke 
Bu düzeysizlerden başka yerlerde de vardır. Bunlar Rıza Hoca'yı "İki ekmek bir süt" diye aşağılamaya çalışanlardır. Ya da Akçaabat'ta gencecik Sabri'ye yarım devre ağza alınmayacak küfür edenlerdir... 
Yoksa başkana hakaretin, teknik direktöre veya futbolcuya hakaretten bir farkı yoktur... 




</TEXT>
</DOC>
