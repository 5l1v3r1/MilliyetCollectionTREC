<DOC>
<DOCNO> 314038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/yilmaz.html </URL>
<DATE> 2005/02/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
KKTC'ye ilk resmi uçuş ABD'den 
</HEADLINE>
<TEXT>


Amerika, KKTC'ye yönelik izolasyonu, 17 Şubat'ta Atatürk Havalimanı - Ercan Havalimanı uçuşuyla yumuşatıyor. KKTC'ye yapılacak ilk Amerikan resmi ziyaretini, ABD'nin Ankara Büyükelçisi Eric Edelman'ın onursal başkanı olduğu Amerikan Şirketler Derneği American Business Forum in Turkey - ABFT organize etti. 
ABD'nin Türkiye'deki Ticari Ataşesi Amer Kayani ve beraberindeki 9 kişilik ABFT heyeti Güney Kıbrıs'tan KKTC'ye geçerek toplantıya katılacak Amerika'nın Kıbrıs Ticari Ataşesi'nin de bulunduğu bir ortamda, ikili ticari ilişkileri ele alacak. 
Heyetin, KKTC'nin konut ve turizm alanında gayrimenkul yatırımlarını görüşmesi ön plana çıkarken, asıl önemli olan, KKTC'ye uygulanan izolasyonun yumuşatılması için ABD'nin ilk resmi adım atan ülke olması. 
Türkiye'den KKTC'ye gidecek ABFT üyeleri içinde, ABFT Yönetim Kurulu Başkanı Halim Neyzi'nin temsilcisi olduğu Shaw Stone and Webster, Oracle, Fedex, Comsat, American Express Bank, GNC, Dünya Ticaret Merkezi, BMD, Raymond James Securities gibi gayrimenkul, inşaat, finans ve bilişim alanlarında faaliyet gösteren gruplar yer alacak. 

Rice'a da mesaj verdiler 
ABD Dışişleri Bakanı Condoleezza Rice'ın Türkiye'ye ziyaretinin ardından KKTC'ye atılan bu adım, uluslararası alanda yeni bir açılım da sağlayacak. 
Neyzi, Rice'ın Türkiye'de siyasi ve askeri konulara yoğunlaşmasından dolayı görüşme taleplerine olumlu yanıt alamadığını söylüyor. Ancak Rice ile Türkiye'ye gelen ABD Savunma Bakanlığı bürokratlarıyla görüşme olanağı bulduklarını belirten Neyzi, "Tanklardan önce işadamlarını taşıyın" mesajını verdiklerini vurguluyor. 
Neyzi, siyasi ve askeri stratejileri belirlerken, çok taraflı davranma gereğine işaret ediyor. ABD'nin elinde olan teknolojik üstünlüğün önemine değiniyor. 
Amerikalı yetkililere, "Bölgede barışın sağlanması, yalnızca politik ve askeri alanda değil, ticari alanda da boyut kazanmalı" görüşlerini ileten Neyzi, Türkiye'de oluşan ABD karşıtı kamuoyunun da çıkış noktasının dünyada barış isteğinden kaynaklandığına dikkat çekiyor. 
Türkiye'de kamuoyunun yüzde 80'lere varan oranda ABD karşıtı bir yerde durması, Amerikan ürünlerine veya şirketlerine veya ticaretine yansıyor mu 
Bu soruya Neyzi, son 4 yıldır 6 milyar dolar seviyelerinde seyreden dış ticaretin düşme eğilimi göstermediğini belirterek yanıtlıyor. Bu yıl Türkiye'nin ABD'ye ihracatının 3 milyar dolarlardan, 5 milyar dolara çıkmasını beklediğini vurguluyor. 
Dünyada ABD'nin bayrağının ekonomik simgesi haline gelen Mc Donald's'ın lisans haklarını Coca - Cola'nın Türkiye'deki dağıtıcısı Anadolu Grubu'nun devralması da "yerelleşme" bağlamında ele alınabilir. 

Sorunlu alan Hukuk 
Neyzi son bir yıldır ABD yönetiminin Türkiye'de çeşitli kesimlerle ilişkileri güçlendirme yolu aradığını ifade ediyor. ABD siyasi partnerleri veya ordu kadar sivil inisiyatifi de dikkate almaya başlıyor. 
ABD'nin her ne kadar Türkiye'deki hassasiyetleri dikkate alma işaretleri verdiği ileri sürülüyorsa da Kerkük, PKK terörü veya olası bir İran savaşının etkileri ne olur 
Neyzi, "İran'da hükümet iki ayrı düşünce içinde cebelleşiyor, hangisi ağır basacak göreceğiz" diyerek ABD'ye bir opsiyon tanıyor. 
"Ticari olarak elimizden geleni yapacağız. İlişkilerin normalleşmesinden yanayız. Politik ve askeri konular, ekonomik işbirliklerinin üzerine inşa edilmeli" görüşünü savunuyor Neyzi. 
Amerikan menşeli şirketlerden oluşan 53 üyeye ulaşan ABFT, Amerikan Ticaret Odası'nın tanıdığı üçüncü Türk kuruluşu da oldu. Bundan önce DEİK'e bağlı Türk - Amerikan İş Konseyi TAİK ve Türk - Amerikan İşadamları Derneği TABA ile işbirliği imzalayan Amerikan Ticaret Odası'nın, ABFT'ye de "yasal statü" kazandırması, etkinlik alanını genişletiyor. 
Yatırımlar konusuna gelince... 
Neyzi, bildik üç konuyu vurguluyor Hukuk, şeffaflık, fikri haklar Bunların birbirinden üstün tarafı var mı Elbette hukukun üstünlüğü. Aynı yönde şik yetleri yalnızca ABD'li değil, Rus veya Avrupalı yatırımcılardan da duyabilirsiniz. 



</TEXT>
</DOC>
