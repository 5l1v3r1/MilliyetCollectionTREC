<DOC>
<DOCNO> 335957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo23.html </URL>
<DATE> 2005/04/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fenerbahçe savunmasında sıkıntı var... 
</HEADLINE>
<TEXT>

     Fenerbahçe, ligde 24 Nisan Pazar günü deplasmanda Büyükşehir Belediyesi Ankaraspor ile yapacağı maç öncesi sakat ve cezalı futbolcuları nedeniyle savunmasında oldukça sıkıntılı. 
     Sakatlığı nedeniyle çalışmalarını takımdan ayrı sürdüren Servet'in büyük bir olasılıkla bu hafta da ligde forma giymeyecek. Denizlispor ile yapılan Türkiye Kupası yarı final maçında kırmızı kart gören Luciano ve Ümit de bu zorlu lig mücadelesinde takımlarını yalnız bırakacak. 
     Teknik direktör Christoph Daum, eksik futbolcular nedeniyle ilk 11'de zorunlu değişiklikler yapacak. 
     Sarı-lacivertliler, Büyükşehir Belediyesi Ankaraspor maçı için yarın öğle saatlerinde uçakla Ankara'ya gidecek. 
     
     HAZIRLIKLAR SÜRDÜ 
     Fenerbahçe, pazar günü yapacağı lig maçının hazırlıklarını ara vermeden sürdürdü. 
     Samandıra Tesisleri'nde gerçekleştirilen antrenmanda ilk 11'de forma giyen futbolculardan sadece Rüştü, Tuncay, Anelka, Deniz ve Önder saha çalışması yapabildi. Diğer oyuncular hafif sorunları nedeniyle tesislerde tedavi olup masaj yaptırdı. 
     Diğer oyuncular ise dar alanda çift kale maçla çalışmasını sürdürdü. Tedavileri süren Semih ve Servet takımdan ayrı koşu yaptı. 
     
</TEXT>
</DOC>
