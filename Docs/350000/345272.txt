<DOC>
<DOCNO> 345272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yazar/tamer.html </URL>
<DATE> 2005/05/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Emine Erdoğan'ın 'papatyaları' 
</HEADLINE>
<TEXT>

1 yıl önce kurulan TİKAD'ın Başkanı Nilüfer Bulut, Erdoğan belediye başkanıyken, belediyenin organizasyonlarını yürütmüş 

Başbakan Erdoğan'ın eşi Emine Erdoğan'ın hafta sonu Şam'da konuşmacı olduğu toplantının organizasyonu Uluslararası İş Kadınları Platformu tarafından gerçekleştirildi. Platformun Türkiye ayağı olan Tüm İş Kadınları Derneği TİKAD, 1 yıllık geçmişi olan çiçeği burnunda bir dernek. 
Bu dernek her nedense bana Semra Özal'ın Papatyaları'nı ya da Tansu Çiller'in Şehit Anaları Vakfı'nı anımsatıyor. Gerçi Papatyalar diye anılan Türk Kadınını Güçlendirme Vakfı'nın Semra Özal'ın inisiyatifiyle kurulmasına karşılık, TİKAD'ın Emine Erdoğan'ın inisiyatifiyle kurulduğunu sanmıyorum. Ancak Emine Hanım'ın himayelerinde olduğuna ya da bir başka deyişle kurulduğundan beri Emine Erdoğan'a "servis verdiğine" kuşku yok. Hele Başbakan Erdoğan'ın İstanbul Anakent Belediye Başkanı olduğu dönemden başlayarak belediyenin pek çok organizasyonunun ihale edildiği Nilüfer Bulut o dönemdeki soyadıyla Nilüfer Yılmaz TİKAD'ın Başkanı'ysa... 

Hülya Avşar'lı dernek 
TİKAD, 1 yıl önce kurulurken magazin sayfalarında geniş yer almıştı. 
Eh, Hülya Avşar kurucularınız arasında yer alıyorsa, kuruluştan sonraki ilk Ramazan'da iftar yemeği düzenleyip Başbakan eşi Emine Erdoğan'la Gülben Ergen'i biraraya getiriyorsanız, zaten magazin sayfalarında yer almak istiyorsunuz demektir. Ender Mermerci ve Dilek Hanif gibi gazete ve TV'lerin sosyete haberlerinin süslü - ışıltılı hanımları da kimi kurucu, kimisi de davetli olarak TİKAD toplantılarına katılıyorsa, ilk tepkiniz "Bu ne biçim iş kadını derneği " demek olur. 
Ben TİKAD'ın 11 kasımda Çırağan'da Emine Erdoğan'ın konuşmacı olduğu "Dinlerarası hoşgörü" başlıklı iftar yemeğine katılamadım. Ancak 27 - 28 martta Lütfi Kırdar'da düzenledikleri "Önceliklerimizin ışığında küresel değişim" başlıklı uluslararası iş kadınları sempozyumu sonrasında, TİKAD Başkan Yardımcısı Demet Sabancı Çetindoğan'ın Anadoluhisarı'ndaki yalısında verilen davette bulundum. 
Gazeteci olarak 25 yıldır Türk iş dünyasını dikkatle izlerim bu 25 yılda iş dünyasında temayüz etmiş dişli kadınlarımızdan neredeyse hiçbiri o akşam yoktu. Derneğin Başkanı ANK Ajans'ın sahibi Nilüfer Bulut'u hayatımda ilk kez gördüm. 

Kadınla ilgilenmiyorlar 
O akşamdan bende kalan en hayret verici iz, sohbet ettiğim tüm iş kadınlarının ısrarla, TİKAD'ın kesinlikle kadın sorunlarıyla ilgilenen bir dernek olmadığını vurgulamalarıydı. O gece Sabah'tan Şelale Kadak ve Radikal'den Funda Özkan'la birlikte duyduklarımıza inanamamış olmalıyız ki TİKAD Başkanı Nilüfer Bulut'a başvurduk. Bulut da "Biz kesinlikle kadın konusunda bir şeyler yapmak için dernekleşmedik. Onu yapan tonla dernek var zaten. Biz kadın sorunlarıyla ilgili değiliz. Pozitif ayrımcılığa da karşıyız. Niye ille de kadınlar kadınlara yardım etsin Bizim yeni kadın girişimciler yaratmak ya da kadınlarla ilgili sosyal sorumluluk projeleri yürütmek gibi bir hedefimiz yok. Biz güçlü kadınları biraraya getiren bir derneğiz güçlü kadınları söz sahibi yapmayı hedefliyoruz " dedi. 

Emine Hanım ve kadın 
Kadın sivil toplum kuruluşlarında her dernek ya da vakfın aynı hedefi taşıması gerekmiyor elbette. Ama ortada şöyle tuhaf bir durum var TİKAD'ın kuruluşundan bu yana 3 önemli faaliyeti oldu, 3'ünde de konuşmacı olan Emine Hanım ısrarla ve isabetle "Bizlere düşen, kadınlara karşı her türlü ayrımcılığın önlenmesidir," mesajını verdi. Hatta Şam'daki son konuşmasında "Nasıl ki tek kanatlı bir kuşun uçması mümkün değilse, kadının geri plana itildiği bir ortamda kalkınma ve huzurun da sağlanması mümkün değildir Kadınlarımız siyasal, sosyal, kültürel, sanatsal, sporsal tüm alanlarda aktif hale gelmelidir" dedi. 
TİKAD'ın hedefi ile Emine Hanım'ın verdiği mesajın çeliştiğinin kimse farkında değil herhalde. Tez zamanda sıkı bir akort gerekiyor. 



</TEXT>
</DOC>
