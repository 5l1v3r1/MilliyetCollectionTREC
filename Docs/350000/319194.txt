<DOC>
<DOCNO> 319194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun10.html </URL>
<DATE> 2005/02/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Lübnan Başbakanı Hariri suikastinde sorumluluğumuz yok 
</HEADLINE>
<TEXT>

     Lübnan Başbakanı Ömer Kerame, Refik Hariri suikastında hükümetin sorumluluğu olmadığını söyledi. 
     Meclisin bugünkü oturumunun açılışında konuşan Suriye yanlısı Kerame, selefi Hariri'nin öldürülmesinde hükümetinin sorumluluğu bulunduğu yönündeki iddiaları reddetti ve muhalefete diyalog çağrısında bulundu. 
     Kerame, ''Hiçbir kanıt olmadan hükümetin suikastta sorumluluğu bulunduğu yolunda siyasi suçlamalar öne sürmek, en büyük hakkaniyetsizliktir'' diye konuştu. 
     Hariri suikastının görüşüldüğü mecliste, hükümet aleyhindeki gensoru önergesi oylanacak. 128 sandalyeli mecliste gensoru önergesinin reddedilmesi bekleniyor. 
     Eski başbakanlardan Hariri, 14 Şubat'ta Beyrut'ta öldürülmüştü. Muhalefet, suikasttan ötürü Suriye'yi suçluyor. 
     
     DÜRZİ LİDER CANBOLAT'TAN GENSORUYA DESTEK ÇAĞRISI 
     Lübnan'da muhalefetteki Dürzi lider Velid Canbolat, milletvekillerine bugün mecliste görüşülmekte olan gensoruya destek vermeleri çağrısında bulundu. 
     Canbolat, yerel bir televizyonda yayınlanan konuşmasında, ''hükümete güvenoyu verilmesinin Hariri'ye bir başka suikast'' olacağını belirtti. 
     Lübnanlıların Suriyelilerin düşmanı olmadığını, ancak ülkeyi terk etmelerini istediklerini söyleyen Canbolat, ''Lübnan'ı, Lübnan ve Suriye istihbaratının kontrol etmesini istemiyoruz. Hariri'yi kimin öldürdüğünü bilmek istiyoruz'' diye konuştu. 
     Hariri suikastı nedeniyle toplanan 128 sandalyeli Lübnan meclisinde, hükümeti hakkında verilecek gensoru önergesinin kabul edilmesi beklenmiyor. 
     
</TEXT>
</DOC>
