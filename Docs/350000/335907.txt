<DOC>
<DOCNO> 335907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy02.html </URL>
<DATE> 2005/04/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
CHP'li Yıldırım Kaçak tütün PKK'ya mermi oluyor 
</HEADLINE>
<TEXT>

     ANKARA Milliyet 

Tarım ve Köyişleri Bakanı Sami Güçlü, Doğu ve Güneydoğu bölgelerinin kalkınması için hayvancılığın geliştirilmesi gerektiğini söyledi. Güçlü, tarım kesiminde acil sorunun üreticinin süt stoku olduğunu belirtti. 
     TBMM Genel Kurulu'nda gündemdışı söz alan CHP Kastamonu Milletvekili Mehmet Yıldırım, Türkiye'de planlı üretime geçilmesi gerektiğini belirterek, "Tarım iki yıldır çöktü. Sınırlar açılmış kaçak et giriyor. Bu devletin sınırlardaki polisi, askeri, jandarması ne yapar bilmiyoruz. Kaçak tütün, PKK'ya mermi olarak gidiyor Türk askerini öldürüyor. Kaçak tütün ülkemizden geçiyor. Ülkeyi kim yönetiyor belli değil" diye konuştu. 
     Güçlü, Yıldırım'ın konuşmasını yanıtlarken, sınırdan kaçak hayvan girişlerinin tamamen önlendiğini söyledi. Hayvan kaçakçılığıyla mücadele çalışmalarında güvenlik güçlerinden büyük destek aldıklarını kaydeden Güçlü, "Doğu ve Güneydoğu'nun kalkınması için hayvancılığı geliştirmekten başka çaremiz yok. Büyükbaş hayvan kaçakçılığını tamamen önledik. 'Kaçakçılık var' diyenler ispat etsinler" dedi. 
     
</TEXT>
</DOC>
