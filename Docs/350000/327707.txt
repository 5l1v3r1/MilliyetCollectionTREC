<DOC>
<DOCNO> 327707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun01.html </URL>
<DATE> 2005/03/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Sunday Times Skandallar Annan'ı istifanın eşiğine getirdi 
</HEADLINE>
<TEXT>

     LONDRA DHA 

      BİRLEŞMİŞ Milletler Genel Sekreteri Kofi Annan'ın, oğlu Kojo Annan ile ilgili yolsuzluk ve usulsüzlük iddiaları sonucu 'depresyona girdiği' ve istifa edebileceği öne sürüldü. 
     İngiliz Sunday Times gazetesi, Kojo Annan'ın, BM'nin gıda karşılığı petrol uygulaması kapsamında Irak'ta bir ihale kazanan İsviçre şirketi Cotecna'dan 400 bin dolar aldığını hatırlattı. 29 yaşındaki Kojo Annan, bu ihale öncesinde Cotecna'da çalışıyordu. BM yetkilileri, Kofi Annan'ın da 3 kez söz konusu şirketin yöneticileriyle görüştüğünü doğrulayarak, bunlardan ikisinin ihaleden önce, birinin de ihaleden sonra gerçekleştiğini belirtiyor. 
     
     HAFTA İÇİNDE OĞLU HAKKINDA RAPOR HAZIRLANACAK 
     Kojo Annan'ın gıda karşılığı petrol uygulaması çerçevesinde yolsuzluk yaptığına ilişkin iddialarının araştırılacağı resmi raporun hafta içinde yayınlanacağı ifade edildi. Eski Amerikan Merkez Bankası Başkanı Paul Volcker'ın liderliğindeki bir ekip tarafından hazırlanacak olan raporun sonuçlarına göre, Annan'ın BM Genel Sekreterliği görevine devam etmeyi ya da oğlunun yanında yer almayı seçebileceği ifade edildi. 
     Özellikle kendi denetiminde olan Kongo'daki BM barış gücü personelinin karıştığı çocuk tacizi skandallarının da Kofi Annan üzerinde baskı oluşturduğu kaydedildi. 
     
</TEXT>
</DOC>
