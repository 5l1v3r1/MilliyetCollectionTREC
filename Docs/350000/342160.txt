<DOC>
<DOCNO> 342160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun30.html </URL>
<DATE> 2005/05/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Karamanlis Tüm Yunanlılar Türkiye'yi destekliyor, Kıbrıs çözülsün 
</HEADLINE>
<TEXT>

     Yunanistan Başbakanı Kostas Karamanlis, Atina’nın temel tercihinin, Türkiye ile ilişkilerin tam olarak normalleşmesi olduğunu, bu hedefin de tüm siyasi partiler ve halkın çoğunluğu tarafından desteklendiğini belirtti. 
     Yunanistan Parlamentosu’nda gündem dışı dış politika konulu oturumda konuşan Karamanlis, büyük potansiyele sahip enerji, turizm, ticaret ve ulaştırma alanları başta olmak üzere Türkiye ile tüm alanlarda işbirliğini geliştirmek istediklerini vurguladı. 
     Atina’nın Türkiye’nin Avrupa perspektifini desteklediğini ve desteklemeye devam ettiğini de vurgulayan Karamanlis, şunları söyledi 
     "Biz, Türkiye’nin Avrupa’ya yönelmesinin barış ve işbirliğine yönelik bir gelecek için yol açacağına inanıyoruz. Türkiye’nin, Avrupa sürecinde AB ilke ve değerlerine uyum sağlaması, Türk halkı ve komşuları için de iyi olacaktır. Kuşkusuz, Türkiye’nin AB yolculuğunun devamı başta kendisine bağlıdır. AB’nin 17 aralık zirvesi kararları, Türkiye’nin AB müktesebatına uyması için belirli bir süreç ve bir çerçeve belirlemiştir. Bu çerçevede, Türkiye diğer yükümlülüklerinin yanı sıra iyi komşuluk ilişkileri içinde olmak ve barışçı bir dış politika izlemek yükümlülüğünü de üstlenmiştir. Ayrıca, insan ve dini azınlıkların haklarına saygı alanlarında ve Kıbrıs Rum 
     Cumhuriyeti’ne karşı tavrına ilişkin yükümlülükleri vardır. AB süreci komşu ülke için tüm AB üyelerinin sürekli denetiminde olacağı uzun bir yolu açmıştır." 
     
     TUTUM BELGESİ 
     AB’nin Türkiye-AB Ortaklık Konseyi’nin 26 nisan toplantısında benimsediği tutum belgesine de değinen Karamanlis, 25’lerin bu belgeyle ilk kez Türkiye’nin komşularıyla barışçı ilişkileri etkileyecek eylemlerden kaçınması ve Gökçeada ile Bozcaada’daki Rum azınlığın sorunlarının çözülmesi gerektiğini vurguladıklarını söyledi. 
     Tutum belgesinde, Türkiye’nin Ankara protokolünü ve uyum protokolünü yalnızca imzalamaya değil uygulamaya da davet edildiğini kaydeden Karamanlis, ayrıca tüm AB üyeleriyle ilişkilerini normalleştirmesi gereğinin vurgulandığını ve Kıbrıs sorununun çözümünde yalnızca BM değil AB ilkelerinin de göz önüne alınmasının önemine dikkat çekildiğini belirtti. 
     Karamanlis, "Bu belgede ayrıca Avrupa İnsan Hakları Mahkemesi kararlarının uygulanması, tüm AB üyeleriyle ticaret ve ulaşım alanındaki engellerin kaldırılması, Müslüman olmayan toplumların sorunlarının çözülmesi, Heybeliada Ruhban Okulu’nun açılması ve askerler üzerindeki kontrolün sağlanması gereği vurgulanmıştır" dedi. 
     Türkiye’nin Avrupa yolunu izleme tercihini kullanması halinde uluslararası hukuk kuralları ve anlaşmalara, AB ilke ve değerlerine saygı göstermek durumunda olduğunu vurgulayan Karamanlis, "Biz, Türkiye’nin bu yönde olduğunu belirttiği tercihini istikrarlı bir biçimde destekliyoruz. Bu alandaki stratejimiz geçmiş tarafından rehin alınmış değil aksine, geleceğe, odaklanmıştır" diye konuştu. 
     İstikşafi görüşmelere de değinen Karamanlis, bir önceki hükümet döneminde başlayan bu görüşmelerin devam ettiğini, ancak zaman zaman Ege’deki askeri faaliyetlerden olumsuz etkilendiğini belirtti. 
     Karamanlis, askeri hareketliliğin ekonomi üzerinde ağır yük oluşturması bir yana kaza tehlikesini yarattığını ve ikili ilişkileri gerginleştirdiğini söyledi. 
     
     KIBRIS SORUNU 
     Atina’nın istikrarlı ve ısrarlı bir biçimde Türkiye ile ilişkilerini tam olarak normalleştirmek istediğini vurgulayan Karamanlis, ancak bunun için Kıbrıs sorununun kalıcı ve işler bir çözüme kavuşturulması gerektiğini kaydetti. 
     "Biz Yunanlar, her şeyden çok Kıbrıs sorununun çözümünü arzu ediyoruz" diyen Karamanlis, "Avrupa topraklarındaki son duvarın yıkılmasını, Kıbrıs’ın birleşmesini ve Kıbrıslı Türklerin Rumlarla birlikte AB üyeliğinin nimetlerinden faydalanmalarını istiyoruz" dedi. 
     Atina’nın her iki toplumu da BM gözetiminde zaman sınırlaması ve hakemlik olmadan müzakerelere başlamaları için cesaretlendirdiğini belirten Karamanlis, her iki tarafın da referanduma götüreceği çözüm önerisinin çok iyi hazırlanması gerektiğine inandığını söyledi. 
     Karamanlis, "Hedefimiz, BM kararları ve AB ilkeleri çerçevesinde Annan planı temelinde işler bir çözüm bulunmasıdır. Çünkü işler olmayan bir çözüm kalıcı da olamaz. Bunun için Kıbrıs Rum Yönetimi ile sıkı temas ve işbirliği içindeyiz" dedi. 
     
     MERİÇ’TE GÖRÜŞME 
     Bu arada, Türkiye ile enerji alanında ikili işbirliğinin geliştiğini söyleyen Karamanlis, Hazar bölgesinden Yunanistan’a Türkiye üzerinden doğal gaz getirilmesi projesine değindi. 
     Karamanlis, bu projenin yaşama geçirilmesi çalışmalarının başlangıcı çerçevesinde yapılacak tören için Haziran ayında Başbakan Recep Tayyip Erdoğan ile Meriç’te bir araya geleceğini açıkladı. 
     Enerji alanında Rusya Federasyonu ile işbirliğinin de geliştiğini belirten Yunanistan Başbakanı Kostas Karamanlis, bu işbirliğinin Burgaz-Dedeağaç Aleksandrupoli petrol boru hattı yapım anlaşmasıyla geliştiğini kaydetti. 
     
</TEXT>
</DOC>
