<DOC>
<DOCNO> 313466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko27.html </URL>
<DATE> 2005/02/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Uzanlar'ın Trabzon'daki gazete basım tesisi satıldı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan Grubu'ndan haczedilen İstanbul'daki dubleks daire ile Trabzon'daki gazete basım tesisi, toplam 515 bin 750 YTL'ye satıldı. 
     TMSF'nin Esentepe'deki merkezinde gerçekleştirilen açık artırmada, muhammen bedeli 18 bin YTL olan İstanbul'un Silivri ilçesindeki dubleks daire, 14 bin 500 YTL'den satışa çıkarıldı. 
     İhaleye katılan Turan Savaş, 20 bin 750 YTL fiyat vererek dubleks dairenin yeni sahibi oldu. 
     İhalede Trabzon'un Arsin ilçesinde yer alan gazete basım tesisi de 600 bin YTL olan muhammen bedelinin altında, 495 bin YTL'den satışa sunuldu. 
     Yapı kullanım iznine göre 1,456 metrekare kullanım alanına sahip, birbirine bitişik ve bağlantılı olarak inşa edilen idari ünite, baskı ünitesi ve bobin deposu, poşetleme-sevkiyat ünitesi olmak üzere 3 bölümden oluşan gazete basım tesisi, başka bir teklif veren olmadığı için 495 bin YTL açılış fiyatından Avukat İhsan Coşkun tarafından satın alındı. 
     Avukat Coşkun, gazetecilere yaptığı açıklamada, Trabzon'da faaliyet gösteren Bordo Fındık limited şirketinin vekili olarak ihaleye katıldığını belirterek, şirketin gazete basım tesisini idari bina olarak kullanmak üzere satın aldığını söyledi. 
     Bu arada muhammen bedeli 2 milyon 300 bin YTL olan İstinye'deki sinema salonunun satışı ise teminat yatıran olmadığı için gerçekleştirilemedi. 
     Sinema salonu kompleksi içinde halen hizmet veren market ve kuaför salonu ile daha önce dükkan ve restoran olarak işletilmiş mekanlar bulunuyor. 
     
</TEXT>
</DOC>
