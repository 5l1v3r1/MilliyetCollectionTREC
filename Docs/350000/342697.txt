<DOC>
<DOCNO> 342697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo16.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak dövüş 
</HEADLINE>
<TEXT>


Boks Federasyonu Başkanı Caner Doğaneli ile Yönetim Kurulu Üyesi Nezih Noyan, İstanbul'da yapılan Dünya Profesyonel Kick Boks Şampiyonası'nın resmi nitelik taşımadığını söylediler 

SEDAT HARDAL 


İstanbul'da Tarık Solak'ın organizatörlüğünde düzenlenen kick boks müsabakalarının, Profesyonel Dünya Şampiyonası olarak lanse edilmesine büyük tepki geldi. 
Boks Federasyonu Başkanı Caner Doğaneli ile Yönetim Kurulu Üyesi ve eski İstanbul Kick Boks İl Temsilcisi Nezih Noyan, Dünya Profesyonel Kick Boks Şampiyonası adı altında gerçekleştirilen organizasyonu kimsenin tanımadığını söylediler. Doğaneli, kick boksun kendi bünyelerinde 11 yıl faaliyet gösterdiğini hatırlatarak, "Bu organizasyon şov amaçlıdır. Dünya Şampiyonası denip de kimse kandırılmasın. Hiçbir alakası yok. Özel bir turnuva" dedi. 
Şeffaf bir durumun olmadığını ifade eden Nezih Noyan ise organizasyonun şaibeli olduğunu söyleyerek, "Bu işi bilmeyen arkadaşlar resmen kandırılıyor. Organizasyonun ne için yapıldığı belli. Bu arkadaş Fransa'da da aynı şeyi denedi, ama ordakiler buna izin vermedi" ifadesini kullandı. BJK Akatlar Spor Salonu'nda gerçekleştirilen organizasyonun yasal olmadığını da kaydeden Noyan, "Organizasyonu kimse tanımıyor. Ringe çıkacak olan sporcular da araştırılmalı. Hepsi aynı kişiyle anlaşmalı" diye konuştu. 
Öte yandan, İstanbul Valiliği'nin izniyle yapılan organizasyona, profesyonel müsabakalar oynandığı için Spor İl Müdürlüğü karışamazken, Tarık Solak'ın turnuvayı düzenlemek için ismini taşıyan prodüksiyon şirketi adı altında onay aldığı belirtildi. 


</TEXT>
</DOC>
