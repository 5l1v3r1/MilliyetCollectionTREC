<DOC>
<DOCNO> 309352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/dunya/dun01.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi'den korktular 
</HEADLINE>
<TEXT>


El Kaide'nin ölüm tehdidi Türkiye'deki Iraklılar üzerinde de etkili oldu. 30 bin Iraklıdan sadece 4 bin 135'i seçmen kaydı yaptırdı 

UTKU ÇAKIRÖZER Ankara 


Irak'ta 30 Ocak'ta yapılacak seçimlere katılım, yürütülen büyük kampanyaya rağmen Türkiye'de bile yüzde 15 seviyesine ulaşamadı. Seçimlere karşı olan Iraklı direnişçilerin oy verecek Iraklılara yönelik tehditlerinin ve Güneydoğu Anadolu'da seçim merkezi kurulmamasının katılımı olumsuz etkilediği öğrenildi. 
Uluslararası Göç Örgütü IOM , 17 Ocak'ta başlayan ve dün akşam sona eren seçmen kayıt sürecinde Ankara ve İstanbul'da kurulan 3 seçim merkezine 4 bin 135 Iraklının başvuruda bulunduğunu açıkladı. Irak dışındaki 14 ülkede 1.5 milyon Iraklıdan 250 bini başvuruda bulunurken, Türkiye'de 30 bin olarak tahmin edilen Iraklılardan sadece yüzde 15'i seçimler için kayıt yaptırdı. Katılımın düşük olmasında şu üç gerekçenin rol oynadığı öğrenildi 
Hedef oluruz korkusu Türkiye'de yaşayan Iraklılar, kayıt yaptırdıklarının öğrenilmesi ve Irak'ta yaşayan ailelerinin hedef haline gelmesinden endişe ederek sandığa gitmeme kararı aldı. Iraklı sandık görevlileri bile yüzlerini gizledi. Yakalanırız korkusu Türkiye'de yasadışı olarak ikamet eden Iraklılar da, kimlikleri ortaya çıkacağı ve sınır dışı edilecekleri korkusuyla seçimler için başvuruda bulunmadı.Doğu'da sandık yok Kayıt ve oy verme işlemleri için Ankara ve İstanbul dışında özellikle Güneydoğu'da seçim merkezi kurulmasına Ankara'nın karşı çıkmasının katılımı olumsuz etkilediği öne sürüldü. 

</TEXT>
</DOC>
