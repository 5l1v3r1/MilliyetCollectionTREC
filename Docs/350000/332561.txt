<DOC>
<DOCNO> 332561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko57.html </URL>
<DATE> 2005/04/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Serdengeçti 2001'e göre reel büyüme yüzde 25.5 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye ekonomisinde üç yıldır ardı ardına yüksek büyüme oranlarının görüldüğünü, 2001 yılına göre reel büyümenin yüzde 25.5 olduğunu söyledi. 
     Serdengeçti, Merkez Bankası'nın Genel Kurulu'nda yaptığı konuşmada, Türkiye ekonomisinde yaşanan gelişmeleri değerlendirdi. 
     Serdengeçti, yaklaşık bir saat 45 dakika süren konuşmasında, Türkiye'de 1 Ocak 2005 tarihinden itibaren Türk Lirası'ndan altı sıfır atılarak YTL'nin tedavüle çıkarıldığını hatırlattı. Para reformunun bugüne kadarki gerçekleşmelerinin, büyük ölçüde öngörüleri ile uyumlu olduğunu ve başarılı bir seyir izlediğini belirten Serdengeçti, 8 Nisan tarihi itibariyle tutar olarak toplam banknotların yüzde 73.5'nin YTL cinsinden olduğunu söyledi. 
     Para reformunun, makro ekonomik istikrarın kalıcılığı ve bu kapsamda fiyat istikrarının sağlanacağının en önemli göstergelerinden biri olduğu ifade eden Serdengeçti, Türkiye'de halen fiyat istikrarının sağlanmış olmadığını belirtti. 
     Serdengeçti, enflasyonla mücadelede önemli mesafeler alındığını, ancak benzeri gelişmekte olan ülkelerle karşılaştırıldığında Türkiye'de enflasyonun göreli olarak hala yüksek olduğunun bir gerçek olduğunu, enflasyonla mücadele sürecinin henüz devam ettiğini vurguladı. 

     
</TEXT>
</DOC>
