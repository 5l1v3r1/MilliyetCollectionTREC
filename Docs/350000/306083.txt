<DOC>
<DOCNO> 306083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun35.html </URL>
<DATE> 2005/01/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hollanda'da müslümanlar parti kuruyor 
</HEADLINE>
<TEXT>

     Hollanda'da bir grup Müslümanın girişimiyle ''Müslüman Demokratik Parti'' adıyla yeni bir siyasi parti kurulacak. 
     Grup adına Amsterdam'da açıklama yapan M. Jabri, partinin gelecek mayıs ayı içinde kuruluş çalışmalarını tamamlayacağını ve ilk olarak 2006 yılında yapılacak yerel yönetim seçimlerine katılacağını bildirdi. 
     Jabri, partinin bundan sonraki ilk yerel seçimlerde yalnızca Amsterdam, Rotterdam, Utrecht ve Lahey'de yarışacağını, büyüme ve örgütlenme düzeyine bağlı olarak genel seçimlere de katılacağını söyledi. 
     Partinin dört büyük kent dışında Müslümanların yoğun olarak yaşadığı ülkenin diğer bölgelerinde de kısa sürede örgütleneceğini bildiren Jabri, örgütlenme çalışmaları sırasında bütün Müslüman gruplarla ilişki içinde olacaklarını ifade etti. 
     Jabri, partisinin siyasi görüşünü paylaşan, Müslüman olmayan gruplardan da kişilere yönetimde yer verebileceklerini kaydetti. 
     
</TEXT>
</DOC>
