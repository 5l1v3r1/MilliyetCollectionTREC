<DOC>
<DOCNO> 329432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur24.html </URL>
<DATE> 2005/04/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yurttan 1 Nisan şakaları... 
</HEADLINE>
<TEXT>

     Kültür ve Turizm Bakanlığı'nın, vatandaşların sanata ilgisini artırmak amacıyla düzenlediği ''1 Nisan Şakası'' etkinlikleri çerçevesinde, Diyarbakır'da Devlet Klasik Türk Müziği Korosu, sokakta konser verdi. 
     Diyarbakır Devlet Klasik Türk Müziği Korosu, Yenişehir Beldesi Lise Caddesi'nde verdiği konserde çeşitli türküler seslendirdi. 
     Konser sonunda korodaki sanatçılar hep bir ağızdan '''Nisan 1'' diye bağırdı. 
     Yoldan geçerken müzik sesini duyduklarını belirten bazı vatandaşlar, ''Konser olduğu görünce çok şaşırdık. Sonra konserin 1 Nisan şakası olduğunu söylediler. Keşke bütün şakalar böyle güzel olsa'' dediler. 
     Diyarbakır Kültür ve Turizm Müdürü Songül Göksu, yüzyıllardır Anadolu topraklarında yapılan 1 Nisan şakasının gençlere aktarılması amacıyla bakanlığın böyle bir uygulama başlattığını belirterek, ilk kez yapılan konserlerin her yıl yineleneceğini söyledi. 
     
     ROMANLARDAN, ''1 NİSAN GÖBEĞİ''.. 
     Edirne'de de Roman Halk Dansları Topluluğu, Atatürk Anıtı önünde gösteri yaptı. 
     Roman Halk Dansları Topluluğu Şefi Mehmet Ali Körüklü, AA muhabirine, Kültür ve Turizm Bakanlığı'nca yurt çapında düzenlenen 1 Nisan Şakası etkinlikleri çerçevesinde davul zurna eşliğinde gösteri sunduklarını söyledi. 
     Gösteri için kent merkezinde bulunan Atatürk Anıtı'nın önünü özellikle seçtiklerini ifade eden Körüklü, ''Sabah 08.00'den itibaren müzisyen arkadaşlarımızla biraraya gelerek, müzik eşliğinde göbek atarak, davul-zurna eşliğinde oynadık'' dedi. 
     
     GAZETECİLER BASIN KORUSU OLUŞTURDU 
     Sivas Devlet Türk Halk Müziği Korosu sanatçıları, Atatürk Anıtı önünde sürpriz bir konser verdi. 
     Yaklaşık 15 dakika süren ve Sivas türkülerinden oluşan konseri ilgiyle izleyen vatandaşlar, zaman zaman sanatçılara eşlik ettiler. 
     Bu arada, koro sanatçılarının daha önce bildirilen saatte konser yerine gelmemesi üzerine '1 Nisan' şakasıyla karşılaştıklarını düşünen basın mensupları, Sivas Devlet Türk Halk Müziği Koro Müdürlüğü'ne gitti. 
     Burada 'basın korosu' oluşturan gazeteciler, şef Uğur Kaya'nın sazı eşliğinde türküler söylediler. 
     
</TEXT>
</DOC>
