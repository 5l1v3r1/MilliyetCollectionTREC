<DOC>
<DOCNO> 324406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko37.html </URL>
<DATE> 2005/03/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Doğan Holding CEO'su Darbaz En büyük engel yoksulluk 
</HEADLINE>
<TEXT>

     Doğan Holding Üst Yöneticisi CEO Tufan Darbaz, piyasalar eliyle kalkınmanın sürdürülebilirliğinin sağlanmasının önündeki en büyük engelin yoksulluk olduğunu bildirdi. 
     Tufan Darbaz, 1. İş Dünyası ve Sürdürülebilir Kalkınma Kongresi'nde yaptığı konuşmada, toplumların ekonomik üretimde bulunurken çevreyi korumayı ve yaşayanların hayat kalitesini de artırmayı başarmalarını sağlayan bir yaklaşım olan sürdürülebilir kalkınmanın olmazsa olmaz koşullarından birinin, sürekli yenileme, değiştirme ve dönüştürme çalışmaları olduğunu vurguladı. 
     ''Ancak unutmamak lazımdır ki, her türlü yenileştirme çalışması ilk önce toplumun çıkarlarıyla çatışmamak zorundadır'' diyen Darbaz, ancak sürdürülebilirliğin tek yükümlülüğünün iş dünyasına ait olmadığını ifade etti. 
     Darbaz, ''Kar eden işletmelerin yaratılması ve ayakta kalabilmeleri için yolsuzluğun ve tekelciliğin olmadığı, fiyatların gerçek dışı bir şekilde aşağıda tutulmadığı ve gereksiz sübvansiyonların verilmediği bir ortam gerekir'' diye konuştu. 
     Piyasalar eliyle kalkınmanın sürdürülebilirliğinin sağlanmasının önündeki en büyük engelin yoksulluk olduğuna işaret eden Darbaz, ''Günde 2 doların altında hayatta kalmaya çalışan 2.8 milyar kişi ne piyasalara girme, ne de bu piyasaları etkileyebilme gücüne sahip. Piyasa herkese istihdam olanağı sağlarken, en fakirlere daha fazla fırsat götürebilen şirketler diğerlerinden daha fazla ödüllendirilecektir'' dedi. 
     
     DOĞAN'DAN ORGANİK SÜT PROJESİ 
     Darbaz, bir soru üzerine, Doğan Grubu olarak gazete hammaddesinin yenilenebilir kaynaklardan kullanımına önem verdiklerini, sattıkları ürünlerin çevre dostu olmasına dikkat ettiklerini, çalışanlarını sivil toplum kuruluşlarına katılmaya teşvik ettiklerini ve organik süt projesi yürüttüklerini bildirdi. 
     Kongreyi düzenleyen İş Dünyası ve Sürdürülebilir Kalkınma Derneği Başkanı Turgut Yıldız, Güneydoğu Anadolu Projesi'nin Türkiye'de sürdürülebilir kalkınma için çok güzel bir örnek olduğunu belirtirken, Dünya Sürdürülebilir Kalkınma İş Konseyi Başkan Yardımcısı Odd Gullberg de sürdürülebilir kalkınma olmadan işin yapılamayacağını, iş yapılamazsa da sürdürülebilir kalkınma olamayacağını vurguladı. 
     Lafarge Türkiye Başkanı Pierre Damnon ise ekonomik ilerlemenin sosyal ve çevre boyutuyla birlikte gerçekleşebileceklerine inandıklarını ifade etti. Damnon, taş ocaklarının rehabilitasyonu konusuna değinerek, yerel çevreyle iyi ilişkiler kurmanın şirket ve hissedarların da yararına olduğuna işaret etti. 
     Ambalaj şirketi Tetra Pak Türkiye'nin Genel Müdürü Thomas Körmendi de, kullanılmış ürünlerin geri kazanımına büyük önem verdiklerini belirtti. 
     
</TEXT>
</DOC>
