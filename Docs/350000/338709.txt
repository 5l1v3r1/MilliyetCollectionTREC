<DOC>
<DOCNO> 338709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur13.html </URL>
<DATE> 2005/05/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Otomobilde infaz... 
</HEADLINE>
<TEXT>

     Ali KADI NİĞDE, DHA 

NİĞDE’de bir firmada şoförlük yapan 32 yaşındaki Selami Eryiğit, birlikte gezintiye çıktığı kişi veya kişiler tarafından otomobilde başına tek kurşun sıkılarak öldürüldü. Otomobilin sağ kapısında kırmızı rujla silik bir şekilde Pezo’ yazıldığı bildirildi. 
     Faik Şahenk Bulvarı’nda devriye görevi yapan polis ekipleri, gece park halinde buldukları 51 DR 476 plakalı otomobili incelediğinde, sürücü koltuğundaki Selami Eryiğit’in cesedi ile karşılaştı. Sağ şakağına sıkılan tek kurşunla öldürüldüğü anlaşılan Eryiğit’in cesedi, otopsi yapılması için Niğde Devlet Hastanesi morguna konuldu. Muzaffer Şahiner’e ait Şahiner İnşaat Malzemeleri Şirketi’nde şoförlük yapan evli Selami Eryiğit’in birlikte gezintiye çıktığı kişi tarafından öldürülmüş olabileceği ileri sürüldü. 
     Eryiğit’in çalıştığı işyerinin sahibi Muzaffer Şahiner’e ait olan otomobilde yapılan incelemede otomobilin sağ ön kapısının üzerinde kırmızı rujla silik bir şetilde Pezo’ yazıldığı fark edildi. Eryiğit’in sağ şakağından kurşunlanması ve bu yazı nedeniyle cinayetin ön koltukta sürücü yanında oturduğu ve kadın olduğu sanılan bir kişi tarafından işlenmiş, yanlarında da üçüncü bir kişi olabileceği ileri sürüldü. 
     Otomobil üzerinde parmak izi incelemesi de yapan polis katil zanlısı ve zanlılarını yakalamak için soruşturmayı sürdürüyor. 
     
</TEXT>
</DOC>
