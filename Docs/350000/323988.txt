<DOC>
<DOCNO> 323988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun49.html </URL>
<DATE> 2005/03/16/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Annan, Irak Meclisi'nin toplanmasından memnun... 
</HEADLINE>
<TEXT>

     BM Genel Sekreteri Kofi Annan, Irak Meclisi'nin toplanmasından memnuniyet duyduğunu belirterek, geçiş hükümetinin de bir an önce kurulmasını umduğunu söyledi. 
     Annan'ın sözcüsü Fred Eckhard, Genel Sekreter'in, Meclis'in toplanmasından sonra geçiş hükümetinin de bir an önce kurularak siyasi sürecin bir sonraki aşamasına geçilmesini ve Irak halkı tarafından bir ulusal anayasanın yapılmasını umduğunu kaydetti. 
     Irak halkına, ülkelerinin ekonomik ve siyasi yeniden yapılanmasında BM'nin desteğinin devam edeceği konusunda teminat veren Annan, bu yardımların bağımsız ve egemen bir Irak'ın anayasa yapması sürecini de kapsadığını kaydetti. 
     Irak Özel Temsilcisi Eşref Gazi'nin Irak Meclisi üyeleri ve Iraklı diğer temsilcilerle görüşmeler yapmaya devam edeceğini belirten Annan, görüşmelerin amacının diyalog ve ulusal uzlaşıyı geliştirmek olduğunu vurguladı. 
     
</TEXT>
</DOC>
