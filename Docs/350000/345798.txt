<DOC>
<DOCNO> 345798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur40.html </URL>
<DATE> 2005/05/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TDK'dan "Formula 1" uyarısı... 
</HEADLINE>
<TEXT>

     Türk Dil Kurumu TDK Başkanı Şükrü Haluk Akalın, İstanbul Ticaret Odası Başkanlığı’na bir dilekçe göndererek, Formula 1 yarışları için hazırlanan alana "speed park" yerine "yarış alanı" denilmesini önerdi. 
     Akalın dilekçesinde, Türkiye’de yapılacak Formula 1 yarışları için hazırlanan yarış alanına "speed park" adının verildiğini basında yer alan haberlerden öğrendiğini belirtti. 
     Türkçe’nin söz varlığında bulunmayan ve tamamen yabancı kaynaklı olan "speed" sözünün ad olarak kullanılmasının yanlış bir karar olduğunu kaydeden Akalın, Anayasa’nın 3. maddesi uyarınca devlet dilinin Türkçe olduğunu hatırlattı. 
     Türkiye’nin ve Türk kültürünün tanıtımı açısından önemli bir etkinlik olan Formula 1 yarışlarının bu adla dünya gündeminde yer almasının devlet dili konusunda birtakım yanlış anlamalara yol açabileceğini ifade eden Akalın, dünyadaki uygulamalara bakıldığında da her ülkenin söz konusu yarış alanlarına kendi dillerinde, ülke, şehir, bölge adlarını ya da yarışçılıkla ün yapmış kişilerin isimlerini verdiklerini kaydetti. 
     Dünyanın en güzel şehirlerinden İstanbul’un Formula 1 dolayısıyla dünya gündemine gelmesinin Türkiye’nin ve şehrin tanıtımı açısından yararlı olacağını belirten Akalın, "Bu bakımdan, TDK olarak ’speed park’ gibi yabancı kökenli bir ad yerine İstanbul yarış alanı adının kullanılmasının çok daha doğru olacağına inanıyoruz. Bu adın kısaltması da İYA olarak kullanılabilir" dedi. 
     
</TEXT>
</DOC>
