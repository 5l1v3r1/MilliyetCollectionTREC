<DOC>
<DOCNO> 327409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur29.html </URL>
<DATE> 2005/03/26/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Erenerol ''Misyonerlik faaliyetleri Türkiye'yi tehdit ediyor'' 
</HEADLINE>
<TEXT>

     Türk Ortodoks Patrikhanesi Basın Sözcüsü Sevgi Erenerol, misyonerlik faaliyetlerinin Türkiye'nin güvenliğini tehdit ettiğini belirterek, ''Faaliyetlerin arkasında bu toprakların ele geçirilmesi projesi yatmaktadır'' dedi. 
     Erenerol, Türk Eğitim-Sen Kahramanmaraş Şubesi tarafından Sabancı Kültür Sitesi'nde düzenlenen ''Milli Güvenlik Açısından Misyoner Örgütlerin Türkiye Operasyonu'' konulu toplantıya katıldı. 
     Erenerol, yeni dünya düzeninin asıl amacının köleleştirme sistemi kurmak olduğunu savunarak, ''Misyonerler, geldikleri insanlara birilerinin seçilmiş olduğu mesajını verir. Yeni dünya düzeni adı altında kurulmak istenen devlette bu seçilmişler, hakim güç olacak. Geri kalan bütün milletlerse onlara tabi köleler olarak yeryüzünde yaşamaya mecbur edilecektir'' diye konuştu. 
     Misyonerlik faaliyetleri konusunda çok dikkatli olunması gerektiğini belirten Erenerol, ''Bu faaliyetler, ulusal güvenliğimizle ilgilidir. Arkasında bu toprakların ele geçirilmesi projesi yatmaktadır'' dedi. 
     Vatandaşların misyonerlik faaliyetleri konusunda bilgilenmesi gerektiğini belirten Erenerol, şunları söyledi 
     ''Türkiye, şu anda hedef durumundadır. Çünkü, Türkiye konumu açısından üç kıtanın merkezindedir. Stratejik açıdan çok önemli olduğu için Türkiye düştüğü anda bu egemen güçler, dünya hakimiyetini ele geçireceklerdir. Fakat, Türkiye direnmektedir. Bu direnme, gittikçe daha şuurlu ve güçlü olarak yapılıyor. Ben şuna inanıyorum ki Türkiye bunu da atlatacaktır ve bu oyunu da bozacaktır.'' Araştırmacı-Gazeteci Ali Rıza Bayzan da misyonerlerin faaliyetlerinin Türkiye için tehlikeli olduğunu ifade ederek, ''Misyonerler, Türkiye'yi kutsal ve vaat edilmiş toprak olarak görüyor'' dedi. 
     Kahramanmaraş Vali Yardımcısı Ali Baştürk, Sevgi Erenerol'a üzerinde ay-yıldız bulunan bir plaket hediye etti. 
     
</TEXT>
</DOC>
