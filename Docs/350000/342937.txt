<DOC>
<DOCNO> 342937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun34.html </URL>
<DATE> 2005/05/16/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Beyaz Saray "Makale ABD'nin imajına zarar verdi" 
</HEADLINE>
<TEXT>

     Amerikan Savunma Bakanlığı Pentagon , İslam dünyasında büyük tepkilere yol açan Newsweek dergisindeki Kuran’a hakaret haberinin "sorumsuz ve açıkça yanlış" olduğunu bildirdi. Pentagon sözcüsü Bryan Whitman, Newsweek dergisinin Kuran’a hakaret haberinin açıkça yanlış olduğunu belirterek, bugüne kadar Kuran’a kasıtlı bir şekilde hakaret edildiğine dair inandırıcı bir suçlama bulunmadığını, Newsweek dergisinin de hiçbir kanıtı göstermediğini söyledi. 
     Newsweek’teki iddialar üzerine Pentagon’un geçen hafta soruşturma başlattığını belirten Whitman, Newsweek dergisinin anonim haber kaynaklarının arkasına saklanarak, titiz bir inceleme yapmadan haber yazdığını kaydetti. 
     
     BEYAZ SARAY "HABER ZARAR VERDİ" 
     Beyaz Saray da Newsweek’in haberinin ABD’nin dünyadaki imajına büyük zarar verdiğini belirtti. 
     Sözcü Scott McClellan, Newsweek’in sonradan özür dileyerek haberin yanlış olabileceğini açıklamasının, derginin belirli bazı gazetecilik standartlarına uymadığını gösterdiğini kaydetti. 
     McClellan, haberin sadece ismi açıklanmayan bir kaynağa kurgulanarak yapıldığına dikkat çekerek, "Haberin ciddi etkileri oldu. İnsanlar yaşamlarını kaybettiler. ABD’nin dış dünyadaki görüntüsü zarar gördü" dedi. 
     
     RICE "HABER WASHINGTON İÇİN CİDDİ SORUN YARATTI" 
     Amerikan Dışişleri Bakanı Condoleezza Rice da Irak’tan dönüşünde gazetecilere yaptığı açıklamada, bu haberin etkilerini "korkunç" olarak niteledi. 
     Rice, "Newsweek dergisinin haberinin, Müslüman dünyasında Washington için ciddi sorun yarattığını söyledi. 
     
     ESKİ MAHKUMLAR "HABER DOĞRU" 
     Öte yandan, Guantanamo’da yatmış bazı eski İngiliz mahkumlar, Amerikan askerlerinin Afganistan’daki cezaevlerinde veya Guantanamo üssünde Kuran’a hakaret ettiklerinin bir gerçek olduğunu söylediler. 
     Guantanamo’dan 26 Ocak’ta serbest bırakılan Muazzam Begg isimli eski bir mahkum, bir Amerikan askerinin tuvalette kullanılan bir kovaya Kuran attığının herkesçe bilindiğini söyledi. 
     Begg, cageprisoners.com isimli internet sitesinde yaptığı açıklamada, aynı yıl 2002 Afganistan’daki Bagram’da mahkumları öfkelendiren birçok olay gördüğünü, tuvalet olarak kullanılan bir yere Kuran koyulduğunu belirtti. 
     Begg, Newsweek dergisinin özür dilemesinin aptalca olduğunu, çünkü herkesin bu iddiaların doğru olduğunu söylediğini kaydetti. 
     
</TEXT>
</DOC>
