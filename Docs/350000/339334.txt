<DOC>
<DOCNO> 339334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur37.html </URL>
<DATE> 2005/05/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
"Dünya Astım Günü" konferansında astım krizi geçirdi 
</HEADLINE>
<TEXT>

     İzmit’te katıldığı "Dünya Astım Günü" konulu konferansta astım krizi geçiren kişi, hastaneye kaldırıldı. 
     Kocaeli Üniversitesi Tıp Fakültesi Anabilim Dalı Başkanı Prof. Dr. 
     Füsun Yıldız’ın Halk Eğitim Merkezi’nde "Dünya Astım Günü" dolayısıyla verdiği konferansa katılan Ömer Özçakır 61 konferansın ardından aralarında astım hastalarının da bulunduğu grupla İzmit Marinası’na yürüdü. 
     Kocaeli Büyükşehir Belediyesi Bando Takımı’nın eşlik ettiği yürüyüşün sonunda Ömer Özçakır, astım krizi geçirdi. Özçakır, Prof. 
     Dr. Yıldız’ın ilaçla yaptığı ilk müdahalenin ardından 112 Acil Servisi ambulansıyla Tıp Fakültesi hastanesine götürüldü. 
     
     SANAYİ KENTLERİNDE ASTIM RİSKİ 
     Prof. Dr. Füsun Yıldız, Saraybahçe Belediyesi ve Toraks Derneği’nin işbirliğiyle düzenlenen konferansta, sanayi kentlerinde yaşayanların astıma yakalanma riskinin fazla olduğunu söyledi. 
     Astımın hemen hemen her yaşta görülebildiğini ifade eden Prof. Dr. 
     Yıldız, şöyle konuştu 
     "Her yaş grubunda görülen astım, çocukluk döneminde daha çok erkek çocuklarında, yetişkin dönemde ise daha çok kadınlarda görülür. 
     Sanayi kentlerinde yaşayanların astım olma riski daha fazla. Fabrika bacalarından çıkan duman ve sanayiye bağlı hava kirliliği yüzünden diğer illere oranla astım olma riski daha fazladır. Aynı zamanda içinden karayolu ve otoyol geçen kentlerde de araçların egzoz gazının neden olduğu hava kirliliği de astıma adeta davetiye çıkarır." 
     
</TEXT>
</DOC>
