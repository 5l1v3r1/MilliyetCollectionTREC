<DOC>
<DOCNO> 328858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun30.html </URL>
<DATE> 2005/03/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AGİT Akayev istifa etmeli... 
</HEADLINE>
<TEXT>

     Avrupa Güvenlik ve İşbirliği Teşkilatı AGİT dönem başkanı Slovenya Dışişleri Bakanı Dimitri Rupel, Kırgızistan'ın devrik lideri Askar Akayev'in istifa etmesi gerektiğini söyledi. 
     AGİT Dönem Başkanı Rupel, Kırgızistan'ın başkenti Bişkek'te yaptığı görüşmelerin ardından düzenlediği basın toplantısında, ''Devrik lider Akayev istifa etmeli, geçici hükümetle etkili ve hızlı bir diyalog kurmalı'' diye konuştu. 
     Rupel, geçici hükümete de seslenerek, meclis veya halk gücü yoluyla Akayev'in yetkilerini elinden alıp almama konusunun bir yana bırakılmasını, gerek geçici hükümetin, gerekse meclisin hızlı bir şekilde ülkenin geleceğini şekillendirmek için çalışmasını istedi. 
     AGİT'in, yeni meclisin inisiyatifini desteklediğini dile getiren Dimitri Rupel, ''Yeni meclisin AGİT ile diyalogu ne kadar sağlıklı olursa bizim de kendilerine güvenimiz o derecede artar'' dedi. 
     Dimitri Rupel, AGİT'in geçici hükümetle işbirliği içinde olması için geçici hükümetin acil olarak yasallaşması gerektiğine de dikkat çekti. 
     AGİT'in güvenlik ve içişleri organlarında sorunlara çözüm arayışlarına yardımcı olacağını belirten Rupel, özellikle başkentte meydana gelen yağma ve soygunlarda zarar gören tüm şirketlerin yaklaşık 100 milyon dolar tutarındaki zararının karşılanması için hükümete destek vermeye hazır olduğunu da belirtti. 
     Görevinden istifa eden Feliks Kulov'un durumuna da değinen AGİT Dönem Başkanı Rupel, devlet başkanlığı seçimleri için Kulov'u desteklediklerini de söyledi. 
     ''Kulov'un hukuki durumu belli değil'' diyen Rupel, ''Acil olarak bu konunun da çözüme kavuşturulması gerekir. Kulov'un Haziran'da yapılacak devlet başkanlığı seçimlerinde aday olmasını destekliyoruz'' diye konuştu. 
     
</TEXT>
</DOC>
