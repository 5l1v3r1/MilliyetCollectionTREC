<DOC>
<DOCNO> 344840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo13.html </URL>
<DATE> 2005/05/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Monaco Grand Prix'sinin galibi Raikkonen oldu... 
</HEADLINE>
<TEXT>

     Formula 1’de sezonun 6. ayağı Monaco Grand Prix’sinin galibi, McLaren-Mercedes’in Finli pilotu Kimi Raikkonen oldu. 
     Sezonun 5. ayağı olan İspanya Grand Prix’sini de kazanan Raikkonen, sıralama turlarında "pole pozisyonu" alarak yarışa ilk cepte başladı ve 1.45.15.556’lik derecesiyle birinci sırada yer aldı. 
     Monaco Grand Prix’sinde ilk kez şampiyonluk tadan Raikkonen, kariyerinde 4. kez, üstüste ise 2. kez birinciliği elde etti. 
     1950 yılında ilki düzenlenen Monaco Grand Prix’si, Monaco 
     caddelerinden oluşturulan 3 bin 340 metre uzunluğundaki pistte toplam 78 tur üzerinden gerçekleştirildi. Son derece virajlı olması nedeniyle pilotları bir hayli zorlayan yarış, 260.520 kilometre sürdü. Williams-BMW’nin Alman Pilotu Nick Heidfeld, Raikkonen’in 13.8 saniye gerisinden yarışı 2. olarak tamamlarken yine Williams-BMW’den Alman Mark Webber, 18.4 saniye geriden geldi ve 3. sırada yer aldı. Sezona çok iyi bir başlangıç yapan ve çıktığı 5 Grand Prix’den 3’ünü kazanan, İspanya Grand Prix’sinde de ikincilik elde eden Renault’un genç İspanyol pilotu Alonso ise, damalı bayrağı 36.4 saniye geriden gördü ve 4 yarışın ardından ilk kez podyumda yer alamadı. Alonso, sürücüler klasmanındaki puanını 49’a çıkarırken İspanya ve Monaco Grand Prix’lerini kazanan Raikkonen, 27 puan toplayarak 2. sırayı, Toyota’nın İtalyan pilotu Jarno Trulli’den kaptı. Monaco’da 5 kez şampiyon olmayı başarmış ve bu pistin rekorunu 1 dakika 14 saniye ve 439 salise ile elinde bulunduran Alman pilot Michael Schumacher ise, bu yarışta pek bir varlık gösteremeyerek 7. sırada yer aldı. Formula 1’de 7 kez dünya şampiyonluğuna ulaşan Schumacher, bu sezon üstüste 6. yarışını yitirerek Formula 1’e katıldığı 1996 yılından bu yana ilk kez bu denli uzun süredir podyumdan uzak kaldı. 
     
</TEXT>
</DOC>
