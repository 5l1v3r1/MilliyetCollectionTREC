<DOC>
<DOCNO> 343524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/siy07.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir darbe de Papadopulos'tan 
</HEADLINE>
<TEXT>



Ermenistan Cumhurbaşkanı Koçaryan'ın konuşmasına yanıt vererek "rövanşı alan" Başbakan Erdoğan, bu kez karşısında Güney Kıbrıs Rum Kesimi lideri Tasos Papadopulos'u buldu. 
Önceki gün konuşmayan ve dün son dakikaya kadar konuşma zamanı bildirilmeyen Papadopulos, Erdoğan'dan hemen sonra söz aldı. Erdoğan, zirvede yaptığı 2 konuşmada da Kıbrıs konusuna ve KKTC'ye uygulanan ambargolara değinmemesine rağmen, Papadopulos birinde dolaylı, birinde de doğrudan 2 konuda Türkiye'yi eleştirdi. Rum lider, "Yakın tarihimiz, Kıbrıs'ın yüzde 37'sini işgal eden yabancı askeri güçlerin, yurttaşlarımızın temel insan haklarına dönük ağır ihlalleriyle doludur. İnsan haklarına saygı duyulması, tüm Kıbrıslıların acil gereksinimidir" dedi. Türkiye'nin ismini vermeden AİHM kararlarının da uygulanması gerektiğini ifade eden Rum lider, "Kararların makul sürede uygulanması Avrupa İnsan Hakları Sözleşmesi'nin saygınlığı açısından vazgeçilmezdir. Bu kemikleşmiş probleme tepki vermeliyiz. Tepkimiz acil ve cesur olmalıdır" diye konuştu. 



</TEXT>
</DOC>
