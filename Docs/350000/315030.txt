<DOC>
<DOCNO> 315030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun06.html </URL>
<DATE> 2005/02/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Washington Post ABD Irak seçimi sonrası beklemediği tabloyla karşılaştı 
</HEADLINE>
<TEXT>

     The Washington Post gazetesi, ABD Başkanı George Bush yönetiminin, Irak'a savaş başlatırken, İran'a benzemeyen laik bir rejim kurulmasını öngördüğünü ancak son seçimle ortaya çıkan tablonun güçlü bir dini temeli bulunduğunu yazdı. 
     Gazetede Robin Wright imzasıyla çıkan analizde, Bush yönetiminin, Irak'ta çabuk bir yönetim değişikliğinin ardından, elle seçilmiş müttefiklerle, İran'daki dini temelli yapının tam tersine laik bir hükümet kurmayı umduğu kaydedildi. 
     Yorumda, ''Ancak Amerikan müdahalesinin en büyük çelişkisi, bunun yerine Irak'ın seçime gidip dini temeli kuvvetli ve komşu İran ile yakın bağları olan bir hükümet seçmesi oldu. Amerikalı ve bölgesel yorumculara göre Bush yönetiminin şu ana kadar faturası 300 milyar doları bulan Irak politikasından en son beklediği şey buydu'' denildi. 
     Gazeteye konuşan Michigan Üniversitesi Irak uzmanı Juan Cole, ''Bu hükümetin İran ile çok iyi ilişkileri olacak. Kürtlerin seçimde kazandığı zafer de bu sonucu kuvvetlendiriyor. Bölgesel jeopolitik açısından ABD bunu ummuyordu'' dedi. 
     Cole, ''ABD üç yıl önce İran'ı bombalamaya kalksaydı bu durum Bağdat'ta memnuniyetle karşılanırdı. Şimdi böyle bir şey Bağdat'ın güçlü protestosuna neden olabilir'' ifadelerini kullandı. 
     Washington Post, Bush'un ABD kongresinde yaptığı geçen yılki ''Birliğin Durumu'' konuşmasında, Sünni politikacı Adnan Paçacı'nın, First Lady Laura Bush'un yanında oturduğu ancak Paçacı'nın Irak seçiminde ulusal mecliste sandalye kazanmayı bile başaramadığını belirtti. 
     Gazete, Irak Başkanı İyad Allavi'nin de ABD ve BM yetkilileri tarafından ''elle seçilmiş'' bir isim olarak başbakanlık görevine gelmesine karşın, seçimlerin sonunda ancak üçüncü gelebildiği anlatıldı. 
     Gazeteye konuşan ABD Dışişleri Bakanlığı'nın bir yetkilisi de Şiilerin kazandığı yüzde 48'lik oyun, çoğunluk demek olmadığına işaret etti. Washington Post, ''Şimdilik ABD, Irak seçim sonuçlarını kabul etmiş görünüyor. Muhtemelen, başka şansı olmadığı için böyle'' ifadesini kullandı. Gazete, Irak seçim sonuçlarının, ABD'nin İran'ın nükleer silah elde etme hedefine karşı gerginliğin arttığı bir zamanda geldiğine işaret etti. 
     
     ALLAVİ, IRAKLI KÜRTLERLE KOALİSYON PEŞİNDE 

     Öte yandan Fox News televizyonunda bir programa katılan Demokrat Parti Delaware Senatörü Joe Biden, seçimlerin ardından hem İyad Allavi'nin hem de Şiiler'in, Iraklı Kürtlerle işbirliği arayışında olduğuna işaret etti. Biden, Kürtlerin, yeni kurulacak yapıda çok önemli rol oynayacağını söyledi. 
     CBS televizyonunun Bağdat muhabiri de Allavi'nin bir kaç kez iki Kürt parti yetkilileriyle görüşmek üzere Irak'ın kuzeyine gittiğini ve seçimden sonra çoğunluk sağlamayı başaramayan Allavi'nin, ''Kürtlerle koalisyon'' arayışında olduğunu duyurdu. Allavi'nin böylece, yeni anayasanın ortaya çıkarılmasının ardından bir sonraki seçimde Irak hükümetinin başına gelmeyi hedeflediği de belirtildi. 

     
</TEXT>
</DOC>
