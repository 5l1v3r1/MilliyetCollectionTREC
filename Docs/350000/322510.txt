<DOC>
<DOCNO> 322510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko11.html </URL>
<DATE> 2005/03/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
SEKA'da düğüm çözüldü 
</HEADLINE>
<TEXT>

     SEKA İzmit İşletmesi konusunda taraflar çözüme ulaştı. İşletme'nin bugün boşaltılabileceği öğrenildi. Hükümet, bugün "SEKA işletmesinin arazisinin ve işçilerinin, İzmit Büyükşehir Belediyesi'ne fabrikanın işletme hakkıyla birlikte devredilmesi" önerisini getirdi. SEKA İzmit İşletmesi'yle ilgili olarak hükümetin önerisi işçiler tarafından kabul edildi. Ulaştırma Bakanı Yıldırım da öğle saatlerinde SEKA İzmit İşletmesi'nin bugünden itibaren Kocaeli Büyükşehir Belediyesi'ne devredildiğini açıkladı. 
     
     İŞÇİLER MEMNUN 

     SEKA İzmit İşletmesi'nin Kocaeli Büyükşehir Belediyesi'ne devredilmesi kararını işçilerin büyük bölümünün kabul etmesi işçiler arasında memnunlukla karşılandı. 
     Yemekhanede yapılan oylamada, kurulan sandığı ''evet'' ve ''hayır'' yazılı pusula atan işçilerden 510'u kararı kabul ederken, 61'i 'hayır' oyu verdi. 13 işçi ise boş oy kullandı. 
     Evet oyu kullanan bir işçi, AA muhabirine, ''Çoğunluğumuzun 'evet' oyu kullanması bizi sevindirdi. Bu iş bizi iyice bıktırmıştı. Kararın bir sonuca bağlanması hepimizi mutlu etti'' dedi. 
     
     EYLEM SONA ERDİ 

     SEKA İzmit İşletmesi'nin arazisi, tesisleri, işletme hakkı ve çalışanlarla Kocaeli Büyükşehir Belediyesi'ne devredilmesi kararının ardından, işçiler, fabrikadaki kapanma eylemini sona erdirdi. 
     Selüloz-İş Sendikası Genel Sekreteri Halil Bahçeci, yemekhanede işçilere hitaben yaptığı konuşmada, Ulaştırma Bakanı Binali Yıldırım, Türk-İş Genel Başkanı Salih Kılıç, Selüloz İş Sendikası Genel Başkanı Ergin Alşan ve Kocaeli Büyükşehir Belediye Başkanı İbrahim Karaosmanoğlu'nun Ulaştırma Bakanlığı'nda yaptığı görüşmenin tamamlandığını bildirdi. 
     Bahçeci, Alşan'la yaptığı telefon görüşmesinde, Alşan'ın yarın bütün işçilerin fabrika yemekhanesinde toplanmalarını istediğini ve hukuki süreçle ilgili bilgi verileceğini söylediğini belirtti. 
     Bahçeci, isteyen işçilerin fabrikayı terk edebileceğini de söyledi. 
     Bu arada, Mekanik Atölye'de işçilerin bazılarının, barındıkları yerleri toplamaya başladıkları, fabrikadan ayrılmak için hazırlık yaptıkları görüldü. 
     
     SEKA RESMEN DEVREDİLDİ 

     Ulaştırma Bakanı Binali Yıldırım, SEKA sorununda yaşanan sıkıntıların sona erdiğini belirterek, SEKA İzmit İşletmesi'nin arazisi, tesisleri, makineleri, işletme hakkı ve çalışanlarla bugünden itibaren Kocaeli Büyükşehir Belediyesi'ne devredildiğini açıkladı. 
     Bakan Yıldırım, Türk-İş Genel Başkanı Salih Kılıç, Selüloz-İş Sendikası Genel Başkanı Ergin Alşan ve Kocaeli Büyükşehir Belediye Başkanı İbrahim Karaosmanoğlu ile Ulaştırma Bakanlığı'nda biraraya gelerek, SEKA sorununu çözüme ulaştıran protokolü imzaladı. 
     Bakan Yıldırım, imza töreninden önce yaptığı açıklamada, bir süredir ülke gündeminde olan SEKA İzmit İşletmesi'ndeki sıkıntıların sona erdiğini kaydetti. 
     Birkaç gündür süren görüşmelerden sağduyunun, çalışanların ve ülke insanının kazançlı çıktığını ifade eden Yıldırım, çözümün hem ülkenin hem de çalışanların menfaatlerine olduğunu söyledi. 
     ''Çözümün mimarı olan Sayın Başbakan'a teşekkür ediyorum. Onun talimatları olmasaydı çözüme ulaşamazdık'' diyen Yıldırım, çözüm için sağduyulu davranan Türk-İş ve Selüloz-İş yetkilileri ile Kocaeli Büyükşehir Belediye Başkanı Karaosmanoğlu'na da teşekkür etti. 
     SEKA'nın geçmişine ilişkin bazı bilgileri aktaran Yıldırım, işletmenin, 1997'de özelleştirme kapsamına alındığını bildirdi. Özelleştirmenin 1 yılda tamamlanmasının planlandığını, ancak bu sürecin uzun sürmesi nedeniyle işletmeye yatırım yapılamadığını ve zarar ettiğini ifade eden Yıldırım, daha sonra işletmenin tasfiyesine karar verildiğini anımsattı. 
     Bakan Yıldırım, işletmenin arazisi, tesisleri, makineleri, işletme hakkı ve çalışanlarla bugünden itibarın Kocaeli Büyükşehir Belediyesi'ne devredildiğini bildirerek, bazı işlerin tamamlanmasıyla birlikte, mevcut işçilerin hepsinin, belediye ile yeni bir hizmet akdi ilişkisine tabi olacaklarını açıkladı. 
     İşçilerin, Büyükşehir Belediyesi'ndeki asgari ücretten az, azami ücretten fazla ücret alamayacaklarını dile getiren Yıldırım, ''Bu çözümden de görüleceği üzere, Sayın Başbakanımızın inisiyatifiyle, hiçbir işçimizin mağdur edilmemesi ilkesi sağlanmıştır. Başta işçiler olmak üzere, çalışma hayatımıza ve ülkemize hayırlı olsun'' diye konuştu. 
     İşçilerden ve ailelerinden rahat olmalarını isteyen Yıldırım, işçilerin, bundan böyle Büyükşehir Belediyesi çatısı altında İzmit'e ve ülkeye hizmet etmeye devam edeceklerini belirtti. 
     
     ''İŞLETMENİN ÜRETİME DEVAM EDİP, ETMEMESİ...'' 

     Yıldırım, ''SEKA'nın üretime devam edip edilmeyeceğinin'' en çok merak edilen konulardan biri olduğunu ifade ederek, ''İşletmenin bu şartlar altında üretime devam edip etmemesi, tamamıyla belediyenin ve işçilerin birlikte değerlendireceği bir konudur. İşletmenin çalıştırılması yönünde, protokolde herhangi bir hüküm yer almamaktadır. Protokolde, tüm tarafların vurguladığı ve önemsediği konu, çalışanlarımızın mağdur edilmemesidir. Bu da sağlanmıştır'' diye konuştu. 
     Meselenin, işçiler mağdur edilmeden sükunetle çözülmesi, hem çalışanlar hem de ülke açısından önemli bir kazanım olduğunun altını çizen Yıldırım, ''Bilhassa bölge bakanlarımız ve milletvekillerimizin, siyasi parti temsilcilerimizin de yapmış olduğu katkıya ayrıca teşekkür etmek istiyorum'' dedi. 
     
     KOCAELİ BÜYÜKŞEHİR BELEDİYE BAŞKANI 

     Büyükşehir Belediye Başkanı İbrahim Karaosmanoğlu da işçilerin mağdur edilmeden çalışma hayatına devam etmesinin kent halkını, işçileri ve işçi temsilcilerini memnun ettiğini belirtti. 
     İşçilerin bu süreçte verdikleri mücadeleyi, enerjilerini bundan sonra İzmit halkı için vereceklerine inandığını belirten Karaosmanoğlu, ''Çektiğimiz zahmetler inanıyorum ki rahmete dönüşecektir'' diye konuştu. 
     Başta Başbakan Recep Tayyip Erdoğan olmak üzere, çözüm için çaba harcayanlara teşekkür eden Karaosmanoğlu, şunları kaydetti 
     ''Ağır bir yükün altına biz belediye olarak girdik. 700 işçi bize katılıyor. Zaten devraldığımız tabloda işçi sayısı da fazlaydı. Ama kent adına, aldığımız bu yükü, önemli bir hizmet enerjisine dönüştüreceğiz. SEKA çalışanlarımızla birlikte, İzmit'e çok güzel hizmetler yapacağımıza inanıyorum.'' SEKA işçilerinin, şu an çalışan işçilerle aynı haklara sahip olacaklarını dile getiren Karaosmanoğlu, ''Bir nikah yaptık çalışanlarla. Başlık parası biraz ağır oldu ama biz buna razıyız'' dedi. 
     
     TÜRK-İŞ GENEL BAŞKANI KILIÇ 

     Türk-İş Genel Başkanı Salih Kılıç da, işçi hareketinin ve Türkiye'nin 51 günden beri gündemine oturan sorunda, verilen mücadele sonunda olumlu bir noktaya gelindiğini söyledi. 
     Esas olanın çalışanların geleceğinin teminat altına alınması ve bozulmuş sosyal ve toplumsal barışın yeniden tesis etmesi olduğu anlatan Kılıç, tarafların ortak akıl ve asgari müştereklerle, çalışanların ve işletme yapısının geleceği konusunda karar verme noktasına geldiklerini belirtti. 
     Salih Kılıç, devrin hem çalışanlar, hem işçi hareketi hem de toplumsal barış adına olumlu bir gelişme olduğunu ifade ederek, devir konusunda SEKA işçileri arasında yapılan oylamada kararın, işçilerin yüzde 85-90'ı tarafından olumlu karşıladığını kaydetti. 
     
     SORULAR 

     Yıldırım, bir soruyu yanıtlarken, işletmenin üretime devam edip etmemesinin Kocaeli Büyükşehir Belediye Başkanı'nın takdirinde olduğunu belirterek, ''Takdir edersiniz ki, devraldığı bir tesisin, üretim yapacağını ilk günden söylemesi doğru olmaz'' yanıtını verdi. 
     Kocaeli Büyükşehir Belediye Başkanı Karaosmanoğlu da, ''SEKA'yı üretim yapmak üzere mi, yoksa kapatmak üzere mi devraldınız '' şeklindeki soru üzerine, ''SEKA'nın işletmecisi değilim. Ne olduğunu bilmiyorum. Ne olduğunu bilmediğim bir konuda da şu anda bir hüküm vermemiz yanlış olur. Arkadaşlarımızla, SEKA çalışanlarıyla, teknisyenlerimizle birlikte ileriye dönük kararımızı önümüzdeki günlerde vereceğiz'' dedi. 
     Bakan Yıldırım, Özelleştirme Yüksek Kurulu'nun SEKA'nın kapatılmasına ilişkin kararının ortadan kalkıp kalkmadığı sorusunu yanıtlarken, kararın yürürlükte olduğunu belirterek, SEKA işletmesinin makine, tesis ve işçilerin devrinin kararda yer almaması nedeniyle, ilave bir karar çıkarılacağını bildirdi. Yıldırım, ''kapatma kararının devir şekline dönüştüğünü'' ifade etti. 
     Bakan Yıldırım, Kocaeli Büyükşehir Belediyesi'nin en borçlu belediyelerden biri olduğunu anımsatarak, ''Belediyeye kaynak aktarılacak mı İşçilerin daha önceki tazminatları için herhangi bir ödenti olacak mı '' sorusu üzerine, işçilerin kıdem ve ihbar tazminatlarının daha önce ödendiğini anımsattı. 
     
     ''HER TÜRLÜ MADDİ KÜLFETİN ÜZERİNDE'' 

     Yeni anlaşmanın ardından işçilerin hesaplarına yatan paraları alabileceklerine dikkati çeken Bakan Yıldırım, şunları kaydetti 
     ''İşçilerin, belediyeye geçişi yeni bir iş akdiyle gerçekleşecektir. Sayın Belediye Başkanı'nın değil, ama ondan önceki belediye başkanlarının bıraktığı çok ağır bir yük vardır. Bu doğrudur. Dış borcu en fazla olan belediyemizdir. Çalışan itibarıyla da öyledir. Sayın Başkanımız, ortaya koyacağı efektif yönetimle bunun üstesinden gelecektir. Biz, belediyelerimize, bulundukları şehre en iyi hizmeti vermek, şehreminini rahatlatmak için, zaten hiçbir ayrım gözetmeden desteğimiz devam ediyor. O bakımdan destek, bu yükü kaldıracak oranda mevcuttur. Şu da unutulmamalıdır ki, insanlarımızın mutlu olması, aileleriyle birlikte geleceğe güvenle bakması, her türlü maddi külfetin üzerindedir.'' Yıldırım, İstanbul'da polisin bir kadın grubuna yönelik müdahalesini anımsatarak, ''SEKA konusunda hükümetin tavır değiştirmesinde bunu etkisi oldu mu Çünkü, polisin fabrikaya yönelik bir müdahalesi hükümeti zor durumda bırakabilirdi'' şeklindeki sözleri üzerine, hükümet açısından herhangi bir karar değişikliğinin olmadığını kaydetti. Yıldırım, hükümetin başından beri konunun barışçıl yollardan çözülmesini öngördüğünü belirtti. 
     Bakan Yıldırım, bir başka soruyu yanıtlarken, hükümetin özelleştirme konusunda izlediği politikanın belli olduğunu dile getirerek, özelleştirmenin tamamlanmasından yana olduklarını bildirdi. Bunu yaparken önceliklerinin çalışanların mağduriyetinin önlenmesi olduğunu vurgulayan Yıldırım, ''İster kamuda, ister özel sektörde olsun, yaptığı işten zarar eden bir işletmeyi hiç kimse ömür boyu sırtında taşıyamaz. Ticaretin, üretimin temel şartı budur'' dedi. 
     Yıldırım, bir başka soru üzerine de SEKA direnişinin başka işletmeler için emsal teşkil etmeyeceğini belirtti. 
     Kocaeli Büyükşehir Belediye Başkanı Karaosmanoğlu da bir soruyu yanıtlarken, ''Belediyede 900 YTL'den aşağı maaş alan yok sanıyorum'' dedi. 
     Daha sonra taraflar, işletmenin Kocaeli Büyükşehir Belediyesi'ne devrine ilişkin protokolü imzaladılar. 
     
     POLİS DAHA ÖNCE MÜDAHALE ETMİŞTİ 

     SEKA İzmit İşletmesi hakkında, 27 ocak tarihinden itibaren geçerli olmak üzere Özelleştirme Yüksek Kurulu'nun kapatma kararı bulunuyor. Ancak Selüloz-İş Sendikası'nın yürütmenin durdurulması istemiyle Ankara Dokuzuncu İdare Mahkemesi'ne başvurması nedeniyle tahliye işlemi gecikti. 
     Geçtiğimiz şubat ayında, tahliye işleminin başlatılması için düğmeye basıldı. Bu çerçevede, Kurban Bayramı arifesinden bu yana fabrikada protesto eylemi yapan 734 işçinin tesislerden çıkarılması için yaklaşık 500 polis SEKA'ye geldi. 
     Operasyon yapılacağını öğrenen işçiler kendilerini Mekanik Atölyesi'ne hapsedip makinelere zincirledi. Atölyenin kapısı da işçiler tarafından içeriden kaynak yapıldı. 
     Genel müdürlük ve fabrika kapısından içeri giren Çevik Kuvvet ekipleri işçilerin eşleri ve çocukları ile bazı sendika yöneticileri tarafından engellenmek istendi. Çıkan arbedede, çığlık atan kadınlar ve çocuklar yerlerde sürüklenirken, yaralananlar da oldu. Polis ekipleri, daha sonra Ankara'dan gelen talimat üzerine fabrikadan çıktı. 
     
</TEXT>
</DOC>
