<DOC>
<DOCNO> 334715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun06.html </URL>
<DATE> 2005/04/19/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD Talat'ın seçilmesi Kıbrıslı Türkler'in çözüm istediğini gösteriyor 
</HEADLINE>
<TEXT>

     ABD Dışişleri Bakanlığı sözcüsü Richard Boucher, KKTC'de Pazar günü yapılan seçimde Mehmet Ali Talat'ın Cumhurbaşkanı seçilmesinin, ''Kıbrıslı Türklerin çözüm yönünde olumlu yaklaşımı koruduklarını gösteren bir başka işaret'' olduğunu söyledi. 
     Boucher, düzenlediği basın toplantısında, Talat'ın Cumhurbaşkanlığı'na seçilmesinin, ABD'nin Kuzey Kıbrıs'ın ekonomik ve siyasi tecridinin hafifletilmesi yönündeki çabalarını artırıp artırmayacağı sorusunu yanıtladı. 
     Richard Boucher, ''Biz politikamızı açıklamıştık. Bu politika, belli bir kişinin seçilmesine değil, Kıbrıslı Türklerin çözüme ulaşma yönünde olumlu yaklaşımını korumasına bağlıydı. Referandumda 'Evet' oyu vermeleri gibi. O yüzden bu adım, büyük olasılıkla, bu yaklaşımı koruduklarını gösteren bir başka işaret'' dedi. 
     ''Kıbrıs Türk toplumuna, bazı zorlukları aşma çabalarında yardımlarının devam edeceğini'' belirten Boucher, ''Çünkü, Kıbrıslı Türklerin, adanın birleşme çabasında kararlı tutumlarını sürdürmeleri önemli'' diye konuştu. 
     
</TEXT>
</DOC>
