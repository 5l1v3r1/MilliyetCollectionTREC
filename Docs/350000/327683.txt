<DOC>
<DOCNO> 327683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo16.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman bir sıfır 
</HEADLINE>
<TEXT>


Kadrosunda ofansif anlamda dünyanın parmakla gösterilen yıldızlarını barındıran Fransız Milli Takımı'nın hayal kırıklığı sürüyor. Sahasında 6 maçtır kazanamayan Horozlar son üç eleme karşılaşmasında gol atamadı 


1998 Dünya Kupası ve 2000 Avrupa Şampiyonası'nı kazanarak, futbol arenasında tavan yapan Fransa 2006 Elemeleri'nde bu performansından çok uzak bir görüntü çiziyor. Tarihlerinde ilk Dünya Kupası'nı havaya kaldırdığı Stade de France, Fransızlar için cehenneme dönüştü. Bu statta oynadığı son altı maçta galibiyet alamayan Mavi-Beyazlılar, üç eleme karşılaşmasında da sahadan 0-0'lık skorla ayrıldı. Daha önce İsrail ve İrlanda ile golsüz berabere kalan Fransa, İsviçre önünde de bir puana razı oldu. 

'Yine aynı şarkı' 
Milli takımın deplasmanda Faroe Adaları ve Kıbrıs Rum Kesimi'ne karşı aldığı galibiyetleri önemsemeyen Fransız basını da 2006 Dünya Kupası yolunda büyük endişeler yaşıyor. Mavi - Beyazlı ekibin aynı puana sahip olduğu iki önemli rakibi İsrail ve İrlanda Cumhuriyeti ile deplasmanda karşılaşacağının altını çizen L'Equipe Gazetesi, oynanan futbolu eleştirdi. "Yine aynı şarkı" başlığını atan gazete, oyuncuları da gerekli motivasyonu sahaya yansıtamamakla suçladı. Henry'nin yokluğunda gol beklentilerinin odaklandığı Trezeguet de kaçırdığı gollerle hayal kırıklığı yaşattı. 

Hedef adam Domenech 
Kadrosunda dünyanın en ünlü yıldızlarını barındıran Fransa Milli Takımı'nın evindeki son galibiyeti 4 Haziran'daki özel maçta Ukrayna'ya karşı... O da tek golle. Fransa'nın 1933-1934'teki başarısız periyottan 70 yıl sonra sahasında tekrar bu kadar kötü performans gösterdiği belirtildi. 
Eleştirilerin üzerinde yoğunlaştığı hedefteki adam ise Teknik Direktör Raynold Domenech... Şansın yanlarında olmadığından yakınan deneyimli çalıştırıcı"Oyuncularım elinden geleni yaptı. Onları suçlayamam" diyerek, takımına sahip çıktı. Ancak çarşamba günü Tel Aviv'de İsrail ile yapılacak maçta beklenmedik bir sonuç alınması durumunda Domenech'in biletinin kesilebileceği ifade edildi. Fransızlar'ın şimdi tek umudu Henry'nin sakatlığının geçip, İsrail maçına yetişmesi... 

Arıların gazabı 

Dünya Kupası Afrika Elemeleri'nde fıkra gibi olay... Önceki gün Zambia ile Kongo'nun mücadelesinde yaşananlar uzun süre unutulmayacak gibi gözüküyor. 2-0 ev sahibi ekibin galibiyetiyle sonuçlanan maçta, bir grup seyirci ışıklandırma direğine tırmanarak 90 dakikayı takip etme yolunu seçti. Ancak elektrik direğinin yıkılması sonucunda birçok taraftar direğin altında kaldı. Olaylar bununla sonuçlanmadı. Direğin üstünde asılı bulunan arı kovanındaki arılar seyircilere saldırdı. 1'i ağır 17 kişi yaralandı. Arılardan kaçmaya çalışan 1 taraftarın maç sırasında sahaya girmesi ilginç görüntüler oluşturdu. 

Sambacılar galip 1-0 

Brezilya, Dünya Kupası Güney Amerika Elemelerinde karşılaştığı Peru karşısında tek golle galibiyete uzandı. Son Dünya Şampiyonu'nu galibiyete taşıyan golü 74. dakikada Milan'ın yıldız ismi Kaka kaydetti. Bu sonuçla Brezilya, grubunda Arjantin'in ardında ikinci sıradaki yerini korudu. Teknik Direktör Parreira, Fenerbahçe'nin yıldız futbolcusu Alex de Souza'ya forma şansı vermedi. Son zamanlarda İspanya'da Real Madrid'de sorunlar yaşayan ve gideceği hakkında dedikodular çıkan Ronaldo ilk on birde yer aldı. 


</TEXT>
</DOC>
