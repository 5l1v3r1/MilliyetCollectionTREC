<DOC>
<DOCNO> 321485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko19.html </URL>
<DATE> 2005/03/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Guardian IMF, Türkiye'nin Arjantin'i örnek almasından korkuyor 
</HEADLINE>
<TEXT>

     Dünyanın en borçlu ülkelerinden Arjantin'in borçlarının bir kısmını ödememe kararının, diğer büyük borçlu ülkeler tarafından örnek alınmasından korkuluyor. The Guardian gazetesi, IMF'nin Türkiye, Endonezya ve Nijerya'nın Arjantin'i örnek almasından kaygı duyduğunu yazdı. 
     İngiliz The Guardian gazetesi, 2001 yılında uçurumun kenarında olan Arjantin'in borçlu olduğu kuruluşların önerdikleri enflasyon düşürücü politikaları terkettikten sonra çok iyi bir performans gösterdiğini kaydetti. 
     Arjantin'de iç talebin güçlü olduğunu, tüketimin arttığını, işsizlik oranının yüzde 20'den yüzde 12'ye gerilediğini ve sağılıklı bir ticaret fazlasının bulunduğunu kaydeden gazete, 102.6 milyar dolar borçu olan Arjantin'in tarihin en büyük borç ödememe olayını gerçekleştirdiğini vurguladı. Gazete, Arjantin'in borçları konusunda vardığı anlaşmanın, Cumhurbaşkanı Nestor Kirchner tarafından borçlu bir ülke için "tüm zamanların en iyi anlaşması" olarak nitelendirildiğine işaret etti. 
     The Guardian, borç ödemelerine gidecek olan paranın artık ülkenin altyapısı için kullanılabileceğini belirterek Arjantin'in kararının, "Eğer bankaya bin sterlin borcunuz varsa bir sorununuz var ancak 100 milyar dolarlık bir borcunuz varsa bankanın bir sorunu var" deyimini haklı çıkarttığını yazdı. 
     Arjantin'in kararının, bir ülkenin yeterince büyük ve yeterince kararlı olması halinde Wall Street, IMF ve Washington arasındaki konsensüsün işe yaramadığını ortaya koyduğunu öne süren gazete, "IMF, mesajın, diğer büyük borçlu ülkeler, Türkiye, Endonezya ve Nijerya tarafından alınmış olmasından kaygı duyuyor" yorumunu yaptı. 
     Buna karşın The Guardian, Türkiye, Endonezya ve Nijerya'nın Arjantin örneğini izlemesi şansının çok az olduğunu savunarak "Bu üç ülke, bölgelerinde Arjantin kadar önemlidir ve üçü kurallara göre oyun oynamaya çalışıyor" diye yazdı. 
     
</TEXT>
</DOC>
