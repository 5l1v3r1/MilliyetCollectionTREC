<DOC>
<DOCNO> 340974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo28.html </URL>
<DATE> 2005/05/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Samsunspor'da Beşiktaş mağlubiyetinin yankıları... 
</HEADLINE>
<TEXT>

     Samsunspor’un deplasmanda Beşiktaş’a 2-0 mağlup olması Samsunspor camiasını üzerken, kulüp basın sözcüsü Mazhar Başoğlu, "Hakemlerin rahat karar veremedikleri bu karşılaşmada açıkça görülmüştür" dedi. 
     Kulüp binasında düzenlediği basın toplantısında Beşiktaş maçını değerlendiren Başoğlu, maçın Beşiktaş lehine sonuçlanmasına rağmen Samsunspor’un iyi bir mücadele sergilediğini söyledi. 
     Ligin son haftalarında büyük kulüplerin hakemler üzerinde oluşturdukları baskılar sonucunda hakemlerin karşılaşmalarda rahat karar veremediklerini iddia eden Başoğlu şunları söyledi 
     "Maçın neticesi Beşiktaş lehine sonuçlanmış olsa da Samsunspor’un adına yakışır bir mücadelesi vardı. Lehimize çalınan penaltı kararı ne kadar doğru ise rakip oyuncuya verilen kart o kadar yanlıştı. Rakip oyuncunun elle çevirdiği topun kararı sarı değil, kırmızı kart olmalıydı. Hakemlerin rahat karar veremedikleri bu karşılaşmada açıkça görülmüştür." Başoğlu, bu haftaki Büyükşehir Belediyesi Ankaraspor karşılaşmasının ardından, son 2 haftada Trabzonspor ve Diyarbakırspor ile karşılaşacaklarını da hatırlatarak, "Ligde kalan maçlarımızda pozitif futbol adına elimizden gelen her şeyi yapacağız" dedi. 
     Başoğlu, ligin sonlarına yaklaşılırken yaşanan bazı olaylardan endişe duyduklarını da ifade etti. 
     
</TEXT>
</DOC>
