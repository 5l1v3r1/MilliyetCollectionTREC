<DOC>
<DOCNO> 327069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo01.html </URL>
<DATE> 2005/03/25/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Şahin " A Milli takımımızın 6 puan alacağına inanıyorum" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, A Milli Futbol Takımı'nın, 2006 Dünya Kupası Eleme Grubu'nda Arnavutluk ve Gürcistan maçlarını kazanacağına inandığını söyledi. 
     Lütfi Kırdar Uluslararası Kongre ve Sergi Sarayı'nda düzenlenen Sabah Gazetesi'nin ''Sabah Spor Ödülleri 2004'' törenine katılan Bakan Şahin, burada yaptığı konuşmada, A Milli Takım'ın önünde iki önemli maç bulunduğunu belirterek, ''Artık puan kaybına tahammülümüz yok. İki maçı da kazanıp 6 puan alacağımıza ve Almanya'ya gideceğimize inanıyorum. Kendilerine başarılar diliyorum'' dedi. 
     Başarıları alkışlamak ve sahip çıkmak için bu akşam bir araya geldiklerini kaydeden Şahin, ''Spor alanında sorunlar da var. Başarılara sahip çıktığımız gibi, sorunların çözümü konusunda da aynı duyarlılığı gösterirsek, Türk sporu daha da büyük sıçrama yapacaktır. Spor alanında dünyanın gittiği istikameti iyi takip ederek, her geçen gün kendimizi yenilemeliyiz'' diye konuştu. 
     Şampiyonlar Ligi ve UEFA Kupası maçlarını izlediğini belirten Bakan Mehmet Ali Şahin, Avrupa futbolunun geliştiğini ve kalitesinin arttığını, Türkiye'de bu alanda farklı gelişmelerin olmadığını gördüğünü ifade etti. 
     Bu arada, aralarında Gençlik ve Spor Genel Müdürü Mehmet Atalay, Türkiye Milli Olimpiyat Komitesi Başkanı Togay Bayatlı, Futbol Federasyonu Başkanı Levent Bıçakcı, teknik direktörler Fatih Terim ve Mustafa Denizli ile bazı federasyon başkanlarının da yer aldığı 50 kişilik jüri, kategorilerinde ödül alacak sporcuları belirledi. 
     Kazananlara ödüllerinin verildiği geceye, İstanbul Emniyet Müdürü Celalettin Cerrah, Galatasaray Kulübü Başkanı Özhan Canaydın, Milli Takımlar Teknik Direktörü Ersun Yanal, Galatasaray Teknik Direktörü Gheorghe Hagi, Beşiktaş Teknik Direktörü Rıza Çalımbay ile milli futbolcular Fatih Tekke, Necati Ateş, Bülent Korkmaz ve Tuncay Şanlı da katıldı. 
     
</TEXT>
</DOC>
