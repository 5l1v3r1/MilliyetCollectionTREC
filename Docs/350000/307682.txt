<DOC>
<DOCNO> 307682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/siyaset/asiy.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisi de CHP'li 
</HEADLINE>
<TEXT>


CHP Adana İl Başkanı Serdar Seyhan, bir grup partiliyle temsilciliğimize siyah çelenk bırakırken, Seyhan Meclis Üyesi Büyükkaya ise çiçekle teşekkür etti 

YÜKSEL EKER Adana DHA 


Milliyet'in, CHP'nin olağanüstü kurultayıyla ilgili anketine gelen tepkiler, partililerin farklı tavırda olduğunu ortaya koydu. Milliyet'in Çukurova Temsilciliği'ne CHP Adana il yönetimince siyah çelenk bırakılmasının hemen ardından CHP'li Seyhan Belediye Meclis üyesi ve gazeteci Salim Büyükkaya ile bir grup partili genç, çiçekli teşekkür ziyaretinde bulundu. Yönetim kurulu üyeleri ve 20 partili ile temsilciliğin bulunduğu Atatürk Caddesi Torun Apartmanı'na gelen CHP Adana il Başkanı Serdar Seyhan, siyah çelengi bıraktıktan sonra, "Partiyi ele geçirmek, içi boşaltılmış ve yönlendirilebilir bir parti yönetimi yaratmak için partilerine ve Genel Başkan Deniz Baykal'a yönelik yıpratma kampanyalarına başlanıldığını" öne sürdü. 
Seyhan, daha sonra bir grup partili ile Milliyet Çukurova Temsilcisi Muzaffer Bal'ı ziyaret etti. Anketin gazete okurlarının bu konudaki düşüncelerini yansıtmak amacıyla yapıldığını belirten Bal da "Bu tepki sizin en doğal demokratik hakkınız. Milliyet size de lazım, bize de. Parti içi demokrasi size de lazım bize de. Biz nasıl hoşgörüyle dinliyorsak, CHP'li yöneticiler de bu yayını hoşgörüyle izlemeli" dedi. 
Seyhan da, sadece sıkıntılarını dile getirmek için bu eylemi yaptıkları açıkladı. 
Bal'ı ziyaret ederek çiçek veren Büyükkaya, şunları söyledi 
"Elbette medya kamuoyunu en iyi şekilde aydınlatacak ve doğru bilgilendirecek. Yapılan çalışma da bu şekilde değerlendirilmektedir. Sizi belirli merkezlerde kamuoyu oluşturmaya çalışan insanların karşısında yalnız olmadığınızı ifade etmek ve teşekkür için ziyaret ettik. CHP kamuoyu da sizi büyük dikkatle izliyor." 
Samsun ve Bursa'da da DHA bürolarının önüne siyah çelenk bırakılarak, gazetemiz protesto edildi. 

Bir protesto bir teşekkür 

CHP Adana İl Başkanı Seyhan, temsilcimiz Muzaffer Bal'ı ziyaret ederek protestoda bulundu. Seyhan, "Baykal yıpratılıyor" dedi. Milliyet'e teşekkür eden CHP'li Büyükkaya ise, "Elbette medya kamuoyunu bilgilendirecek" diye konuştu. 


</TEXT>
</DOC>
