<DOC>
<DOCNO> 312683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo08.html </URL>
<DATE> 2005/02/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Basketbol camiasının acı günü... 
</HEADLINE>
<TEXT>

     Basketbol Federasyonu'nun eski başkanlarından Osman Solakoğlu, bugün vefat etti. 
     Türk sporunun ve basketbol ailesinin önemli isimlerinden biri olan Osman Solakoğlu, kalp rahatsızlığı yüzünden bir süredir İstanbul Memorial Hastanesi'nde tedavi görüyordu. 
     78 yaşındaki Solakoğlu, verdiği yaşam mücadelesinde, bu sabahın erken saatlerinde yenik düştü. 
     Bu arada, basketbol liglerinde bugün ve yarın oynanacak maçlar öncesinde Solakoğlu'nun anısına saygı duruşunda bulunulacak. 
     
     23 YIL BAŞKANLIK YAPTI 

     Osman Solakoğlu, Basketbol Federasyonu başkanlığını, iki ayrı dönem olmak üzere toplam 23 yıl gibi uzun bir süre yapmıştı. 
     1927'de İstanbul'da doğan Solakoğlu, Ankara'da bugünkü adıyla Ankara Koleji'ni Türk Maarif Cemiyeti bitirmiş ve 1945 yılında okul basketbol takımında kaptanlık yapmıştı. İlk idarecilik deneyimini de yine Ankara Koleji'nde yaşayan Solakoğlu, daha sonra Galatasaray Basketbol Takımı'na menajer olmuştu. 
     Solakoğlu, Türk sporunun unutulmaz isimlerinden Turgut Atakol ile 13 yıl birlikte çalışmış, Faik Gökay başkanlığındaki Basketbol Federasyonu'nda genel sekreterlik görevini üstlenmiş, 1966'da Feridun Koray döneminde de bu görevi sürdürmüş, Koray'ın istifası ile Basketbol Federasyonu başkanlığına getirilmişti. 1968-1977 ve 1979-1992 yılları arasında iki ayrı dönemde toplam 23 yıl süresince başkanlık görevini başarıyla yürüten Osman Solakoğlu, 1992 yılında sağlık sorunları nedeniyle görevinden ayrılmıştı. 
     Basketbol Federasyonu Başkanı olarak Türk sporuna sayısız hizmetlerde bulunan Solakoğlu, FIBA Gençler Komitesi Üyeliği ve Milli Takım menajerliği de yapmış, Federasyon Başkanı olarak Deplasmanlı Bayanlar 1. Ligi ve Erkekler 2. Ligi'nin kuruluşuna, Yıldız ve Ümit Milli Takımlarının yeniden oluşturulmasına katkıda bulunmuş, ayrıca basketbolda Balkan Devletleri Genel Sekreterliği görevini de 8 yıl sürdürmüştü. 
     Sadiye Solakoğlu ile evli olan Osman Solakoğlu, bir erkek çocuk ve iki torun sahibiydi. 
     
     CENAZESİ PAZARTESİ TOPRAĞA VERİLECEK 

     İSTANBUL A.A - 05.02.2005 - Kalp rahatsızlığı nedeniyle bir süredir tedavi gördüğü hastanede bu sabah yaşama veda eden, Türk basketbolunun önemli isimlerinden, Basketbol Federasyonu eski Başkanı Osman Solakoğlu'nun cenazesinin 7 Şubat Pazartesi günü toprağa verileceği açıklandı. 
     Solakoğlu'nun cenazesi, Levent Camii'nde kılınacak öğle namazından sonra defnedilecek. 
     
</TEXT>
</DOC>
