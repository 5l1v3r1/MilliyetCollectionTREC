<DOC>
<DOCNO> 316134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo11.html </URL>
<DATE> 2005/02/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sinan Şamil Sam, yarın ameliyat olacak 
</HEADLINE>
<TEXT>

     WBC Dünya Kıtalararası Ağır Sıklet Profesyonel Boks Şampiyonu Sinan Şamil Sam, omuzundaki bir sakatlık nedeniyle yarın Almanya'nın başkenti Berlin'de ameliyat olacak. 
     Sinan Şamil Sam'ın omuzunda meydana gelen sakatlanmayla ilgili olarak bir açıklama yapan sporcunun menajeri Ahmet Öner, Sam'ın geçen cumartesi günkü unvan maçına da sakat bir omuzla çıktığını belirterek, ''Maçtan önce ağrıları vardı, buna karşın ringe çıkarak dövüştü. Sakat omuzla dahi olsa maçı kazanmayı başardı. Ancak müsabaka sırasında zorlanan omuzu iyice kötüledi. Yaptırdığımız tahliller sonucu acilen ameliyat olması gerektiği bildirildi ve yarın Berlin'de gerekli cerrahi müdahalenin yapılması kararlaştırıldı'' dedi. 
     Öner, şimdilik ciddi bir durumun söz konusu olmadığını belirterek, ameliyattan sonra doktorların sporcuyu yeniden kontrol ederek karar vereceklerini sözlerine ekledi. 
     
</TEXT>
</DOC>
