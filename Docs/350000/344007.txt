<DOC>
<DOCNO> 344007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo10.html </URL>
<DATE> 2005/05/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çaykur Rizespor'da transfer görüşmeleri başlıyor 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, iç ve dış transfer görüşmelerine gelecek haftadan itibaren başlayacaklarını söyledi. 
     Yılmaz Zehiroğlu, A.A muhabirine yaptığı açıklamada, transfer konusunda tüm yetkinin kulüp başkanı Ekrem Cengiz’de olduğunu belirterek, "İç ve dış transfer çalışmalarını önümüzdeki haftadan itibaren tam olarak başlatacağız" dedi. 
     Cengiz’in sözleşmesi biten veya sözleşmesini uzatmayı düşündükleri futbolcular ile de gelecek haftadan itibaren İstanbul’da görüşmeye başlayacağını dile getiren Zehiroğlu, "Öncelikle teknik direktör konusuna bir açıklık getirmemiz gerekiyor. Bunun için çalışmalarımızı hızlandırdık. Henüz bir isim üzerinde belirlemiş değiliz. Ama Çaykur Rizespor’u gelecek yıl başarıya götürecek bir isimle anlaşacağımızdan kimsenin endişesi olmasın" dedi. 
     Yeşil-mavili takımın futbolcularına gelecek hafta ödeme yapacaklarını da ifade eden Zehiroğlu, hiçbir futbolcunun alacağının kalmayacağını da sözlerine ekledi. 
     
</TEXT>
</DOC>
