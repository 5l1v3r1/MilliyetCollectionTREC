<DOC>
<DOCNO> 318736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/siyaset/axsiy02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a iğne yapacak 
</HEADLINE>
<TEXT>


Türk Tabipleri Birliği Başkanı Sayek, "Doktorlar iğne yapmayı bilmiyor" diyen Erdoğan'a, "İğneye ihtiyacı var" dedi 

ANKARA Milliyet 


Türk Tabipleri Birliği TTB Başkanı Füsun Sayek, iğne yapmayı bilmeyen doktorların hastayı felç ettiğini söyleyen Başbakan Recep Tayyip Erdoğan'a, "Canım Başbakan'a iğne yapmak istiyor" karşılığını verdi. Erdoğan önceki gün Ekonomi ve Teknoloji Üniversitesi'nin açılışında, "Doktorlar tıptan mezun olur, iğne yapmasını bilmez. İğneyi doktora değil hemşireye yaptırırım. Hemşirenin pratiği daha fazladır. İğneyi bir kere sokar, damarı bulur" demişti. Sayek, basın toplantısında Erdoğan'ın hekimlere karşı bir yıpratma politikası içinde olduğunu savundu. Sayek şunları söyledi "Sayın Başbakan, 'Benim genlerimde sevgi var' dedi. Ancak iktidar Başbakan'ın geniyle ciddi bir şekilde oynamıştır. Başbakan, genetiği değiştirilmiş ürün gibi olmuştur. Belki de bilinçaltında hekimlik mesleğiyle ilgili yarasını sürdürüyor. Belki zamanında doktor olmak istedi ama olamadı. Bu demeç, Türkiye'deki 100 bin hekimi incitmiştir. Aslında Başbakan'a iğne yapmayı canım çok istiyor. İhtiyacı var." 

Her kelimeye dava 

Eleştirilerine karşı tıpkı kedi karikatüründe olduğu gibi Erdoğan'ın davalarıyla karşılaştıklarını söyleyen Sayek, "Ne diyeceğimizi bilmiyoruz. Kullandığımız her kelime Erdoğan'ın dava açmasına neden oluyor. Başbakan'a katkı payı vermek durumunda da kalıyoruz" dedi. 


</TEXT>
</DOC>
