<DOC>
<DOCNO> 332471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun28.html </URL>
<DATE> 2005/04/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Radikal Yahudiler, 167 okul ve kreşin kapısını zincirledi... 
</HEADLINE>
<TEXT>

     Gazze Şeridi'nden çekilmeye karşı olan radikal Yahudiler, Tel Aviv ve çevresindeki 167 okul ve kreşin kapısını zincirledi. 
     Polis sözcüsü Yossi Avendi, İsrail Başbakanı Ariel Şaron'un çekilme planına karşı çıkanların, Tel Aviv'in güneyindeki Bat Yam'dan kuzeyindeki Herziiya'ya kadar olan okullar ve kreşlerin giriş kapılarını zincirleyerek kapılara kilit vurduğunu söyledi. 
     Avendi, olay yerlerinde çekilmeye karşı bildiriler bulduklarını, olayla ilgili soruşturma başlatıldığını ve bunu yapanları bulmaya kararlı olduklarını belirtti. 
     Eğitim Bakanı Limor Livnat da bunun çok ciddi bir olay olduğunu ifade ederek, polisten eylemi yapanları bulmalarını istedi. 
     Gazze Şeridi'ndeki Yahudi yerleşimciler ve destekçileri, Şaron'un çekilme planını daha önce de defalarca protesto etmişti. 
     
     İSRAİL, YAHUDİ BİR MİLİTANI EV HAPSİNE ALDI 

     Öte yandan, İsrail askerlerinin, Gazze'den çekilme planına karşı çıkan aşırı milliyetçi bir Yahudi militanı ev hapsine aldığı bildirildi. 
     Güvenlik kaynakları, Arap karşıtı bir örgütün üyesi olan Noam Federman'ın, ''bölgede güvenlik açısından tehlikeli olacağı yönündeki istihbarat'' nedeniyle 1 Eylül 2005'e kadar ev hapsine alınacağını söyledi. 
     İsrail istihbarat yetkilileri, İsrail'in 20 Temmuz'da Yahudi yerleşimlerinden çekilecek olması nedeniyle, aşırı milliyetçi Yahudilerin, Filistinlilere yönelik saldırılar düzenlemesinden endişe edildiğini kaydediyor. 
     Gazze'den çekilme planına karşı ülkede protestolar artarken, İsrail medyası ordunun ilk kez bu tür bir önlem aldığını belirtti. 
     
</TEXT>
</DOC>
