<DOC>
<DOCNO> 319645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy25.html </URL>
<DATE> 2005/03/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP Kurultayı'na iptal davası... 
</HEADLINE>
<TEXT>

     CHP üyeleri Bedri Baykam ve Ertuğrul Çepni, partinin 29-30 Ocak tarihlerinde yapılan olağanüstü kurultayının iptali ve sonuçlarının ihtiyati tedbir yoluyla durdurulması istemiyle dava açtılar. 
     A.A muhabirinin aldığı bilgiye göre, CHP'nin 23-24 Ekim 2003 tarihindeki kurultayında genel başkanlığa aday olan Baykam ve Çepni'nin avukatı Tayyar Selçuk tarafından Ankara 26. Asliye Hukuk Mahkemesi'ne açılan davanın dilekçesinde, kurultayın, çağrı aşamasından başlayarak yapılış biçiminin usule, ilgili yasalara, Anayasa'ya, hukukun temel ilkelerine ve demokrasi esaslarına aykırı olduğu savunuldu. 
     Parti genel merkezinin son olağanüstü kurultayda, delegelerin istekleri yanında hukuk ve demokrasi ilkelerini gözardı ettiği savunulan dilekçede, gündemin keyfi olarak ve genel merkez hakimiyetinin sağlanması amacıyla düzenlendiği belirtildi. 
     
     ''YDK VE PM SEÇİMİ YAPILAMAZ'' 
     Dilekçede, Parti Meclisi PM ve Yüksek Disiplin Kurulu'nun görev süreleri dolmadan ve seçim yapılmasını gerektirecek sayıda boşalma olmadan bu kurullara seçim yapılamayacağı ifade edilerek, ''Disiplin kurulunun bazı kararlarını geçersiz kılmak, tabii hakimi değiştirmek, atanmış uysal, itaatkar YDK üyeleri bulmak, kurultayın çağrılış amaçlarından birisi ve en önde gelenidir'' denildi. 
     YDK seçiminin gündeme konmasının yasaya aykırı olduğu ve bir anlamda görevden alma niteliği taşıdığı belirtilen dilekçede, 23-24 Ekim 2003'te seçilen kurulların görev sürelerinin en erken 23-24 Ekim 2005 tarihinde dolacağı kaydedildi. 
     Olağanüstü kurultay gereksinimi hangi nedenle doğmuşsa o konuda karar verilmesi gerektiği belirtilen dilekçede, şu görüşlere yer verildi 
     ''Genel Başkan, parti kamuoyunda kendisi için bir güvensizlik ve yetersizlik düşüncesinin oluştuğunu seziyor ise sadece kendisi için bir yenilemeyi kapsayan olağanüstü kurultay toplantısı çağrısı yapabilir. Bir kurulun üyelerini süreleri dolmadan ve toplanamaz hale gelecek kadar sayısal eksilme olmadan sırf beğenmediği kararları aldılar diye cezalandırmak ve değiştirmek üzere kurultay çağrısı yapamaz. Aksine tavır, yukarıda belirtilen hükme ve Siyasi Partiler Kanununun 93. maddesine aykırıdır ve aynı yasanın 117. maddesine göre hapis cezası ile yaptırıma bağlanmıştır.'' Dilekçede, ayrıca, kurultayda, parti organlarının seçiminin, bu organlar ibra edilmeden yapılmasının da ilgili mevzuata aykırı olduğu kaydedildi. 
     Dilekçede, kurultayın aldığı tüm kararların geçersizliğine ve iptaline karar verilmesi talep edildi. 
     Kurultayın ve kurultayda alınan kararların sonuç doğurması halinde telafisi mümkün olmayacak zararlar doğacağı ifade edilen dilekçede, ''Mevcut yönetimin partinin üye yapısını tahrip edeceği ve kurultayda kendisine oy vermeyen tüm kişileri tedbirli ihraç yoluyla kıyıma uğratacağı, partiyi tüzük ve programına aykırı olarak beyan ve davranışlar içerisine anlaşıldığından, kurultay kararlarının uygulanmasının ihtiyati tedbir yoluyla durdurulmasını da istemekteyiz'' denildi. 
     
</TEXT>
</DOC>
