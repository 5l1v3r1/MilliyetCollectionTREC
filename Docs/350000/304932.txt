<DOC>
<DOCNO> 304932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur15.html </URL>
<DATE> 2005/01/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Üsküdar... Kurbanlık hayvan taşıyan kamyon devrildi... 
</HEADLINE>
<TEXT>

     Üsküdar'da, kurbanlık büyükbaş hayvan taşıyan bir kamyonun devrilmesi sonucu bir kişi öldü. 
     Alınan bilgiye göre, Sivas Gölova İlçesi'nden yüklediği 16 adet büyükbaş hayvanı 34 KEB 30 plakalı kamyonuyla İstanbul'a getiren İbrahim Özen, hayvanları teslim edeceği yeri bulamayınca Üsküdar'da oturan babası Şirin Özen'den yardım istedi. 
     Babası ile birlikte kurbanlık hayvanların bulunduğu pazara doğru yola çıkan İbrahim Özen, Büyük Çamlıca Caddesi'ne geldiğinde rampada vites değiştiremeyince aracı durdurabilmek için el frenini çekti. Özen'in durdurmayı başaramadığı kamyon geri gelerek önce bir duvara çarptı, ardından da devrildi. Bu sırada panik yaparak araçtan atlayan baba Şirin Özen, devrilen aracın altında kalarak hayatını kaybetti. 
     Olay nedeniyle sinir krizleri geçiren İbrahim Özen, Haydarpaşa Numune Hastanesi'nde tedavi altına alındı. 
     Kaza nedeniyle trafiğe kapanan yol, kamyonun vinç yardımıyla kaldırılmasının ardından yeniden ulaşıma açıldı. 
     Kurbanlık büyükbaş hayvanlar ise alıcılarına teslim edildi. 
     
     BENZER BİR BAŞKA KAZA 

     Erzincan'da, kurbanlık taşıyan kamyonun su kanalına devrilmesi sonucu 2 kişi yaralandı. 
     Ağrı'dan İstanbul'a giden Kenan Er yönetimindeki 34 VN 1648 plakalı kamyon, Erzincan-Erzurum karayolunun 12. kilometresinde su kanalına devrildi. 
     Kazada yaralanan kamyon sürücüsü Kenan Er ile Şefik Baloğlu, Erzincan Devlet Hastanesi'ne kaldırıldı. 
     Araçtaki 18 büyükbaş hayvandan 4'ünün telef olmadan olay yerinde kesildiği, diğer hayvanların ise Saztepe Köyü'ndeki ahırlara konulduğu öğrenildi. 
     
</TEXT>
</DOC>
