<DOC>
<DOCNO> 349860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo09.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gidişat iyi değil 
</HEADLINE>
<TEXT>


UEFA Başkanı Johansson, Liverpool ile ilgili 17 Haziran'daki toplantının erkene alındığını ve video konferans yoluyla yapılacağını söyledi, "Kişisel görüşüm Şampiyonlar Ligi'ne katılmaları yönünde" dedi 


İngiltere Premier Ligi'ni 5'nci sırada tamamladığı için UEFA Kupası'na katılması gereken, ancak bu sene Şampiyonlar Ligi Kupası'nı kazandığı için Şampiyonlar Ligi'ne girmesi gündeme gelen Liverpool'un durumu hakkındaki tartışmalar sürüyor. 
UEFA Başkanı Lennart Johansson dün BBC'ye yaptığı açıklamada, daha önce 17 Haziran'da Manchester'da gerçekleşeceği belirtilen Liverpool'la ilgili toplantının erkene alındığını söyledi. İsveçli futbol adamı, birkaç gün içinde UEFA Yönetim Kurulu üyelerinin video konferans yoluyla yapacağı toplantı sonrası Liverpool'un Şampiyonlar Ligi'ne katılıp katılmamasının belli olacağını söyledi. Liverpool'un Şampiyonlar Ligi'ne katılması gerektiğini belirten Johansson, "Kişisel görüşüm bu. Her spor dalında şampiyon olan bir takım, bu sıfatını korumalı, ama herkes bilmeli ki, yönetim kurulu oylamada özgür" diye konuştu. 
Johansson, sonuçta herkesi memnun edecek bir karar almayı istediklerini belirtse de Liverpool lehine sonuçlanacak bir oylama, ülke puanı nedeniyle Türkiye Ligi'nin bu yılki şampiyonu Fenerbahçe'yi de olumsuz etkiliyor. Zira Liverpool'un Şampiyonlar Ligi'nde mücadele etmesi durumunda, Fenerbahçe Şampiyonlar Ligi'ne doğrudan katılma hakkını kaybedecek ve ön eleme maçları oynayacak. 

Çözüm aranıyor 
Konuyla ilgili İngiliz The Sun gazetesine konuşan UEFA'nın iletişim direktörü William Gaillard ise, Liverpool'u mutlu ederken diğer takımları da mağdur etmeyecek bir çözüm bulmaya çalıştıklarını belirtti. "Liverpool muhteşem bir final maçı oynadığı için UEFA genelinde takıma büyük bir sempati var ve birçok kişi Liverpool'un gelecek sene de Şampiyonlar Ligi'nde mücadele etmesini arzu ediyor" diyen Gaillard, "Ama Liverpool'u Şampiyonlar Ligi'ne kabul ederek, başka bir takıma da zarar veremeyiz. Adalet ilkesini ön planda tutarak çözüm arıyoruz" ifadelerini kullandı. 


</TEXT>
</DOC>
