<DOC>
<DOCNO> 318309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur18.html </URL>
<DATE> 2005/02/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dolmuşta sinema ve müzik keyfi... 
</HEADLINE>
<TEXT>

     Konya'da bir dolmuş şoförü aracına yerleştirdiği televizyon ve VCD ile yolcularına sinema ve müzik keyfi yaşatıyor. 
     Minibüs şoförü Abdullah Kolçak 37 , yaklaşık 1 saat süren Çarşı-Kampüs hattında çalıştığı için yolculuk sırasında genelde öğrenci olan müşterilerinin sıkılmaması amacıyla aracında televizyon ve VCD hizmeti vermeye başladığını söyledi. 
     Yaklaşık 3 ay önce başlayan bu uygulamadan üniversite öğrencilerinin memnun olduğunu belirten Kolçak, ''Artık öğrenciler dolmuşa bindikleri zaman Abi bugün ne izleyeceğiz ya da Biz bir film aldık, onu izlesek olur mu gibi tekliflerde bulunuyor. Ben de bu uygulamayı onları düşünerek başlattığım bu konudaki isteklerini yerine getiriyorum'' dedi. 
     Kolçak, ilk başlarda çoğu kişinin yadırgadığı dolmuşta televizyon ve VCD hizmetinin şimdilerde benimsendiğini belirterek, Selçuk Üniversitesi Alaaddin Keykubat Yerleşkesi'nden kent merkezine giden öğrencilerin, tekrar birlikte Kampüs'e dönebilmek için kendisine hareket saatini sorduğunu kaydetti. 
     Dolmuşta istedikleri klipleri izlemek isteyen öğrencilerin, kendisine beğendikleri parçalardan oluşan seçme CD'ler getirdiklerini belirten Kolçak, ''Öğrenciler, genellikle tempolu popüler müzik parçalarının yer aldığı klip CD'lerden istek bile yapıyorlar'' diye konuştu. 
     Üniversite öğrencileri ise yaklaşık 1 saat süren yolculukları sırasında kendilerini sıkıntıdan kurtaran bu hizmetten memnun olduklarını, benzer donanımların diğer dolmuşlarda da olmasını istediklerini söyledi. 
     
</TEXT>
</DOC>
