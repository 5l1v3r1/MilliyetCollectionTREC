<DOC>
<DOCNO> 347603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur44.html </URL>
<DATE> 2005/05/31/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
PKK'lı terörist fotoğrafları sergisine polis baskını 
</HEADLINE>
<TEXT>

     Şeyhmus ÇAKAN DİYARBAKIR, DHA 

      DİYARBAKIR Büyükşehir Belediyesi'nin düzenlediği 5'inci Diyarbakır Kültür ve Sanat Festivali kapsamında sergilenen güvenlik güçleriyle girdikleri çatışmalarda ölen 45 PKK'lı teröristin fotoğrafı savcılık talimatıyla toplanırken, sergiyi açan 5 kişi polis tarafından gözaltına alındı. 
     Dağkapı semtindeki tarihi bir evde dün Diyarbakır Büyükşehir Belediye Başkanı Osman Baydemir tarafından Savaşın Tanıkları Anlatıyor’ adıyla açılan sergiye, PKK propagandası yapıldığı gerekçesiyle müdahale edildi. Sabah savcılığın talimatıyla harekete geçen Terörle Mücadele Şubesi ekipleri, eve baskın yaparak, sergilenen PKK teröristlerin fotoğrafına el koydu. Geniş güvenlik önlemi alan polis, serginin organizatörlüğünü yapan Mehmet Tali, Eylem Polat, Hacı Şirin, Necla Akkaya ve Mahmut Büyükbayram’ı da gözaltına aldı. 
     
     İHD HEPİMİZE AİT BİR SERGİYDİ 
     İnsan Hakları Dernegi Genel Başkan Yardımcısı Avukat Reyhan Yalçındağ, serginin Doğu Bilimsel Kültürel Dayanışma Kooperatifi tarafından açıldığını belirterek şunları söyledi 
     Ülkemizde 90'lı yıllar boyunca süren çatışmalardan kaynaklı yaşanan acıları, yıkımları ve kayıpların unutulmadığını, unutturulmayacağını gösterdiler. Kaybedilenlere ve savaş dolayısıyla yaşamını yitirenlere ait öyküler ve 45 karelik fotoğraf, karanlıklarla örülü geçmişimizin kısa bir özetiydi. Sergi, aynı zamanda geçmişle yüzleşmemiz gerektiğini, bu acıların bu coğrafyada yaşayan hepimize ait olduğunu hatırlatan bir sergiydi.'' 
     
</TEXT>
</DOC>
