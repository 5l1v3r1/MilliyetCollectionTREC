<DOC>
<DOCNO> 311846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/aeko.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Opsiyon kavgası 
</HEADLINE>
<TEXT>


Koç Holding, YKB'deki Turkcell hisselerinin Çukurova tarafından satın alınmasını içeren yeni bir opsiyon anlaşması yapıldığını açıklarken, YKB yönetimi, 'Bu konuda yetki bizim' açıklaması yaptı 

EKONOMİ SERVİSİ 

Yapı Kredi Bankası'nın YKB yüzde 57.4'ünün, Koç Finansal Hizmetler'e KFS satışı konusunda, Çukurova Grubu ile alıcılar arasında yapılan protokol sonrası bankanın mülkiyetindeki Turkcell hisseleri ile ilgili olarak ortaya çıkan kargaşa dün de sürdü. Koç Holding'ten yapılan açıklamada, bankanın devir tarihinden sonraki 12 ay içinde, Çukurova Grubu'na banka mülkiyetinde bulunan yüzde 13 oranındaki Turkcell hisselerini alım opsiyonu verildiği açıklandı. YKB yönetimi ise, yaptığı açıklamada, bu konuda bir anlaşma yapmaya tarafların yetkisi olmadığını belirtti. 

55 milyon euro'luk bedel 
Koç'tan borsaya gönderilen yazıda, Çukurova ile imzalanan hisse devir sözleşmesinin, Turkcell ile ilgili maddesi açıklandı. Sözkonusu maddede, detaylı inceleme sonucu hisse devri gerçekleştiği takdirde KFS ile Çukurova'nın, Turkcell opsiyonunun Çukurova Grubu tarafından kullanılması konusunda fikir birliği içerisinde bulunduğu belirtildi. Hisse devir sözleşmesinin, Turkcell opsiyonunu düzenleyen ve orijinali İngilizce olan 10.1'nci maddesi şöyle 
"Turkcell opsiyonu taraflar, şirketin Yapı ve Kredi Bankası Turkcell Opsiyon Anlaşması'nın hükümlerine uymasını ve buna bağlı olarak Turkcell Opsiyonu'nu uzatmak üzere orjinal Turkcell Opsiyonu'nun revize edilecek şartlarını ve bu arada opsiyon bedelini eğer opsiyon işlemin Yapı ve Kredi Bankasının devri tamamlanmasından itibaren ilk altı ay içerisinde kullanılır ise opsiyonun kullanıldığı tarihe göre değişen oranda ve azami 55 milyon euroluk bir bedel indirimine tabi olmak şartıyla ve 12 aylık bir opsiyon kullanım süresini de içeren bir anlaşma imzalanmasını Turkcell Opsiyon Anlaşması sağlamak için gerekli tüm makul çabayı göstereceklerdir. Çukurova'nın Turkcell Opsiyonu'nu kapanıştan itibaren altı ay içerisinde kullanması halinde Çukurova, şirkete YKB Turkcell Opsiyonu'nun toplam uzatma masrafı olarak 55 milyon euroyu Şirketin Turkcell Opsiyonu'nun kullanılmasından önce Turkcell opsiyon hisselerinden aldığı temettü toplamı düşülmek üzere ödeyecektir şu kadar ki bu masraflar şu şekilde oranlanacaktır 
Çukurova burada bahsi geçen altı aylık sürenin tamamlanmasından sonra Turkcell Opsiyonu'nun kullanılmadığı her ay 55 milyon euroyu geçmeyecek olan uzatma masraflarının Şirket'in Turkcell Opsiyonu'nun kullanılmasından önce Turkcell opsiyon hisselerinden aldığı temettü toplamı düşülmek üzere altıda birinden sorumlu olacaktır. Bu uzatma masrafları aylık olarak ödenecektir." 

'Karar yetkisi YKB yönetiminindir' YKB yönetiminin yaptığı açıklamada ise 31 Ocak itibariyle biten opsiyon hakkının uzatılması için ulaşan bir talep olmadığı belirtilerek, "Bankamızın varlıklarına ve taahhütlerine ilişkin olarak banka yönetimine ait yetkilerin kullanılmasında, hukuken yetkili olmayan üçüncü şahısların izin ve icazetine tabii olunamayacağı da izahtan varestedir" denildi. 
Açıklamada şöyle denildi 
"Biten bu opsiyon hakkının uzatılması için tarafımıza ulaşan bir talep olmadığı gibi, banka Yönetim Kurulu'nun almış olduğu bir karar da bulunmamaktadır. ... Ortaklarından ayrı bir tüzel kişiliği bulunan bankanın varlık ve borçlarına ilişkin tasarrufta bulunma yetkisi, banka organlarına aittir. ... Bu yetkiye sahip olmayanların, bankanın varlıkları üzerinde yaptığı değerlendirme kendi görüş, arzu ve isteklerini yansıtmaktadır. ... Sonuç olarak bankamızın varlıklarına ve taahhütlerine ilişkin olarak banka yönetimine ait yetkilerin kullanılmasında, hukuken yetkili olmayan üçüncü şahısların izin ve icazetine tabii olunamayacağı da izahtan varestedir." 
Bu arada Bankacılık Düzenleme ve Denetleme Kurumu BDDK Başkan Yardımcısı Sabri Davaz imzasıyla yapılan açıklamada da Turkcell hisselerinin akibetini sözleşme imzalayan tarafların belirleyeceğini söyledi. 

Digitürk'te satış sürüyor Yapı Kredi İştirakler Yönetim Kurulu Başkanı Ali İhsan Karacan, Digitürk ve Superonline'da satış sürecinin durdurulmadığını, ihale sürecinin devam ettiğini söyledi. Karacan, Digitürk ve Superonline'nın Yapı Kredi'nin hisselerinin devri kapsamında Koç - UniCredito'ya verilmesinin söz konusu olmadığını belirtti. 
Digitürk ve Superonline'nın sahibinin Yapı Kredi Bankası ve Fintur olduğunu ifade eden Karacan, "Bu iki şirketin yönetim kurullarının satış sürecinin durdurulması yönünde bir kararları yoktur. Ortada Yapı Kredi Bankası'na Bankacılık Düzenleme ve Denetleme Kurumu'ndan 'mali olmayan iştiraklerini sat' diye verilmiş olan bir talimat vardır. Yapı Kredi ve Fintur, bu talimata paralel aldığı kararı uygulamakta" dedi. 


</TEXT>
</DOC>
