<DOC>
<DOCNO> 308537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/dunya/adun.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan niyetine Bush'u taşladılar 
</HEADLINE>
<TEXT>


İngiliz haber ajansı Reuters, Mina'ya şeytan taşlamaya giden milyonlarca hacının, zihinlerinde şeytanın yerine ABD Başkanı Bush ve İngiltere Başbakanı Blair'i koyarak taş attıklarını yazdı 

DIŞ HABERLER SERVİSİ 


İngiliz Reuters ajansına göre, önceki gün şeytan taşlamak için Mina'ya giden 2.5 milyon hacı adayının büyük çoğunluğu, ellerindeki taşları fırlatırken, bu darbeleri ABD Başkanı George W. Bush'u düşünerek indirdi. Reuters, çoğu hacı adayının Bush'u günümüzün şeytanı olarak gördüğünü ve attığı taşlarla sembolik olarak Bush'u hedeflediklerini söylediğini bildirdi. 
İsrail Başbakanı Ariel Şaron ile İngiltere Başbakanı Tony Blair de, Bush ile birlikte şeytan niyetine taşlanan liderler arasında yer aldı. 

Irak'ı işgal ettiği için 
Reuters'a konuşan hacı adayları, Bush'u İsrail'i koruduğu ve Irak'ı işgal ettiği için şeytan olarak niteledi. Örneğin 2001'de Taliban'a esir düştükten sonra İslamiyete geçen İngiliz kadın gazeteci Yvonne Ridley, "Şeytan taşlarken Bush'u, Şaron'u ve Blair'i düşünmeden edemedim" dedi. Mısırlı Tia'amah Muhammed de, "Evet, şeytan Bush'tur. Şaron ve Blair de öyle. Taşları atarken onları düşündük ve öfkemiz biraz yatıştı" diye konuştu. 
Buna karşılık hacı adayı Müslümanların bir bölümü ise şeytan taşlarken akıllarından siyasetin geçmediğini belirterek, "Bu Allah için yapılan bir şey, taş atarken sadece Allah'ı düşündüm" dedi. 
Suudi Arabistan Kralı Fahd ile Veliaht Prens Abdullah, yayımladıkları mesajda, Müslümanları Allah'a ve O'nun resulü peygambere karşı savaş açmak anlamına gelen terörizmden uzak durmaya davet ederken, İslamiyetin bağışlama ve ılımlılık vaaz eden öğretisine sadık kalınmasını istediler. 




</TEXT>
</DOC>
