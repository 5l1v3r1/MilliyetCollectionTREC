<DOC>
<DOCNO> 335125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko06.html </URL>
<DATE> 2005/04/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Gıda harcamaları Nisan'da yüzde 1.6 arttı... 
</HEADLINE>
<TEXT>

     Şubat ve mart aylarında gerileyen gıda harcamaları, nisanda yeniden artmaya başladı. Gıda harcamaları endeksi, nisan ayında yüzde 1.6'lık artış gösterdi. Dört kişilik bir ailenin aylık ortalama gıda harcamalarının tutarı 321.84 YTL'ye yükseldi. 
     ANKA'nın Türkiye'deki kişi başına ortalama gıda tüketim miktarlarını ve toplam gıda harcamaları içindeki ağırlıklarını baz alarak oluşturduğu endekse göre, gıda harcamaları nisan ayında yeniden artışa geçti. Ankara'da en fazla alışveriş yapılan merkezlerden ve piyasa payı yüksek olan ürünlerden derlenen fiyatlarla oluşturulan ANKA Gıda Harcamaları Endeksi, nisan ayında bir önceki aya göre yüzde 1.6 arttı. Bunda, domates, patates, portakal gibi bazı sebze ve meyve ürünleri ile pirinç, tavuk, margarin, kuru fasulye gibi gıda ürünlerinde gözlenen fiyat artışları etkili oldu. Dört kişilik bir ailenin mart ayında 316.84 YTL olan aylık ortalama gıda harcamalarının tutarı, nisan ayında 321.84 YTL'ye yükseldi. Bu tutar hesaplanırken, Devlet İstatistik Enstitüsü'nün DİE 2003 yılında yaptığı gelir ve tüketim anketleri kapsamında belirlediği, Türkiye genelindeki kişi başına aylık ortalama gıda tüketim miktarları esas alındı. 
     
     GIDA ENDEKSİ 

     ANKA'nın 2003 yılı beslenme kalıbı çerçevesinde ve Ekim 2003'teki fiyat düzeyini 100 kabul ederek oluşturduğu gıda harcamaları endeksi, mart ayındaki 118.8'lik düzeyinden nisanda 120.7'ye çıktı. Gıda harcamaları endeksinde yılın ilk dört aylık döneminde yüzde 1.9'luk artış gözlendi. 
     
     EN HIZLI ARTIŞ DOMATESTE 

     Nisan ayında en hızlı fiyat artışı domateste gözlendi. 
     Domatesin fiyatı, bir önceki aya göre yüzde 43.2'lik artış kaydetti. 
     Daha sonra, yüzde 26.7'lik fiyat artışıyla portakal, yüzde 16.9'la patates geldi. 
     Sözkonusu ay pirincin fiyatı yüzde 7.5, tavuğun fiyatı yüzde 1.4, margarinin fiyatı yüzde 5, kuru fasulyenin fiyatı yüzde 7.4, çayın fiyatı yüzde 0.5 arttı. 
     
     FİYATI AZALANLAR 

     Fiyatı en fazla azalan gıda ürünü ise elma oldu. 
     Elmanın fiyatı nisan ayında yüzde 25.1 geriledi. 
     Patlıcanda yüzde 20.1, unda yüzde 4, makarnada yüzde 5.9, kırmızı ette yüzde 1.4, sütte yüzde 0.7, yoğurtta yüzde 2.2, peynirde yüzde 1.6, yumurtada yüzde 5.8, ıspanakta 
     yüzde 3.5 fiyat düşüşü gözlendi. 

ANKA 
     
</TEXT>
</DOC>
