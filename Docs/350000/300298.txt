<DOC>
<DOCNO> 300298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo29.html </URL>
<DATE> 2004/12/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Samsunspor'un bıraktığı golcü Cenk, Ankaragücü'nde... 
</HEADLINE>
<TEXT>

     Ankaragücü, Samsunspor ile kasım ayı içinde ilişiği kesilen forvet oyuncusu Cenk İşler'i renklerine bağladı. 
     Sarı-lacivertli takım, Samsunspor Teknik Sorumlusu Ertuğrul Sağlam tarafından kadro dışı bırakılan ve kulüple ilişiği kesilen Cenk İşler ile 1 yılı opsiyonlu 1,5 yıllık sözleşme imzaladı. 
     Kulüp Başkanı Cemal Aydın, imza töreninde yaptığı konuşmada, ligin ikinci yarısında çok daha güçlü bir Ankaragücü arzuladıklarını belirterek, ''Devre arası transferde 2 ya da 3 futbolcu alarak kadromuzu güçlendireceğiz. Cenk bu futbolculardan ilki. Ankaragücü'ne katkısı büyük olacaktır. Bu camia onun için sıcak bir yuva. Milli takıma verdiği arayı bu takımda bitireceğine inanıyorum'' dedi. 
     Cenk İşler ise Ankaragücü'ne gelmekten dolayı mutlu olduğunu ifade ederek, ''Sezonu yeni takımımda başarılı bir şekilde tamamlamak istiyorum'' diye konuştu. 
     
</TEXT>
</DOC>
