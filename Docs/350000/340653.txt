<DOC>
<DOCNO> 340653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun06.html </URL>
<DATE> 2005/05/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
KKTC'de CTP-DP koalisyon hükümetine güvenoyu... 
</HEADLINE>
<TEXT>

     KKTC’de Cumhuriyetçi Türk Partisi Genel Başkan Vekili ve Gazimağusa Milletvekili Ferdi Sabit Soyer başkanlığında 26 Nisan’da kurulan Cumhuriyetçi Türk Partisi CTP -Demokrat Parti DP koalisyon hükümeti, Cumhuriyet Meclisi’nden güvenoyu aldı. 
     Cumhuriyet Meclisi, güvenoylaması için, Başkan Fatma Ekenoğlu başkanlığında toplandı. Açık oyla, ad okunarak yapılan oylamada 28 milletvekili "kabul", 19 milletvekili "ret" oyu verdi. Meclis toplantısına, biri CTP, biri de UBP’den iki milletvekili izinli olduğu için katılmadı. UBP ve BDH milletvekilleri hükümete "ret" oyu verdi. 
     KKTC’de 20. hükümet olarak kurulan koalisyon hükümetinin 48 sayfalık hükümet programı Salı günü Meclis’e sunulmuş, programla ilgili görüşmeler Cuma günü gece geç saatlerde tamamlanmıştı. 
     Anayasa uyarınca hükümet programı üzerindeki görüşmelerin tamamlanmasından bir tam gün sonra güven oylamasına gidiliyor. 
     CTP Genel Başkan Vekili Ferdi Sabit Soyer, 25 Nisan’da Cumhurbaşkanı Mehmet Ali Talat tarafından hükümeti kurmakla görevlendirilmiş ve Soyer kabinesinin listesini 26 Nisan’da Cumhurbaşkanı Talat’a sunmuştu. 
     Koalisyon hükümeti Cumhuriyet Meclisi’nde 29 milletvekiliyle temsil ediliyor. 
     Mecliste, CTP Lefkoşa Milletvekili Mehmet Ali Talat’ın cumhurbaşkanlığına seçilmesi nedeniyle bir sandalye boş bulunuyor. 
     Cumhuriyet Meclisi’nde partilerin sandalye dağılımı şöyle 
     CTP 23, DP 6, Ulusal Birlik Partisi UBP 19, Barış ve Demokrasi Hareketi BDH 1, Boş 1. 
     
     SOYER EŞİT TARAF KIBRIS TÜRK HALKI 

     KKTC Başbakanı Ferdi Sabit Soyer, "Kıbrıs ortak vatansa bu ortak vatanın eşit tarafının Kıbrıs Türk halkı" olduğunu vurgulayarak, "Kıbrıs Türk halkının siyasal eşitliği ve ortaklığı temelinde bir sonuca ulaşmak Kıbrıs sorununun çözümünün esasıdır" dedi. 
     Başbakan Soyer, Kıbrıs Rum yönetimine ve Rum halkına barış çağrısı yaparak, "Kıbrıs Türk halkı geleceği Kıbrıslı Rumlarla birlikte, siyasal eşitlik ve ortaklık temelinde kurmak istiyor" diye konuştu. 
     Soyer, CTP-DP koalisyon hükümetinin Cumhuriyet Meclisi’nde güvenoyu aldıktan sonra yaptığı konuşmada, güvenoyu için meclise teşekkür etti. 
     Bugünün Anneler Günü olduğuna işaret ederek, herkesin Anneler Günü’nü kutlayan Soyer, "Anneler Günü’nde güvenoyu alan hükümetin temel perspektifi bu memlekette her annenin beklediğine cevap vermek olacaktır. Bu da gençlerimize iş, aş, demokrasi, sevgi dolu bir yaşam ve Kıbrıs sorununda kalıcı bir barışa gitmek ve Kıbrıs Türk halkını dünya ile buluşturma mücadelesinde üstüne düşen görevleri yerine getirmektir" dedi. 
     Eleştirileri dikkate alacaklarını ve toplumun tüm kesimleriyle diyalog halinde olacaklarını, hükümet ortaklarının tam bir koordinasyon içinde hareket edeceğini ifade eden Soyer, Kıbrıs sorununun çözüm sürecinde Cumhurbaşkanı Mehmet Ali Talat ve Türkiye ile işbirliği içinde olacaklarını kaydetti. 
     Kıbrıs sorununun çözümünde Türkiye ile ortak çıkarları ortak politikalarla ileriye götürebilmek için çalışmaya devam edeceklerini söyleyen Soyer, gelecek dönemin çok zor bir dönem olacağının bilincinde olduklarını ifade etti. 
     İnsanlara sevgiyle yaklaşmayı temel prensip edineceklerini belirten Başbakan Soyer, "21. yüzyıl dinamiği içerisinde açık ve kesin olan bir şey vardır Kıbrıs Türk halkının bu topraklarda var olması için üretken, demokratik ve girişimci bir devlet yapısına, ekonomiye ve toplumsal ilişkilere ihtiyaç duymaktayız" dedi. 
     Soyer, "21. yüzyıla uymak ve 21. yüzyılın gerçeklerinde Kıbrıs Türk halkının var olma koşullarının gelişmesi temel hedefimiz olacaktır" ifadesini kullandı. 
     
     RUM TARAFINA ÇAĞRI 

     Başbakan Ferdi Sabit Soyer, hükümeti adına Kıbrıs Rum tarafına da çağrı yaparak, şunları söyledi 
     "Kıbrıs ortak vatansa bu ortak vatanın eşit tarafı Kıbrıs Türk halkıdır. Kıbrıs Türk halkının siyasal eşitliği ve ortaklığı temelinde bir sonuca ulaşmak Kıbrıs sorununun çözümünün esasıdır" dedi. 
     Rum yönetimi lideri Tasos Papadopulos’un, Güney Kıbrıs’ı ziyaret eden yabancı bir heyeti kabulünde yaptığı konuşmada, "Nüfusun yüzde 82’si ile 18’i eşit olabilir mi " yaklaşımını ortaya koyduğunu 
     belirten Başbakan Soyer, "AB üyesi olduğunu iddia eden bir ülkenin başkanının böyle konuşması AB ilkelerine ve demokratik değerlerine aykırıdır" dedi. Soyer, bugün AB dönem başkanlığı yapan Lüksemburg’un nüfusunun, Almanya’nın orta büyüklükteki bir şehrinin nüfusu kadar olduğunu, ancak Lüksemburg’un AB içinde siyasal eşitlik temelinde bir ortak olduğunu belirtti. 
     Kıbrıs Rum halkına barış çağrısı yapan Soyer, şöyle konuştu 
     "Kıbrıs Türk halkı fazla bir şey istemiyor. Kıbrıs Türk halkı geleceği Kıbrıslı Rumlarla birlikte, siyasal eşitlik ve ortaklık temelinde kurmak istiyor. Kıbrıs’ı bir barış adası yapmak istiyor." 
     
</TEXT>
</DOC>
