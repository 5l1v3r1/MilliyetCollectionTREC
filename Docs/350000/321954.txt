<DOC>
<DOCNO> 321954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur31.html </URL>
<DATE> 2005/03/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
DEHAP'lı kadınların Öcalan posterini çıkarmasına diğer kadınlardan tepki 
</HEADLINE>
<TEXT>

     Özgür-Der üyesi ve Kadın Platformu Sözcüsü Burçin Çeliker, kadının dişiliğinin ön plana çıkarıldığını, ucuz işçi olarak kullanıldığını ve bir sömürü aracı haline getirildiğini bildirdi. 
     8 Mart Dünya Kadınlar Günü, çeşitli kadın örgütlerinin, Yüksel Caddesi'nde yaptıkları gösterilerle kutlandı. 
     Öğle saatlerinde İnsan Hakları Heykeli önünde toplanmaya başlayan çeşitli örgütlere mensup kadınlar şarkılar söyledi, halay çekti, aşure ve çiçek dağıttı. 
     Grup adına ilk açıklamayı yapan Kadın Platformu Sözcüsü Burçin Çeliker, kadının maruz kaldığı şiddeti kınadıklarını bildirdi. 
     Gündemdeki sorunların sadece kadınların değil, erkeklerin de içinde bulunduğu tüm insanlığın olduğunu ifade eden Çeliker, ''Toplumu doğuran, insanların yarısı olan, çocuklara ilk eğitimi veren kadınlar, etkisiz nesne haline getiriliyor'' dedi. 
     ''Kadın, dişiliği ön plana çıkarılarak, ucuz işçi olarak kullanılarak bir sömürü aracı haline getiriliyor'' diye konuşan Çeliker, kadın haklarının korunmasında yasaların etkisiz kaldığını savundu. 
     Ankara Küresel Kadın Yürüyüşü İnisiyatifi Sekreteri Yıldız Temirturkan ise kadınların farklı kökenlerden ve dinlerden gelmelerine karşın sorunların ortak olduğunu söyledi. 
     ''Dışlanma ve eziyet olmayan bir dünya kurmak istiyoruz'' diye konuşan Temirturkan, yanındakilerle birlikte ''Savaşa Hayır, Barış Hemen Şimdi'' ve ''Cinsel, Ulusal, Sınıfsal Sömürgeye Son'' sloganlarını attı. 
     Açıklamalar sırasında Yüksel Caddesi'ne gelerek terör örgütü elebaşı Abdullah Öcalan'ın posterini taşıyan gruba, diğer kadın örgütleri üyeleri sert tepki gösterdi. Toplantının kadın hakları amacıyla yapıldığını belirten örgüt temsilcileri, ortamın siyasi malzeme haline getirilmemesini istedi. DEHAP'lı kadınlar, emniyet yetkilerinin de uyarısıyla posterleri kaldırdı. 
     Olaysız son eren Yüksel Caddesi'ndeki gösterileri, Uluslararası Af Örgütü Temsilcileri de izledi. 
     
</TEXT>
</DOC>
