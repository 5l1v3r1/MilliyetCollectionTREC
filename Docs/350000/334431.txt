<DOC>
<DOCNO> 334431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun57.html </URL>
<DATE> 2005/04/18/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
El Cezire "Tahran'ın kapatma kararı haksız" 
</HEADLINE>
<TEXT>

     Uydudan yayın yapan El Cezire televizyonu, İran'ın Tahran'daki El Cezire bürosunu kapatma kararından dolayı üzgün olduğunu ve bunun ''beklenmedik haksız bir karar'' olduğunu açıkladı. 
     El Cezire, Tahran bürosunun geçici olarak kapatılması kararının ardından yaptığı yazılı açıklamada, İranlı yetkilileri kararı gözden geçirmeye çağırdı. 
     Açıklamada, El Cezire'nin, İran'daki güncel olayları dengeli ve tarafsız biçimde izlemeye devam edeceği belirtildi. 
     İran İslami İrşad ve Kültür Bakanlığı'nın Dış Basın Daire Başkanı Muhammed Hüseyin Hoşvakt, El Cezire bürosunun geçici olarak kapatılması talimatı verdiklerini açıklamıştı. 
     Hoşvakt, kanalın yayınlarının, İran'ın güneybatısındaki Kuzistan eyaletinde, 3 kişinin öldüğü, çok sayıda kişinin yaralandığı etnik çatışmalar üzerinde kışkırtıcı rol oynadığından kuşkulanıldığını belirterek, ''Son protestolarda kanalın rolünün olup olmadığının belirleneceği soruşturma süresince, büro kapalı kalacak'' demişti. 
     
</TEXT>
</DOC>
