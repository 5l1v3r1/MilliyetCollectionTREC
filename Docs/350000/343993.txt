<DOC>
<DOCNO> 343993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy12.html </URL>
<DATE> 2005/05/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan gençleri kabul etti 
</HEADLINE>
<TEXT>

     Başbakan Recep Tayyip Erdoğan, gençlere, arayışlarında, sorgulamalarında fikir üretimlerinde birlik ve bütünlüğe, kardeşliğe daha çok katkıda bulunmalarını isteyerek, "Üniversitelerde elde satırla dolaşan bir gençlik değil, tam aksine düşünen, üreten ve bununla birlikte hem kendini kazanan hem de milletine kazandıran bir gençlik olun" çağrısında bulundu. 
     Erdoğan, Başbakanlık Yeni Bina’da, 19 Mayıs Atatürk’ü Anma ve Gençlik ve Spor Bayramı kutlamaları kapsamında yurdun çeşitli illerinden ve KKTC’den gelen gençleri kabul etti. 
     Gençlere seslenen Erdoğan, bir milletin tarihinde çok önemli kavşak noktaları bulunduğunu 19 Mayıs 1919 tarihinin de bir devri kapatıp başka bir devri açan bir kavşak olduğunu söyledi. 
     19 Mayıs 1919 gününün milletin esarete karşı direnişi ortaya 
     koyduğu gün olduğunu ifade eden Başbakan Erdoğan, "19 Mayıs, cumhuriyetimizin ilk kıvılcımının ateşlendiği gündür. Osmanlı Devleti bakiyesi üzerinde Türkiye’nin temellerini atan Atatürk, bu kıvılcımdan hayat bulan büyük kurtuluş destanının bir hatırası olarak 19 Mayıs gününü cumhuriyetin sahibi olan gençlere armağan etmiştir" dedi. Başbakan Erdoğan, şöyle konuştu "Türk gençliği, tarih ve medeniyet mirasına sahip çıkarak, aydınlık yarınlara taşıyacak, dünyaya örnek uygarlık adımları atacaktır. Türkiye, sahip olduğu bu büyük servetle çağdaş dünyaya güzellikler taşıyacak, gelişmelere imza atacaktır. Cumhuriyetin emanetçileri olan gençlerimizi, tarihsel birikimimizi bilimle yoğurmakta, akılla vicdanı bütünlük içinde değerlendirmekte önemli mesafeler almıştır. Bugün geldiğimiz noktada Türkiye’nin geleceğinin bugünlerden çok daha parlak olacağına olan inancımız daha da pekişmiştir. Bu ülkenin güçlü ve müreffeh bir ülke olması milletimizin yüzünün daima gülmesi için sizlere çok önemli görevler düşmektedir. Bir gününüzü bile boşa harcamadan geleceğe hazırlanmanız, bilginize yeni bilgiler düşüncelerinize yeni düşünceler eklemeniz gerekiyor." 
     
     GENÇLERE TAVSİYELER 
     Hızla gelişen ve değişen bir dünyada millet olarak uygarlık yarışının en önlerinde koşabilmek için gençlerin çağın gereklerine uygun bir donanıma sahip olmasıyla mümkün olabileceğini ifade eden Erdoğan, boşa harcayacak bir tek bile dakikanın olmadığını söyledi. 
     Türkiye’yi hedeflerine vardırmak için samimiyetle çaba gösterenlerin önlerindeki engeller ne zor olursa olsun hedeflerine mutlaka ulaşacaklarını kaydeden Erdoğan, "Size en önemli tavsiyem tam bir özgüven içinde olunuz. Kendisine güvenin, ülkenize güvenin" dedi. 
     Türkiye’nin, cumhuriyetin 100. yılında bilgi toplumu olma hedefine ulaşmak zorunda olduğunu kaydeden Başbakan Erdoğan, şöyle konuştu 
     "19 Mayıs 1919 günü var oluş destanını yazmaya başlayan bir milletin gençleri olarak sizlere yakışan da şartlar ne olursa olsun yılmadan, usanmadan, Türkiye’yi yüksek hedeflerine ulaştırmak olacaktır. Lütfen, bütün arayışlarınızda, bütün sorgulamalarınızda bütün fikir üretiminizde birlik ve bütünlüğümüze kardeşliğimize daha çok katkıda bulunun. Bunu özellikle söylüyorum, üniversitelerde elde satırla dolaşan bir gençlik değil, tam aksine düşünen, üreten ve bununla birlikte hem kendini kazanan hem de milletine kazandıran bir gençlik olun. Bizler sizin Türkiye sevdanıza ve taşıdığınız büyük potansiyele her zaman inandık, güvendik. Türkiye’nin en büyük gücü milletimizin en büyük umudu sizlersiniz. 
     Türkiye’yi, parlak ideallerine ulaştırmak için çok çalışacağınıza dair tereddüdüm yoktur. Gözlerinizdeki ışıltıda Türkiye’nin aydınlık yarınlarını görüyor, heyecanlanıyorum. İnanıyorum ki aşkla, muhabbetle çalışarak medeniyet yolculuğundaki ülkemize büyük katkılarda bulunacaksınız. Bunun için özellikle bir şeyi çok önemsemeniz gerekiyor o da, okuyacak, okuduğumuzu düşüneceğiz, düşündüğümüzü uygulamaya koyacağız ve bunu muhakkak neticelendireceğiz. Neticesi olmadıktan sonra adeta avara bir kasnak gibi döner dururuz. Çünkü, bizim o neticeye ihtiyacımız var. Türkiye’nin o neticeye ihtiyacı var. 
     Muasır medeniyetler seviyesinin üstüne ancak böyle çıkılabilir. 
     Yolunuz ve bahtınız açık olsun." Başbakan Erdoğan, gençlerin bayramını kutladıktan sonra çeşitli hediyeler verirken, görme özürlü bir gence özel bir kol saati hediye etti. 
     Gençler de illerinden getirdikleri hediyeleri Başbakan Erdoğan’a sundular. 
     
</TEXT>
</DOC>
