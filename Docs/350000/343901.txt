<DOC>
<DOCNO> 343901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo30.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



MİLLİ TAKIM 
Yerimizde saydık 

Futbolda Milli Takımımız, FIFA dünya klasmanı mayıs ayı değerlendirmesinde 14. sıradaki yerini korumayı başardı. Geçen ay 719 puanı bulunan Türkiye'nin yeri, bu ay 7 puan yitirmesine karşın, 712 puanla değişmedi. Brezilya yine 1. sırada yer aldı. UEFA klasmanında geçen ay 10.sırada bulunan Türkiye, burada da yerini korudu. UEFA klasmanında birinciliği Çek Cumhuriyeti aldı. 

PLAJ FUTBOLU 
Çanta'da turnuva 

Avrupa Plaj Futbolu Şampiyonası, 24-26 Haziran'da İstanbul'da yapılacak. Silivri'nin Çanta Beldesi'nde gerçekleştirilecek şampiyonada Türkiye, Fransa, Portekiz, İspanya, İtalya, Ukrayna, Belçika ve İsviçre olmak üzere 8 takım mücadele edecek. 

SAMSUNSPOR 
Sağlam'dan veda sinyali 

Teknik Direktör Ertuğrul Sağlam sürpriz açıklamalar yaptı. Genç hoca, sıkıntılı bir sezon geçirdiklerini belirterek, bu şartlarda göreve devam etmesinin zor olduğunu söyledi. Sağlam, "Yerimde başka biri olsaydı Samsunspor küme düşerdi. Bu şartlarda devam edemem" dedi. 

SİVASSPOR 
Kartal tamam 

Sivasspor Yönetimi, Kırmızı - Beyazlı takımı 38 yıllık tarihinde ilk kez Süper Lig'e çıkaran Teknik Direktör İsmail Kartal'la yola devam etme kararı aldı. İdareciler yapılan görüşmelerin ardından genç hoca ile anlaşma sağladı. Kartal bir yıllık sözleşme yenileyecek. Başarılı teknik adam, "Süper Lig'de başarılı olacak bir kadro kurulması konusunda yönetime isteklerimi ilettim. Onlar da kabul ettiler" diye konuştu. 

Kupa Taksim'de 

Avrupa Şampiyonlar Ligi resmi sponsorlarından Canon, Atatürk Olimpiyat Stadı'ndaki finalde sahibini bulacak kupayı 19-24 Mayıs'ta Taksim Meydanı'nda sergileyecek. Kupa ile fotoğraf çektirmek isteyenler, bu olanaktan yararlanabilecekler. 

Yıldız yağmuru 

MasterCard Futbol Sözcüsü ve Alman Milli Takım Teknik Direktörü Jurgen Klinsmann final maçı için Türkiye'ye gelecek. Alman teknik adamın yanı sıra MasterCard futbol sözcüsü Jean Marie Pfaff da final için İstanbul'da olacak. 

Van Bommel Barça'da 

Hollanda futbolunun son yıllardaki en önemli yıldızları arasında gösterilen Van Bommel'in, Barcelona ile üç yıllığına anlaştığı açıklandı. PSV Eindhoven'da forma giyen 28 yaşındaki orta alan oyuncusu, takımıyla sözleşmesinin bu sezon sonunda biteceğini ve daha sonra İspanya Birinci Ligi'nde top koşturacağını dile getirdi. 

Chelsea'de kriz var 

İngiltere Premier Ligi Şampiyonu, Drogba ve Kezman'ın ayrılma sinyalleri vermesi üzerine golcü arayışlarına başladı. Drogba, Fransa'yı özlediğini ve geri dönmeye sıcak baktığını açıkladı. Kezman ise Mourinho'yu eleştirerek, "30 günde 8 maç yaptık. Ama ben 30 dakika oynadım. Londra'ya dolaşıp, para harcamak için gelmedim" diye konuştu. 

Souness artık istenmiyor 

Newcastle United taraftarları, Galatasaray'ın eski teknik direktörü Greame Souness'ı istenmeyen adam ilan etti. Newcastle'da yayınlanan yerel Evening Gazetesi'nde yapılan soru - cevap köşesinde taraftarlar, başarısızlığın faturasını İskoç hocaya kesti. Souness ise "Glasgow Rangers, Liverpool, Galatasaray gibi büyük takımlarda çalıştım. Sorun bende değil" dedi. 

Golsüz prova 

20 Yaş Altı Genç Milli Futbol Takımı, Suriye ile yaptığı özel maçta golsüz berabere kaldı. FIFA Dünya Gençler Şampiyonası'na hazırlanan milliler, Şenlikköy Stadı'ndaki çekişmeli mücadelede kendisine galibiyeti getirecek golü bir türlü bulamadı. 

HALTER 
Sibel'den iki madalya 

Güney Kore'de dün başlayan Gençler Dünya Halter Şampiyonası'nda, Sibel Özkan bir altın ve bronz madalya kazandı. 48 kiloda podyuma çıkan sporcumuz, silkmede altın, toplamda da bronz madalyanın sahibi oldu. Aynı sıklette mücadele eden Özlem Bilmez ise koparma, silkme ve toplamda 6. sırada yer aldı. Avrupa Büyükler Şampiyonası'nda üçüncülük kürsüsüne çıkan Erol Bilgin, 56 kiloda altıncı olarak hayal kırıklığı yaşattı. 

TENİS 
8 çeyrek final 

ITF 2. Uluslararası 18 Yaş Tenis Turnuvası'nın üçüncü gününde 8 sporcumuz çeyrek final biletini aldı. ENKA Spor Kulübü kortlarındaki organizasyonda erkeklerde Orçun Seyrek, İlhan Mutlu, Arsel Kumdereli, Sami Beceren ve Murat Kırtepe, bayanlarda ise Eylül Benli, Gözde Ünkaya ile Ece Fırat rakiplerini yenerek, bugünkü yarı finalde mücadele etme hakkı kazandılar. 

OKÇULUK 
Bebeğiyle yarışacak 

İspanya'da 20 Haziran'da düzenlenecek Dünya Okçuluk Şampiyonası'na katılacak milli takımda 5 aylık hamile olan Zekiye Keskin Şatır da yay gerecek. Hamileliği boyunca 5 aydır sürekli yarıştığını ve bu durumun bir problem yaratmadığını söyleyen Şatır, "Doktorum, yarışmamda bir sakınca olmadığını belirtti. Bu nedenle haziran sonuna kadar yarışmalara devam edeceğim" diye konuştu. 

BÜYÜKŞEHİR BELEDİYE 
Topbaş'tan ödül yağmuru 

İstanbul Belediye Başkanı Kadir Topbaş, kulüp bünyesinde başarılı olan sporcuları ödüllendirdi. 2000-2005 yılları arasında Olimpiyat, Dünya, Avrupa ve Balkan Şampiyonaları'nda dereceye giren 69 sporcuya ödüllendiren Topbaş, tekvandocu Bahri Tanrıkulu ile güreşçiler Şeref Eroğlu ve Mehmet Özal'a Kartal'da birer daire, diğer 66 sporcuya ise toplam 400 bin YTL'yi bulan para ödülü dağıttı. 

GSGM 
Soruşturma başlatıldı 

İstanbul Burhan Felek'te gerçekleştirilen Liselerarası ve Kulüpler İstanbul Şampiyonası'nda yaşanan hakem skandalına Gençlik ve Spor Genel Müdürlüğü el koydu. Milliyet'in 7 Mayıs'ta 'Güler misin, ağlar mısın' başlığıyla yayınladığı haberin ardından harekete geçen genel müdürlük yetkilileri, soruşturma başlattı. 

YÜZME 
Nazlı'dan bronz 

Yunanistan'ın başkenti Atina'da düzenlenen Akropolis Yüzme Turnuvası'nda mücadele eden Nazlı Uzman, 200 metre sırt üstünde bronz madalyanın sahibi oldu. Galatasaraylı sporcunun, 2.20.20'lik derecesiyle üçüncü sırayı aldığı yarışta, Macar Nikolett 2.15.86 ile birinci oldu. 


</TEXT>
</DOC>
