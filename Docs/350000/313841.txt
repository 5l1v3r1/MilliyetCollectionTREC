<DOC>
<DOCNO> 313841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy11.html </URL>
<DATE> 2005/02/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Genelkurmay Tüm atamalar uzmanlık ve liyakat ölçülerine göre yapılıyor 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri'nin TSK sorumluluk alanı içerisindeki tüm atamalarda uzmanlık ve liyakat ölçülerine uygun görevlendirmeler yaptığını belirterek, bu görevlendirme ölçütlerinin Irak'ın kuzeyi ve Irak'a yakın bölgelerde geçerli olduğu gibi TSK'nın görev ve sorumluluk alanındaki her bölge için de geçerliliğini koruduğunu kaydetti. 
     Genelkurmay Başkanlığı'nın resmi internet sitesinde yapılan açıklamada, dün bir gazetede yayınlanan yazısında ''İç Güvenlik Harekatı kapsamında bölgeye etkisiz rütbeli komutanlar atandığı şeklinde bir yorumun yer aldığı'' belirtildi. 
     Açıklamada, şöyle denildi 
     ''TSK, sorumluluk alanı içerisindeki tüm atamalarda uzmanlık ve liyakat ölçülerine uygun görevlendirmeler yapmaktadır. Bu görevlendirme ölçütleri Irak'ın kuzeyi ve Irak'a yakın bölgelerde geçerli olduğu gibi TSK'nın görev ve sorumluluk alanındaki her bölge için de geçerlidir. Her rütbedeki personel zorluk derecesine bakmaksızın kendilerine verilen her görevi direktifler doğrultusunda, hakkıyla ve dirayetiyle yerine getirmektedir. TSK'nın karakteri görev, liyakat, uzmanlık, bağlılık ve cesaret kavramlarıyla tanımlanır. 
     Tüm dünyanın gıptayla baktığı Türk Ordusu'nun nitelikleri söz konusu köşe yazarına bir kez daha anımsatılırken, aynı zamanda, kendisine TSK'ya sınırları aşan eleştiride bulunmasından dolayı basın etiğinin gereklerini de anımsatmak, bu tutumunun esefle karşılandığını belirtmek TSK'nın sorumluluğudur.'' 
     
</TEXT>
</DOC>
