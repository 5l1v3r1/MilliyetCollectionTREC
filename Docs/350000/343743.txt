<DOC>
<DOCNO> 343743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo36.html </URL>
<DATE> 2005/05/18/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Fenerbahçe ikinci başkanı Özdemir ''Bu hafta şampiyonluk haftasıdır'' 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sarı-lacivertli takımın deplasmanda Diyarbakırspor ile yaptığı lig maçında başkan Aziz Yıldırım’a edilen küfürleri Diyarbakırspor taraftarına mal etmediklerini belirterek, "Onlar Galatasaray taraftarıdır" dedi. 
     Fenerbahçe’nin bu akşamki antrenmanı öncesi Samandıra Tesisleri’ni ziyaret eden Özdemir, basın mensuplarının sorularını yanıtladı. 
     Özdemir, Galatasaray Kulübü Başkanı Özhan Canaydın’ın, "Anadolu’da da Aziz Yıldırım’a küfür edildiği" şeklindeki sözlerini yanlış bulduğunu ifade ederek, şunları kaydetti 
     "Anadolu’nun hiçbir yerinde Fenerbahçe Kulübü Başkanı’na küfür edilmiyor. Trabzon’da alkışlandık. Diyarbakır’da 1-2 kendini bilmez küfür etti. Medyada da görünüyor. Bunlar sarı-kırmızılı forma giyen Galatasaray taraftarıydı. Bu küfürleri Diyarbakır seyircisine mal etmiyoruz, onlar Galatasaray taraftarıdır. Şu anda da en çok Fenerbahçe Kulübü Başkanı ve takımına küfür eden grup olarak Galatasaray taraftarını gösterebilirim." 
     
     PAUL LE GUEN HABERLERİ 

     Nihat Özdemir, Fenerbahçe Kulübü’nün, Christoph Daum’un yerine Fransız teknik adam Paul Le Guen’i takımın başına getireceği şeklinde medyada son günlerde yer alan haberlerin, Galatasaraylıların bir oyunu olduğunu düşündüklerini söyledi. 
     Özdemir, "Bu haberleri Galatasaray’ın, Fenerbahçe’yi bozma oyunu olarak düşünüyoruz. Bunun böyle olduğunu birçok arkadaşımız ispatladı. 
     Bunlar, ’Fenerbahçe’yi zor durumda bırakıp, Pazar akşamı oynanacak maç için avantaj sağlayalım’ diye düşünüyorlar" şeklinde konuştu. 
     Fenerbahçe’nin, bu sezon şampiyon olmasa bile teknik direktör Daum ile yoluna devam edeceğini vurgulayan Özdemir, "Daum’la görüşmeler devam ediyor. Bu sene şampiyon olamasak da devam edeceğimizi ifade ettik. Daum’dan memnunuz. 30 yıl aradan sonra sonra inşallah 2 kez üst üste şampiyonluğu Daum ile yaşamış olacağız" dedi. 
     Özdemir, anlaşmalarındaki maddelerin sorun çıkaracağını düşünmediğini, önemli bir şey olmazsa Daum ile anlaşmayı imzalayacaklarını bildirdi. 
     
     ÖRNEK DAVRANIŞ 

     Nihat Özdemir, İngiltere Premier Ligi şampiyonu Chelsea’nin, Manchester United ile oynadığı karşılaşmada, rakip futbolcular tarafından sahaya çıkarken alkışlanmalarının medyada örnek gösterildiğini hatırlatarak, "Bu, neden Fenerbahçe’nin stadında da yaşanmasın Bunun için onları bekliyoruz" ifadesini kullandı ve aynı davranışı Galatasaraylı futbolculardan beklediklerini ima etti. 
     
     BU HAFTA ŞAMPİYONLUK HAFTASI 

     Bu haftanın Fenerbahçe için çok önemli olduğunun belirten Özdemir, bekledikleri coşkuyu taraftarda göremediklerini belirterek, "Bu hafta şampiyonluk haftası olduğunun herkes bilincine varmalı" dedi. 
     Taraftarların, evlerini ve her yeri bayraklarla süslemesi gerektiğini kaydeden Özdemir, "Sevinç gösterileri başlasın. İnşallah Pazar günü Galatasaray’ı yenip, hem Türkiye Kupası’nın rövanşını alacağız, hem de uzun bir aradan sonra üst üste 2. şampiyonluğumuzu elde edeceğiz" diye konuştu. 
     Özdemir, Galatasaray derbisinde, rakiplerinin kupa derbisinde elde ettiği 5-1’lik skordan daha farklı bir skor aramadıklarını, sadece galibiyeti hedeflediklerini kaydetti. 
     
</TEXT>
</DOC>
