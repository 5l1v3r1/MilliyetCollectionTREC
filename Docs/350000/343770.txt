<DOC>
<DOCNO> 343770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur23.html </URL>
<DATE> 2005/05/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
KOÜ'de olaylara karışan 1 öğretim üyesi ile 10 öğrenci aranıyor... 
</HEADLINE>
<TEXT>

     Kocaeli Üniversitesi’nde KOÜ , Deniz Gezmiş, Yusuf Arslan ve Hüseyin İnan’ın ölümlerinin 33. yılı dolayısıyla pankart asmak isterken çıkan olaylara karıştığı gerekçesiyle haklarında soruşturma başlatılan 1 öğretim üyesi ile 10 öğrencinin arandığı bildirildi. 
     AA muhabirinin edindiği bilgiye göre, Kocaeli Üniversitesi’nce 2-6 Mayıs tarihleri arasında Umuttepe Yerleşkesi’nde düzenlenen Bahar Şenlikleri’nde, bir grup öğrenci tarafından Deniz Gezmiş ve arkadaşlarının fotoğraflarının yer aldığı pankartın asılmaya çalışılması sırasında jandarma ile grup arasında çıkan olaylara karıştığı gerekçesiyle haklarında soruşturma açılan 1 öğretim üyesi ile 10 öğrenci jandarma tarafından aranıyor. 
     Jandarma tarafından aranan KOÜ Tıp Fakültesi’nde görevli Yrd. Doç. 
     Dr. Ö.K. hakkında rektörlük tarafından da idari soruşturma başlatıldığı öğrenildi. 
     Kocaeli Üniversitesi Umuttepe Yerleşkesi’nde 6 Mayıs Cuma gecesi pankart asmak isteyen grup ile jandarma arasında kavga çıkmış, jandarmanın uyarı ateşi sırasında Levent Çemder isimli er ağır yaralanmıştı. Haydarpaşa GATA’da tedavi gören Levent Çemder, 16 Mayıs Pazartesi günü hayatını kaybetmişti. 
     Olaylarda 9 kişi gözaltına alınmış, 1 kişi tutuklanmıştı. 
     
</TEXT>
</DOC>
