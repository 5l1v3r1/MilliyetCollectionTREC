<DOC>
<DOCNO> 349092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun12.html </URL>
<DATE> 2005/06/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
New York Times Kurnaz'ın El Kaide'ci olduğunun kanıtı yok 
</HEADLINE>
<TEXT>

     New York Times gazetesi, El Kaide savaşçısı olduğu savıyla üç yıldır Guantanamo’da tutulan Murat Kurnaz’ın ABD’ye karşı savaştığı veya savaşmayı planladığına ilişkin herhangi bir kanıtın bulunmadığını yazdı. 
     El Kaide savaşçısı olduğu savıyla üç yıldır Guantanamo’da tutulan Türk vatandaşı Murat Kurnaz’ın başına gelenler ABD basınında yer bulmayı sürdürüyor. New York Times gazetesi, Kurnaz’ın ABD’ye karşı savaştığı veya savaşmayı planladığına ilişkin herhangi bir kanıt bulunmadığını yazdı. 
     New York Times gazetesi "Bir Müslümanın Guantanamo Serüveni" başlıklı uzun haberinde El Kaide savaşçısı olduğu gerekçesiyle üç yıldır Guantanamo’da tutulan Türk vatandaşı Murat Kurnaz’ın başına gelenleri değerlendirdi. Gazete, Almanya’nın Bremen kentinde yaşayan Murat Kurnaz’ın İkiz Kuleleri yerle bir eden 11 Eylül 2001 tarihindeki saldırıdan iki ay sonra Pakistan’da gözaltına alınarak Amerikan askerlerine teslim edildiğini anımsattı. 
     İkiz Kulelere saldırıda kullanılan uçaklardan birini kullandığı sanılan Mohamed Atta ile herhangi bir bağlantısının ortaya çıkarılmamasına karşın Kurnaz’ın Guantanamo’ya gönderildiğine dikkat çekilen haberde, Kurnaz’ın bir intihar saldırısı gerçekleştirdiği öne sürülen arkadaşı Selçuk Bilgin’in ise hayatta olduğunun belirlendiği kaydedildi. 
     Kurnaz ve Bilgin’i araştıran Alman yetkililerinin ABD’nin Kurnaz’la ilgili suçlamaları şaşkınlıkla karşıladıklarını belirten New York Times’a konuşan Bremen savcısı Uwe Picard da Bilgin için "Burada yaşıyor. Hala hayatta" dedi. 
     Amerikan belgelerinin, Kurnaz’la ilgili kanıtların kendisini suçlu göstermekten çok temize çıkardığını kaydeden gazete, Guantanamo’daki mahkemenin geçen Eylül ayında verdiği Kurnaz’ın düşman savaşçısı olduğu kararına karşın Kurnaz davasının görüldüğü federal mahkeme yargıcı Joyce Hens Green’in Kurnaz’ı suçlayan bir tek belge bulduğunu, bu belgedeki iddiaların ise kanıtlanmadığını söylediğini anımsattı. 
     New York Times, "Kurnaz konusunda yapılan araştırma, ABD’ye karşı savaştığı veya bunu yapmayı planladığı yolunda herhangi bir kanıt bulunmadığını ortaya koydu" diye yazdı. 
     
</TEXT>
</DOC>
