<DOC>
<DOCNO> 337100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo35.html </URL>
<DATE> 2005/04/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Özkan Sümer Geçen sene Denizlspor-Fenerbahçe maçında şike yapıldı 
</HEADLINE>
<TEXT>

     Trabzonspor Kulübü eski başkanı Özkan Sümer, İstanbul Teknik Üniversitesi İTÜ Beden Eğitimi Bölümü tarafından Üniversite'nin Ayazağa'daki yerleşkesinde düzenlenen toplantıda, ''Stadyumlarda Güvenlik ve Tel Örgüler'' konularında öğrencilerle görüşlerini paylaştı. 
     Yönetimlerin oluş biçimine bakıldığında futbolun neden bu kadar çarpık olduğunu ortaya koymuş olacaklarını kaydeden Özkan Sümer, ''Ülkemizde şiddeti yaratan mekanizmaların başında yöneticiler var. İnsanların 5 farklı yönetici olma kriteri var. Önemsenme ihtiyacı, ilişki geliştirme, siyasi bir hamle, sosyal bir statü elde etmek veya gerçek anlamda kulübüne hizmet etmek için yönetici olunuyor. Yöneticiler şiddetin hazırlayıcısı oluyor'' dedi. 
     Yöneticilerin yapay taraftar gruplarına egemen olarak istedikleri şeyleri yaptırdığını anlatan Sümer, ''Bu taraftar grupları şiddetten beslenir. Taraftarlık onlar için iş olmuştur. Bu işle ev, araba alan taraftarlar var. Büyük kulüplerin kitle olaylarını kullanma eğilimlerinin temel nedeni saha içinde değilde başka yollarla başarılı olmak. Oysa büyük kulüpler ülke geneline örnek olmalı'' diye konuştu. 
     Özkan Sümer, kulüplerin yarattığı bu canavarı yine kulüpler yok etmeye çalışmasına rağmen bunun kolay olmadığının görüldüğünü, yasal değişikliklerin de çok etkili olmadığını söyledi. 
     Medyanın kitle olaylarını dengede tutmak için hiçbir çaba göstermeyip, kışkırtıcılık yaptığını, güvenlik görevlilerin de şiddet yanlılarına bir kısım imkanlar verdiğini ileri süren Sümer, ''Zaman zaman tutuklanan şiddet yanlısı taraftarların yöneticilerin müdahalesiyle serbest bırakıldığını gördük'' diye konuştu. 
     Trabzon'da tel örgüleri Fenerbahçe maçı öncesi kaldırdıklarını anlatan Sümer, şöyle devam etti 
     ''Tel örgüler hiçbir zaman şiddeti önleyemez. Tel örgüleri kaldırmadan taraftar gruplarıyla konuştuk. Tel örgüleri kaldırarak, taraftarlara sorumluluk verdik. Fenerbahçe maçı öncesi en zor şartlarda bu kararı aldık. Ama Fenerbahçe ummadığımız sayıda taraftar kitlesiyle geldi. Yapılan kontrollerde onlarda döner bıçakları çıktı. Stada da güvenlik güçlerince çok iyi aranmadan alınmışlar. Kışkırtıcılık yaptılar. Fenerbahçeli bir yönetici onlara 'terörist' dediğim zaman 'onlar saygın, okumuş taraftarlarımız' dedi. Daha sonra aynı yönetici aynı insanları şiddet grupları olarak nitelemiştir. Bütün bunlardan geçen Trabzonspor, artık davranış, anlayış ve yaklaşımdan 3 kez ödül almıştır. Sonuçta iyi olanda kötü olan da taraftar değil, yönetimlerdir. Gerçek taraftarın gelmesi için statlardan şiddet uzaklaştırılmalı.'' 
     
     SORULAR 
     Özkan Sümer, Fenerbahçe-Denizlispor maçında Daum ile Giray Bulak arasında yaşanan olayların sorulması üzerine, ''Teknik adam bir liderdir, kitleye davranışlarıyla mesajlar vermeli. Teknik adamın yanlış yapmaya hakkı yok. Gidip bir teknik adama söz dahi söyleyemez. Bu olaylar son derece çirkin'' dedi. 
     Sümer, bir öğrencinin, ''Fenerbahçe Kulübü Başkanı Aziz Yıldırım, Beşiktaş Teknik Direktörü Rıza ile ilgili pankartın gözden kaçtığını söyledi, bu mümkün mü '' şeklindeki sorusu üzerine, ''Demekki taraftar gruplarını Aziz bey yönetiyor. Bu şekilde yönetimin taraftar grupları üzerinde egemenliğini açıklamış oldu. Taraftarlar bağımsız olmalı'' diye konuştu. 
     Bir öğrencinin, ''Trabzonspor 1996'da şampiyonluğa oynarken Fenerbahçe'ye yenilmiş ve düşüşe geçmişti. Neden böyle oldu '' şeklindeki sorusunu Özkan Sümer, şöyle yanıtladı 
     ''Bu çok ibret verici bir olay. Trabzon'a 10 bin güvenlik görevlisi getirildi. Kent kuşatıldı. İnsanların moralleri çökertildi. Devletin terör yarattığı noktaya geldik. O dönem kulüp başkanı televizyonlarda kitleyi, devleti nasıl kandırmasını büyük bir başarı olarak gösterdi. Trabzon'da 2 genç taraftar intihar etti. Bir insan böyle bir olayı nasıl övünerek anlatır. Ölen 2 gencin hesabını kim verecek. Trabzon çok acılar çekti. Trabzon yok olma noktasına geldi. Bunun bedelini hiç kimse ödemedi.'' Özkan Sümer, Kulüpler Birliği Başkanı İlhan Cavcav'ın ''Teşvik suç değildir'' dediğini, sonra da ''Türkiye'de teşviği 4 büyük kulüp veriyor'' dediğini, bunun üzerine gildilmediğini söyledi. 
     Sümer, geçen sene Denizlispor-Fenerbahçe maçında ev sahibi ekibin tüm biletleri Fenerbahçe'ye vererek, ev sahibi niteliğini yitirdiğini, bunun açık ve net bir şike olduğunu söyledi. 
     
</TEXT>
</DOC>
