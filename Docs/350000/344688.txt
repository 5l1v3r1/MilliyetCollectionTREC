<DOC>
<DOCNO> 344688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/ekonomi/eko01.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına çıkışta '300 bin yasaklı' 
</HEADLINE>
<TEXT>


Kamu bankalarına, TMSF'ye ve Maliye'ye borcu nedeniyle yurtdışına çıkışı yasaklanan kişi sayısı 300 bine ulaştı. Bunların 250 bini vergi borçlusu 

Tolga Şardan - Ankara 

Haklarında dört ayrı uygulamaya gereği 'yurtdışına çıkış yasağı' konulan Türk vatandaşlarının sayısı 300 bine yaklaştı. 146 bin Türk ve yabancı uyruklu için de 'yurda giriş yasağı' uygulandığı öğrenilirken, İçişleri Bakanlığı kayıtlarına göre, yürürlükteki Pasaport Yasası'nın 22. maddesine göre halen üç ayrı yöntemle yurtdışına çıkış yasağı uygulanıyor. 
Bu kapsamda, ilk sırayı Maliye Bakanlığı'na vergi borcu olan mükellefler oluşturuyor. Maliye, devlete vergi borcu bulunan 251 bin 566 kişi hakkında çıkış yasağı uyguladı. Yasaklı kişiler, Maliye ile yaptıkları ödeme planı kapsamında vergi borçlarını ödedikten sonra yasakları kaldırılıyor. 
İkinci sırayı, hakkında mahkeme kararı bulunanlar alıyor. Mahkemelerin, çeşitli dosyalar üzerinde verdikleri yurtdışına çıkış yasakları gereği 26 bin 41 kişi yurtdışına çıkamazken, İçişleri Bakanı'nın yetkisini kullanarak koyduğu yasak sayısı ise sadece 756 oldu. İçişleri Bakanı, güvenlik birimlerinin teklifi ile sakıncalı kişiler için yetkisini kullanarak yurtdışına çıkış yasağı koyuyor. 
Son dönemde Bankalar Yasası'na eklenen bir maddeyle, bazı kamu bankaları kredi borçlusu müşterilerine de yurtdışına çıkış yasağı uyguluyor. İçişleri Bakanlığı'nın itirazına neden olan bu uygulamada, Vakıfbank, Halkbank ve Ziraat Bankası, kredi alıp geri ödeme yapmayan borçlulara, borç sınırı gözetmeksizin yurtdışına çıkış yasağı koymaya başladı. 
Ayrıca, Tasarruf Mevduatı Sigorta Fonu da aynı uygulamayı yaparken, bu kapsamda toplam 11 bin 879 kişiye yurtdışına çıkış yasağı konuldu. Eski SHP Genel Başkanı Erdal İnönü ve eşi Sevinç İnönü için de Vakıfbank yönetimi tarafından yurtdışına çıkış yasağı konulmuştu. Böylece, dört ayrı uygulamayla toplam 290 bin 242 kişiye yurtdışına çıkış yasağı konuldu. 

Yurda giriş yasaklılar 
İçişleri Bakanlığı, yurtdışına çıkış yasağı uygulamasının yanı sıra yurda giriş yasağı uygulaması da gerçekleştiriyor. Bu kapsamda, çoğunluğu daha önce fuhuş nedeniyle sınırdışı edilmiş yabancı uyruklular ile bazı nedenlerle yurtdışına çıkış yapmış Türk vatandaşları için söz konusu uygulama yapılıyor. 
Çoğu fuhuştan sınırdışı edilmiş kişilerin yer aldığı 'süreli yurda giriş yasağı' 92 bin 500 kişi, 'süresiz yurda giriş yasağı' ise 54 bin kişi için uygulanıyor. 


</TEXT>
</DOC>
