<DOC>
<DOCNO> 347196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy20.html </URL>
<DATE> 2005/05/30/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Hagel "Ermeni soykırımı iddiaları karşısında Türkiye gibi düşünüyorum" 
</HEADLINE>
<TEXT>

     Başbakan Recep Tayyip Erdoğan'ın, ABD'li Senatör Chuck Hagel'i kabulünde terörle mücadele ve Kıbrıs konuları ile iki ülke arasındaki ilişkiler ve bölgesel konuların in ele alındığı belirtildi. 
     Alınan bilgiye göre, Başbakanlık Merkez Binası'ndaki kabulde, Senatör Hagel, iki ülke arasındaki stratejik ortaklığa vurgu yaptı. 
     Hagel görüşmede, iki ülke ilişkilerinde zaman zaman ''iniş ve çıkışların'' yaşandığı değerlendirmesini yaparak, ''İki ülke arasındaki ilişkilerde, iniş döneminin ardından, çıkışa yöneldik'' ifadesini kullandı. 
     Başbakan Erdoğan da iki ülke arasında stratejik öneme sahip ortaklığın bulunduğunu belirterek, Türkiye'nin, bölge barışına katkısını sürdürmekte kararlı olduğunu ifade etti. 
     Afganistan, İsrail, Filistin'e yaptığı ziyaretlerini ve ISAF'ın komutasını yeniden Türkiye'nin üstlendiğini hatırlatan Erdoğan, bunların bölgesel barışa katkının bir göstergesi olduğunu ifade etti. 
     Erdoğan, Türkiye'nin, Irak'ın demokratikleşmesi sürecine katkısının bundan sonra da devam edeceğini söyledi. 
     Başbakan Erdoğan, terörle mücadelenin önemine işaret ederek, Türkiye'nin yıllarca PKK terörü ile uğraştığını ve hala uğraşmaya devam ettiğini dile getirdi. 
     Türkiye'nin 40 bine yakın insanını teröre kurban verdiğini kaydeden Erdoğan, teröre karşı ortak mücadelenin önemine değindi. 
     Başbakan Erdoğan, Kıbrıs ile ilgili değerlendirmesinde, KKTC'nin Annan Planı'na evet dediğini anımsatırken, ancak cezalandırılan tarafından KKTC olduğunu, Rum tarafının ise ödüllendirilerek AB'ye alındığını söyledi. 
     Türkiye-AB ve Türkiye-ABD ilişkilerinin birbirlerini bütünleyen ilişkiler olduğunu vurgulayan Başbakan Erdoğan, ABD kongresinde sözde Ermeni soykırımı iddialarının reddedilmesinden duyduğu memnuniyeti belirterek, ABD Başkanı Bush ve öneri reddeden kongre üyelerine teşekkür etti. 
     Hagel ise ABD heyetinin, KKTC'ye ziyaretinin Türkiye'ye verilen önemin bir göstergesi olduğunu vurgulayarak, sözde Ermeni soykırımı iddiaları karşısında Türkiye gibi düşündüğünü söyledi. Hagel, konunun bilim adamları, sosyal bilimciler ve tarihçiler tarafından araştırılması ve çıkacak sonuca herkesin katlanması gerektiğini belirtti. 
     Senatör Hagel, Başbakan Erdoğan'a, Irak, Kıbrıs, terörle mücadele ve diğer konuları görüşmek için Başkan Bush'un kendisini heyecanla beklediğinden emin olduğunu ifade etti. 
     Hagel, görüşmede Erdoğan'a İran'nın nükleer programı hakkındaki düşüncelerini de sordu. 
     Erdoğan, Uluslararası Atom Enerjisi Ajansı'nın kararlarının uygulanması gerektiğini İran'a ziyaretinde de açıkladığını anımsattı. 
     
</TEXT>
</DOC>
