<DOC>
<DOCNO> 332822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo30.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KÜÇÜKLER 

Avrupa Koleji şampiyon 
İstanbul Küçük Erkekler ve Bayanlar Basketbol İl Birinciliği dün oynanan final karşılaşmalarıyla sona erdi. 160 okulun katıldığı müsabakalar sonunda, erkekler finalinde Bilfen Koleji'ni 65 - 60 yenen Avrupa Koleji birinciliği aldı. Coachluğunu Ertuğrul Özceylan'ın yaptığı Avrupa Koleji'nden Merthan Mutlu sayı kralı oldu. Bayanlarda ise Şehit Öğretmenler İlköğretim Okulu, Şehit Kamil İlköğretim Okulu'nu 65 - 17 mağlup ederek birinciliği elde etti. Türkiye finalleri 27 Nisan'da Muğla'da başlayacak. 

MAVİ KUPA 

Boğaziçi galip 
Mavi Kupa Üniversitelerarası Basketbol Şenliği'nin İstanbul grubu maçları, İTÜ Ayazağa Tesisleri'nde başladı. Mavi Jeans'in sponsorluğunda organize edilen ve bu yıl sekizincisi gerçekleştirilen etkinliğin açılış törenine Basketbol Milli Takımları Genel Menajeri Doğan Hakyemez, Basketbol Federasyonu Dış İlişkiler Sorumlusu Emir Turam ve Lig Koordinatörü Ayhan Özgümüş de katıldı. Ünlü DJ Geveze'nin sunuculuğunu yaptığı açılışta, Manga Grubu da bir konser verdi. Kupada ilk gün sonuçları şöyle İTÜ - Boğaziçi Üniv. 58 - 61, Mimar Sinan Üniv. - Kültür Üniv. 54 - 48, Marmara Üniv. - Maltepe Üniv. 76 - 54. 

BASKETBOL 

Büyük Kolej'den erteleme 
Basketbol Ligi'nde kümede kalma savaşı veren Büyük Kolej, ligden çekilme konusunda dün düzenleneceği açıklanan toplantıyı bugüne erteledi. 86 - 78 mağlup oldukları Darüşşafaka maçında hakemlerin taraflı bir yönetim gösterdiğini iddia eden Ankara kulübü, bu tip önemli bir kararın aceleye getirilmemesi gerektiğini düşünerek, ertelemeye gitti. Bu arada MHK Başkanı Metin Şahin, "Hakemlerimiz fevkalade dürüst maçlar yönetiyor" dedi. 

KARATE 

Millilerden 5 madalya 
İtalya'da gerçekleştirilen Golden League müsabakalarında mücadele eden Karate Milli Takımı 6 madalya kazandı. Bayanlar 53 kiloda tatamiye çıkan Gülderen Çelik ilk sırayı alırken, aynı sıklette madalya mücadelesi veren Vildan Doğan ikinci oldu. Erkekler 70'te Serkan Yağcı ile ümitler artı 75'te Enes Erkan altın madalyayı boynuna takarken, 65'te İdris Demir gümüş, Bahattin Kandaz da bronz madalyanın sahibi oldu. 

SUTOPU 

Heyecan başlıyor 
Deplasmanlı Sutopu Ligi'nde final serisi ve klasman grubu maçları bugün İstanbul'da başlayacak. Ataköy Avni Akyol Kapalı Yüzme Havuzu'nda gerçekleştirilecek organizasyonda Galatasaray ile Adalar Su Sporları Kulübü ASSK şampiyonluk için mücadele edecek. Normal sezonda rakibini iki maçta da yenen Sarı - Kırmızılılar, seriye 1-0 önde başlayacak. Klasman grubunda ise İYİK ile Heybeliada üçüncülük, ENKA ile ODTÜ beşincilik, Kınalıada da, Yeşilyurt'la yedincilik için karşı karşıya gelecek. 

FUTBOL 

Danone şöleni devam ediyor 
UFUK TUNCAELLİ 

Milli Eğitim Bakanlığı - Danone 2004 - 2005 Küçükler Futbol Türkiye Şampiyonası elemelerine Antalya'da oynanan maçlarla devam ediliyor. 81 ilden 2002 okul takımının başvurduğu seçmelerde, grup birincileri bir üst tura çıkacak. Turnuva sonunda teknik direktör Rıdvan Dilmen'in seçtiği takım, ülkemizi eylül ayında Fransa'nın Lyon kentindeki Dünya Şampiyonası'nda temsil edecek. 

OKÇULUK 

Karaçam'dan 3 rekor 
Kayseri'de düzenlenen İlkbahar Türkiye Okçuluk Şampiyonası'nda 3 Türkiye rekoru kıran Mustafa Şahin Karaçam, başarısıyla milli takıma seçildi. Toplam puanda 1440 üzerinden 1339, 30 okta 356, 18 okta da 171 puan alan Karaçam, yeni Türkiye rekorlarının sahibi olurken, şampiyonada Kayseri bölgesi, takım halinde ikinci sırayı aldı. 

OTOMOBİL 

Ege'de klasik oto rüzg rı 
İzmir'de 19-22 Mayıs tarihleri arasında sekizincisi düzenlenecek olan Uluslararası Klasik Otomobil Batı Ege Rallisi'nin tanıtım toplantısı dün İstanbul'da yapıldı. Ural Ataman Klasik Otomobil Müzesi'nde düzenlenen basın toplantısında konuşan Klasik Otomobil Kulübü Başkanı Aydın Harezi, yarışmada 1905-1975 yıllarında üretilmiş araçların mücadele edeceğini söyledi. 

UNIVERSIADE 

Futbolcular şova hazır 
İzmir'de 11-21 Ağustos tarihleri arasında düzenlenecek Universiade'ye katılacak olan milli takım, dün İzmirspor'la yaptığı hazırlık maçını 3-0 kazandı. Milli takım, 2. Lig B Kategorisi'nde mücadele eden rakibi karşısında Ali, Şükrü ve Hazan Kabze'nin golleriyle sonuca gitti. Ay - Yıldızlı ekibimiz, ikinci özel maçını bugün saat 17.00'de Özer Türk Stadı'nda Karşıyaka ile oynayacak. 

DENİZLİSPOR 

Ersen Martin'le Ömer'e teklif 
Denizlispor'un iki golcüsü Ersen Martin ile Ömer Rıza'ya Almanya'dan transfer teklifi geldi. Futbol Şube Sorumlusu Turgut Dalaman, dün düzenlediği basın toplantısında, "Köln takımı Ersen ve Ömer Rıza'ya, Wolfsburg ise Ersen'e resmen talip oldu. Ayrıca, Hollanda'nın PSV Eindhoven takımının menajerleri de Ersen Martin'i izliyor" dedi. 

TBMM 

Yılmaz Mafya devletin sorunu 
GÜNSELİ ÖNAL 

Devlet eski Bakanı Mehmet Ali Yılmaz, mafya - spor ilişkisi hakkında TBMM Araştırma Komisyonu'na bilgi verdi. Yılmaz, "Paranın olduğu her yerde mafya olur. Mafya sporun değil, devletin sorunu. Devlet önlemini almalı" dedi. Trabzonspor'un Onursal Başkanı, federasyona çok fazla mali kaynak aktarılması ve fazla yetki verilmesinin de yanlış olduğunu savundu. 

BOKS 

Mike Tyson'a rakip McBride 
Dünya eski Ağır Sıklet Boks Şampiyonu Mike Tyson bir kez daha ringlere dönmeye hazırlanıyor. 38 yaşındaki ünlü boksörün, İrlandalı Kevin McBride ile karşılaşacağı belirtildi. Müsabakanın Washington MCI Center'da 11 Haziran'da yapılması için tarafların anlaştığı bildirildi. 31 yaşındaki McBride'ın 32 galibiyeti, 4 yenilgisi ve bir de beraberliği bulunuyor. Son olarak geçen temmuz ayında ringe çıkan Mike Tyson karşılaşmada İngiliz Danny Williams'a mağlup olmuştu. 

FUTBOL 

Barça'da panik yok 
Ezeli rakibi Real Madrid'e 4-2 yenilen Barcelona, İspanya Ligi'nde şampiyon olacağından en ufak bir şüphe duymuyor. Katalan ekibinin Başkanı Juan Laporta, galibiyetin Real'e umut vermesinin normal olduğunu belirtip, "Zafere ulaşmak bizim elimizde. La Liga'da şampiyonluk bizimdir. Ben bunu 4 puan fark varken söylemiştim. Şimdi fark 6 puan. Negatif gördüğümüz birşey yok" diye konuştu. 

FUTBOL 

İsrail'de Lazio isyanı 
Lazio'nun Livorno ile oynadığı İtalya Ligi karşılaşmasında ev sahibi ekibin taraftarlarının Olimpiyat Stadı'na Nazi bayrakları asıp, aşırı sağcı tezahüratlar yapması İsrail'de tepkiyle karşılandı. Yediot Ahronot gazetesinin başı çektiği İsrail basını, ceza verilmesini istediği İtalyan ekibini UEFA'ya şikayet etti. 

FORMULA 

Montoya şüpheli 
Tenis oynarken omuzunu sakatlayan ve bu nedenle Bahreyn Grand Prix'sinde yarışamayan Juan Pablo Montoya'nın San Marino'da da mücadele etmesi belirsiz. McLaren'in Kolombiyalı sürücüsünün 24 Nisan'da Imola Pisti'nde koşulacak yarış öncesi bir dizi testten geçeceği belirtildi. 29 yaşındaki tecrübeli pilotun, San Marino'da sahne alıp, alamayacağı bu hafta içinde yapılacak kontrollerden sonra belli olacak. 


</TEXT>
</DOC>
