<DOC>
<DOCNO> 306674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/spor/spo01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü güvenlik merkezi 
</HEADLINE>
<TEXT>


Federasyonun pilot stat seçtiği İnönü'de kuş uçmasına bile imkan tanınmayacak. 84 kamerayla taraftarlar kontrol altına alınacak, gişeler dışarı taşınacak, kaçak seyirci girişine fırsat tanınmayacak 

SÜLEYMAN HATISARU 


Şiddetin önü kesilecek 
İLK yarıda tribündeki üzüntü verici olayla adından söz ettiren İnönü Stadı, ikinci devrede bambaşka bir kimliğe bürünmeye hazırlanıyor. Federasyon tarafından oluşturulan Stat Güvenlikleri Komisyonu tarafından pilot stat seçilen İnönü Stadı'nda bir dizi yenilikler yapıldı. BJK Kulübü Güvenlik Genel Müdürü Gürkan Önler, güvenlik sistemini daha da geliştirerek, 60 olan kamera sayısını 84'e çıkardıklarını açıkladı. 

Çatışmaya önlem alındı 
KAMERALAR stat dışını, turnikeleri, büfe koridorlarını ve saha içini tamamen kontrol altına alacak. İnönü'nün çevresi tümüyle bariyerlerle kaplanıp, taraftarların hiçbir şekilde karşı karşıya getirilmeden içeri sokulması sağlanacak. Stat içi ve dışıyla ilişkiyi kesmek için parmaklıklar saç kaplamasıyla kaplandı. Bilet satış gişeleri stat dışına taşınırken, tahliye kapıları da artırıldı. 

Umutlu mesajlar 

EMRE Aşık ile takımda kendine yer bulmak için çalışan Berkant Göktan, ikinci yarıdan umutlu olduklarını söylediler. Emre, sakatlığının 2-3 hafta içinde geçeceğini belirtip, "İnşallah Konya'ya karşı oynarım. Her hafta daha iyiye gidiyoruz" dedi. Berkant ise, "Kendimi göstermeye çalışıyorum. Hiç pişman olmadım. Beşiktaş'ta çok mutluyum. İkinci yarı çok farklı olacak" diye konuştu. 

Yuvaya döndüler 

Fotoğraflar Rahman Sağıroğlu 

Siyah- Beyazlı takım, Antalya'da bir hafta süren kamp dönemini tamamlayarak, dün sabah İstanbul'a döndü. Sis nedeniyle 1.5 saatlik rötarla inen Beşiktaş kafilesi, daha sonra ayaklarının tozuyla yönetici Süleyman Eren'in sahibi olduğu şirketin CNR'daki standını ziyaret etti. Beşiktaş, öğleden sonra Ümraniye'de antrenmana çıktı. İdmanın ardından futbolculara bir gün izin verildi. 


</TEXT>
</DOC>
