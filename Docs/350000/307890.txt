<DOC>
<DOCNO> 307890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur29.html </URL>
<DATE> 2005/01/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tan Tarama sürecinin çok uzun olmasını beklemiyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye ile AB arasında başlayacak tarama sürecinin süresinin çok uzun olmasının beklenmediğini söyledi. 
     Tan, haftalık basın toplantısında, AB Komisyonu'nun genişlemeden sorumlu üyesi Olli Rehn'in tarama süresinin bir yıl sürebileceği yönünde yaptığı açıklamaya ilişkin soru üzerine, sürecin ne kadar zaman alacağı konusunda bir öngörüde bulunmanın mümkün olmadığını kaydetti. 
     Helsinki zirvesi kararları doğrultusunda 2000 yılından itibaren 8 alt komite bünyesinde 31 faslı kapsayan bir analitik incelemenin yapıldığını ve alt komite tutanaklarının ortaklık komitesi ve konseyine sunularak onaylandığını hatırlatan Tan, tarama sürecinin esasını da bu çalışmaların oluşturacağını kaydetti. 
     Tan, ''Bu nedenle tarama sürecinin süresinin çok uzun olması beklenmemektedir. Bizim esas olarak üzerinde durduğumuz husus, Türkiye ile üyelik müzakerelerinin 3 Ekim'de resmen başlamasıdır. Bundan sonra süreç, kendi dinamikleri içinde ve ülkemizin performansına bağlı olarak belli sürelerde yürüyecektir'' diye konuştu. 
     
</TEXT>
</DOC>
