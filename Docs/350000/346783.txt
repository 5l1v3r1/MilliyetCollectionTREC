<DOC>
<DOCNO> 346783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur32.html </URL>
<DATE> 2005/05/28/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Turistler plajı temizledi... 
</HEADLINE>
<TEXT>

     Antalya’nın Alanya İlçesi’nde, turistler ve vatandaşlar, kirlenen Gümüşdere kumsalını temizledi. 
     Kısa adı YAYÇED olan ’Alanyayla Çevre Derneği’ tarafından yürütülen "Akdeniz’de Temizlik" kampanyası devam ediyor. Kampanya kapsamında, Gümüşdere kumsalı turistler ve vatandaşlar tarafından temizlendi. 
     YAYÇED Basın Sözcüsü Emine Eker, "Evlerinde, işyerlerinde, denizlerimizde yaşanan kirlilik sorununu görmezden gelen insanlarımıza rağmen, kızgın kumda el birliği yapan turistler, temiz bir Akdeniz için şişe ve çivili tahtaları, çöpleri topladılar" dedi. 
     Gümüşdere önündeki plajın sorunlu ve sahipsiz olduğunu ifade eden Eker, bu plajın Halk Plajı olarak ALTİD Alanya Turistik İşletmeciler Derneği tarafından kendilerine tahsis edildiğini belirterek, "Halkımız bu plajda ücretsiz olarak şezlong, şemsiye ve duştan yararlanabilir. Turizmcilerden bu çevreci plaja şezlong ve şemsiye yardımlarını bekliyoruz" diye konuştu. 
     
</TEXT>
</DOC>
