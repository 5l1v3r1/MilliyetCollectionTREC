<DOC>
<DOCNO> 304466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur44.html </URL>
<DATE> 2005/01/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Barış Dönmez'in öldürüldüğü barda delillerin yokolması.. Çapa ifade verdi 
</HEADLINE>
<TEXT>

     Beyoğlu'ndaki ''Academy 14'' adlı barın danışmanlığını yapan İzzet Nuri Çapa'nın da aralarında bulunduğu işyerinin 17 yönetici ve çalışanının, Barış Dönmez'in ölümüyle sonuçlanan olaydan sonra delillerin yok edilmesi iddiasına ilişkin yargılanmasına başlandı. 
     Beyoğlu 3. Asliye Ceza Mahkemesi'ndeki duruşmaya, İzzet Nuri Çapa'nın da aralarında bulunduğu davanın 17 tutuksuz sanığı katıldı. 
     Duruşmada, ''Academy 14'' adlı barda çıkan kavgada yaralanmasının ardından hastanede hayatını kaybeden Barış Dönmez'in annesi Ayla Dönmez ve babası Zeki Dönmez'in avukatları Ergin Cinmen, Bülent Utku, Mustafa Kemal Güngör ve Atilla Coşkun, ''müvekkillerinin suçtan zarar gördüğünü'' belirterek, davaya müdahil olmak istedi. 
     Mahkeme Hakimi, bu talebi reddetti. 
     Sorgusu yapılan sanıklardan İzzet Nuri Çapa, ''Academy 14'' adlı barın danışmanı olduğunu, ayrıca personelin işe alınması ve görev yerlerinin belirlenmesi gibi konuları da kendisinin düzenlediğini anlattı. 
     Çapa, ''Olay saatinde orada değildim. Telefonla arayarak yaralı olduğunu söylediler. Ancak oraya gitmedim. Yerin temizliğini kimin yaptığını bilmiyorum. Olay yerindeki delilleri yok etme suçlamasını kabul etmiyorum'' dedi. 
     Sorguları yapılan sanıklardan Deniz Dönmez ve Serkan Koca da, olayı duymalarının ardından Barış Dönmez'in kaldırıldığı hastaneye gittiklerini anlatarak, bara döndüklerinde yerlerin temizlenmiş olduğunu kaydettiler. 
     Personel şefi Selver Çelik de olayı duymasının ardından hastaneye gittiğini belirterek, ''Ben mekanın temizlenmesi, yıkanması konusunda kimseye talimat vermedim. Orayı temizleyenler garsonlar ve barmenlerdir. Bar, açılma ve kapanma saatlerinde her zaman temizlenir'' dedi. 
     Diğer bazı sanıklar da garson ve barmen olduklarını ifade ederek, bar kapandıktan sonra mekanı her zamanki gibi temizlediklerini, bunun için kimseden talimat almadıklarını söylediler. 
     Beyoğlu 3. Ağır Ceza Mahkemesi'ndeki Barış Dönmez'in ölümüne ilişkin dava dosyasının incelenmek üzere istenmesine karar veren hakim, duruşmayı erteledi. 
     Duruşma çıkışında basın mensuplarına açıklama yapan avukat Ergin Cinmen, ''mahkemenin müdahillik taleplerini reddetmesinin şaşırtıcı olduğunu'' belirterek, ''Davanın sonucuna göre bunu Yargıtay'da temyiz edeceğiz'' dedi. 
     
     İDDİANAMEDEN 

     Beyoğlu Cumhuriyet Başsavcılığı'nca hazırlanan iddianamede, ''Academy 14'' isimli barın yetkilileri ve çalışanları olan sanıkların, 10 Nisan 2004'te meydana gelen ve daha sonra Barış Dönmez'in ölümüyle sonuçlanan kavganın ardından müşterileri dışarıya çıkardıkları ifade ediliyor. 
     Bu kişilerin, emniyet yetkililerine haber vermeleri gerekirken aksine barı aceleyle temizleyip cinayetin suç delilini ortadan kaldırdıkları kaydedilen iddianamede, sanıklar İzzet Nuri Çapa, Deniz Dönmez, Serkan Koca, Savaş Kesme, Selver Çelik, Erkan Kızılarmut, Ahmet Fidan, Aykut Denizyaran, Ali Karagöz, Murat Dalar, Selçuk Bardakçıoğlu, Vural Ünlü, Ümit Acar, Mustafa Sönmez, Salih Bakkal, Cihan Ahmet Bucan ve Tayfun Gezeroğlu'nun, ''Delilleri yok etmek, değiştirip bozmak'' gerekçesiyle 6 aydan 2'şer yıla kadar hapisle cezalandırılmaları isteniyor. 
     
</TEXT>
</DOC>
