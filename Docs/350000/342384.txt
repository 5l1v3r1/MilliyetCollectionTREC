<DOC>
<DOCNO> 342384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/gun04.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe 'terfi getirdi' 
</HEADLINE>
<TEXT>


Kızıltepe Operasyonu sonrasında yeniden göreve iade edilen polis müdürü Kemal Dönmez, 1. sınıf emniyet müdürü oldu 

ANKARA Milliyet 

Mardin Kızıltepe'de Ahmet Kaymaz ile 12 yaşındaki oğlu Uğur'un öldürülmesi sonrası açığa alınan, daha sonra yeniden göreve iade edilen polis müdürü Kemal Dönmez, Emniyet Genel Müdürlüğü'ndeki atamalarda terfi aldı. 
Milliyet'in aldığı bilgiye göre, önceki gün tamamlanan Emniyet Ş rası'nda 2. sınıf emniyet müdürü rütbesindeki 80 emniyet müdürü 1. sınıf emniyet müdürü oldu. Söz konusu rütbeden 152'si, şartlara uymadığı için terfi edemedi. Terfi edenler arasında, Kızıltepe'deki olay sonrası 4 polis memuruyla birlikte geçici olarak açığa alınan eski Mardin Emniyet Müdür Yardımcısı Dönmez de yer aldı. Polisin, Kaymazlar'ın yaşadığı evi "PKK'lı örgüt üyesi bulunduğu" gerekçesiyle takip altına alması ve gece karanlığında evden çıkan silahlı bir kişiyi yakalamak amacıyla başlattığı operasyonda baba - oğul Kaymaz yaşamını yitirmişti. Soruşturma sonucu suçsuz bulunan ve yeniden göreve başlatılan Dönmez, müfettişlerin tavsiyesi sonucu Elazığ'a atanmıştı. 
Emniyet Genel Müdürü Gökhan Aydıner'in başkanlığındaki kurul tarafından terfi ettirilen sicil dosyasında son olay dışında bir olumsuzluk bulunmadığı ve üyelerin oybirliğiyle terfi ettirildiği öğrenildi. 
Terfi listesine, başta Uğur Mumcu ve Ahmet Taner Kışlalı olaylarının da aralarında bulunduğu faili meçhul cinayetlerin çözüldüğü UMUT Operasyonu sonrası tayinleri çıkan polis müdürleri Cavit Çevik ile Ömer Yılmaz da girdi. 


</TEXT>
</DOC>
