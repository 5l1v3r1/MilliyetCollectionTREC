<DOC>
<DOCNO> 327058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy13.html </URL>
<DATE> 2005/03/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yıldırım Turkcell'in satışı ekonomiye güveni tazeledi 
</HEADLINE>
<TEXT>

     Ulaştırma Bakanı Binali Yıldırım, GSM operatörü Turkcell'in çoğunluk hisselerinin yabancı ortak TeliaSonera'ya satışıyla ilgili, ''Birleşme güven tazeledi. Rekabeti bozmayın'' dedi. 
     Bakan Yıldırım, AA muhabirine konuya ilişkin yaptığı açıklamada, hisse satışının, yabancı yatırımcının Türk ekonomisine güvenini tazelediğini kaydetti. Yıldırım, şunları söyledi 
     ''Bu satış, Türkiye'nin genç nüfusu, gelişmesi ve potansiyeli ile yabancı yatırımcının yeniden buluşması anlamına geliyor. Çukurova Holding ve TeliaSonera yetkilileri hisse satışına ilişkin olarak dün benimle görüşerek, bilgi verdiler. Hisse devri her iki firmanın ticari kararıdır. Ben kendilerine satış sonrası dikkat etmeleri gereken en önemli noktaların, bu tip hisse devirlerinde, sektör açısından rekabetin bozulmaması, tekelleşmeye meydan verilmemesi, ayrıca sektörün sağlıklı büyümesine dikkat etmeleri gerektiğini ifade ettim.'' Bakan Yıldırım, hukuki sürecin tamamlanması açısından her iki şirketin gerekli titizliliği göstereceklerini ümit ettiğini sözlerine ekledi. 
     
</TEXT>
</DOC>
