<DOC>
<DOCNO> 329381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo27.html </URL>
<DATE> 2005/04/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Alan Shearer, Newcastle United'da 1 sezon daha oynama kararı aldı 
</HEADLINE>
<TEXT>

     İngiltere Milli Takımı'nın eski kaptanı Alan Shearer, futbolu bırakma kararını ertelediğini ve takımı Newcastle United için 1 sezon daha forma giyeceğini açıkladı. 
     Kulüp gol rekorunu 200 golle elinde tutan Jackie Milburn'ü 9 gol geriden izleyen Alan Shearer, 2000'deki Avrupa Futbol Şampiyonası finallerinden sonra milli takımı bırakmış ve son olarak da futbolu bırakma kararı aldığını söylemişti. 
     Ancak takımı Newcastle United'ın lig şampiyonu olması için 1 sezon daha devam etme kararı alan başarılı futbolcunun, oyuncu-antrenör olarak görev yapacağı bildirildi. 
     Shearer, konuyla ilgili, ''İnsanlar, halen oynadığım futbolu beğeniyor ve futbolu bırakmam için erken olduğunu söylüyorlar. Bu zor bir karar, ancak umarım doğru bir karar vermişimdir'' diye konuştu. 
     İngiltere Premier Ligi'nde uzun zamandır lider olamayan Newcastle United, son lig şampiyonluğunu 1927'de, son İngiltere Federasyon Kupası şampiyonluğunu ise 50 yıl önce almıştı. 
     Shearer, sakatlığı nedeniyle 3 ay sahalardan uzak kalsa da bu sezon ligde ve kupalarda 18 gol, Premier Lig'de ise şimdiye kadar 250 gol attı. 
     
</TEXT>
</DOC>
