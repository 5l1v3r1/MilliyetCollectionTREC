<DOC>
<DOCNO> 329327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko60.html </URL>
<DATE> 2005/04/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Galatasaray Sportif'in 9 aylık karı 17.2 milyon YTL... 
</HEADLINE>
<TEXT>

     Galatasaray Sportif A.Ş., 28 Şubat'ta sona eren 9 aylık bilanço döneminde, 17.2 milyon YTL net kar elde etti. 
     Galatasaray Sportif A.Ş'den yapılan açıklamaya göre, enflasyona göre düzeltilmiş mali tablolara göre, 9 aylık dönemde şirketin net satışları 25.7 milyon YTL oldu. 
     Geçtiğimiz yılın aynı dönemine oranla net satışlarda yaşanan 8.3 milyon YTL'lik düşüşün ana sebebi, takımın Şampiyonlar Ligi'ne katılmaması olarak gösterildi. 
     Özel bir medya pazarlama şirketi olarak yapılandırılması sebebiyle düşük giderlere sahip olan Galatasaray Sportif'in 9 aylık faaliyet giderinin 6.7 milyon YTL olarak gerçekleştiği belirtilen açıklamada, şirketin esas faaliyet karının 19 milyon YTL'ye ulaştığı kaydedildi. 
     Açıklamada, şirketin bu dönemde yaptığı yeni sponsorluk anlaşmalarının en önemlisinin bugün devreye giren Adidas teknik sponsorluk sözleşmesi olduğu, Adidas'ın, 5 yıl 2 ay sürecek anlaşma boyunca Galatasaray'ın tüm futbol şubesinin antreman, kamp ve maç malzemelerinin ihtiyacını karşılamanın yanı sıra taraftar ürünlerinin üretim ve satışını da yapacağı bildirildi. 
     
</TEXT>
</DOC>
