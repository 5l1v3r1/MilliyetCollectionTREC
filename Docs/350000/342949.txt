<DOC>
<DOCNO> 342949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko10.html </URL>
<DATE> 2005/05/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Otomotivciler hurda indirimi istiyor... 
</HEADLINE>
<TEXT>

     Çukurova Yetkili Otomobil Satıcıları Derneği Başkanı Süleyman Onatça, bu yılın ilk 4 ayında yüzde 32 daralma gösteren otomotiv sektörünün morale ihtiyacının olduğunu bildirdi. 
     Onatça, geçen yıl uygulanan hurda indirimi teşvikinin kaldırılması ve araçlara uygulanan Özel Tüketim Vergilerindeki artış nedeniyle otomotiv sektörünün son yılların en durgun dönemini geçirdiğini belirtti. 
     Geçen yıl 20 yaş üzeri araçların trafikten toplanması ve karşılığında yeni otomobil almak isteyen tüketicilere indirim uygulaması çalışmalarının olumlu meyvelerinin satış rakamlarına ve dolayısıyla vergi gelirlerine yansıdığını vurgulayan Onatça, şunları söyledi 
     "Hurda indirimi uygulamasıyla karayollarında seyir eden araçlarda teknoloji yenilemesi gerçekleştirilmiş, teknolojik yenilikler konfordan ziyade güvenliği ön planda tutmuştur. 
     Bir tarafta son teknolojilerle donatılmış bir güvenlik sistemi, diğer yandan 25-30 yıl öncesinin güvenlik sistemli araçları var. Biri frene bastıktan 10 metre sonra dururken, yeni teknolojik araçlar frene dokunurken yerinde çakılıp kalıyor. Bu nedenle, aracın güvenli olmasında iyi sürücü olmak yetmiyor. Hurda indirimi sadece vergi boyutuyla değil, kazaların azalmasındaki yönüyle de değerlendirilmeli." 
     
     TRAFİK KAZALARI 
     Onatça, hurda indiriminin otomotiv sektörünü canlandırması, kazaların en aza indirilmesi gibi katkılarının yanında Avrupa Birliği girişi sürecindeki Türkiye’nin, trafik kazalarındaki kötü sicilinin düzelmesine de katkı sağlayacağını kaydetti. 
     Cari açıkların kapatılması konusunda hassasiyetle çalışan hükümetin, hurda indirim teşvikini tekrar uygulamaya koyması halinde otomobil satıcılarının sürümden kazanacağını, ülke ekonomisinin de bundan olumlu etkileneceğini vurgulayan Onatça, "Tüketici bu yönde uygulama beklentisine girmiştir" dedi. 
     Onatça, otomotiv sektörünün ihracatta rekor kırmasının, otomobil üreticisi firmaların Türkiye’yi üretim üssü olarak seçmesine sebep olduğuna dikkat çekerek, "Bunun yanında vergi uygulamalarındaki dengesizlik sebebi ile otomotiv yatırımcıları alternatif arayışına girmektedir" dedi. 
     Onatça, Adana Emniyet Müdürlüğü Trafik Tescil Şube Müdürlüğü kayıtlarına göre, 2004 yılının ilk dört ayında 5 bin 711 binek aracının tescili yapılırken, bu sayının bu yılın aynı döneminde 4 bin 502’ye gerileyerek, geçen yıla göre yüzde 27 daralma görüldüğünü 
     sözlerine ekledi. 
     
</TEXT>
</DOC>
