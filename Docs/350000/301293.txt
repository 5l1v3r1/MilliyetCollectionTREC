<DOC>
<DOCNO> 301293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko40.html </URL>
<DATE> 2004/12/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alarko, Siemens ile hızlı tren projesi için anlaştı... 
</HEADLINE>
<TEXT>

     Alarko Holding A.Ş. iştiraklerinden Alsim Alarko Sanayi Tesisleri ve Ticaret A.Ş'nin İstanbul-Ankara hızlı tren projesinin ikinci kısmına Siemens ile birlikte teklif vermek üzere anlaştığı bildirildi. 
     Alarko Holding'den Borsa'ya gönderilen açıklamada, Marmaray projesi için de ortaklık arayışlarının devam ettiği ifade edilerek, ''Bunu da en kısa sürede sonlandırmayı planlıyoruz'' denildi. 
     İştiraklerden Altek Alarko Elektrik Santralları Tesis İşletme ve Ticaret A.Ş'nin de SNET ile imzalanan ortaklık sözleşmesine göre, piyasaların uygun olması halinde yüzde 20 oranında halka açılmasının öngörüldüğü belirtilen açıklamada, yine iştirakler arasında yer alan Attaş Alarko Turistik Tesisler A.Ş'nin halka açılması için çalışmaların devam ettiği ve arz için 2005 yılı, olmazsa 2006 yılının planlandığı kaydedildi. 
     Açıklamada, İstanbul Riva'da 5 bin villa ve sıra evden oluşan uydu şehir projesinin planlama aşamasının tamamlandığı dile getirilerek, 1 1000'lik plan ve müteakiben ruhsat işlemleri için ilgili otoritelere müracaat yapılacağı bildirildi. 
     
</TEXT>
</DOC>
