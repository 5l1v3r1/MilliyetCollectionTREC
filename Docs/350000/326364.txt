<DOC>
<DOCNO> 326364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo37.html </URL>
<DATE> 2005/03/23/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
ULEB Avrupa Ligi... Ülkerspor 85 - Montepaschi Siena 71 
</HEADLINE>
<TEXT>

     Basketbolda ULEB Erkekler Avrupa Ligi D Grubu 5. maçında Ülkerspor, İtalya'nın Montepaschi Siena takımını 85-71 yendi. 
     Karşılaşmanın ilk dakikalarında Serkan ile skor üreten Ülkerspor, 6. dakikayı 15-6 önde geçti. Bu dakikadan sonra turuncu-yeşilliler hücumlardan boş dönünce, 8-2'lik bir seri yakalayan Montepaschi Siena 9. dakikada farkı 3 sayıya 17-14 indirdi. Ancak Ülkerspor, ilk periyodu 21-14 önde kapadı. 
     Maçın ikinci periyoduna iyi başlayan konuk ekip, Rentzias'ın basketiyle 25. dakikada 24-24 beraberliği sağladı. Kerem Gönlüm'ün basketlerine Rentzias ile cevap veren Montepaschi Siena, ilk yarının bitimine 16 saniye kala 36-35 öne geçti, ancak Ülkerspor, Serkan'ın faul atışlarından bulduğu basketlerle devreyi 37-36 önde tamamladı. 
     Karşılaşmanın ikinci yarısında Zukauskas, Rentzias ve Thornton ile 3 sayılık basketler bulan İtalyan ekibi 26. dakikayı 50-45 önde geçti. Serkan ve Vukcevic'in basketleriyle tekrar üstünlüğü ele geçiren Ülkerspor, son periyoda 59-54 önde girdi. 
     Son periyotta üstün bir oyun ortaya koyan Ülkerspor, Serkan, Zukauskas ve Vukcevic'in basketleriyle 38. dakikada farkı 17 sayıya 80-63 çıkardı ve maçtan da 85-71 galip ayrıldı. 
     İtalya'daki ilk maçı 13 sayı farkla kaybeden Ülkerspor, 14 farklık bu galibiyetle rakibi karşısında avantaj elde etti. Turuncu-yeşilliler, gruptaki son maçında deplasmanda Cibona VIP Zagreb'i yenerse, bir üst tura çıkacak. 
     Bu arada, karşılaşmanın devre arasında, Türkiye Liselererası Basketbol Şampiyonası'nda birinci olan Şehremini Lisesi oyuncuları taraftarlara tanıtıldı. Ülkerspor altyapısında da oynayan oyuncular adına lise müdürü Ata Özer, kulüp başkanı Ali Doğan ve menajer Hakan Artış'a teşekkür plaketi verdi. 

     
</TEXT>
</DOC>
