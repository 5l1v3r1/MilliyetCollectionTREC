<DOC>
<DOCNO> 321858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy07.html </URL>
<DATE> 2005/03/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bakan Çelik Askeri darbeler de ders kitaplarına girecek 
</HEADLINE>
<TEXT>

     Milli Eğitim Bakanı Hüseyin Çelik, Türk gençlerinin, askeri darbelerin de içinde yer alacağı yakın dönem tarihinin belli başlı olaylarını, "yeni tartışma alanları yaratmaksızın" öğrenebilmesi amacıyla plan hazırladıklarını açıkladı. 
     Milli Eğitim Bakanı Çelik, İstanbul Bağımsız Milletvekili Emin Şirin'in kendisine yönelttiği yazılı soru önergesini yanıtladı. İmzalanan ikili eğitim ve kültür anlaşmalarıyla, ülkeler arasında kine husumete ve düşmanlığa neden olabilecek yaklaşımlardan kaçınılmasına çalışıldığını belirten Çelik, "Türk gençliğine tarih bilincinin kazandırılması tarihimizin derinliği ve coğrafi genişliği hakkında belli başlı bilgilere programda yer verilmesi için gerekli çalışmaların yürütüldüğünü ifade etti. Çelik, 12 Eylül 1980 askeri darbesinin üzerinden 25 yıl geçtikten sonra artık askeri darbeler ile bunların sonuçlarının da ders kitaplarında okutulacağını şöyle açıkladı 
     "Yakın dönem tarihimizin belli başlı olaylarının toplumumuzda yeni tartışma alanları yaratmaksızın Türk gençleri tarafından bilinmesinin çağdaş eğitim anlayışının bir gereği olduğu düşünülmektedir. Bu nedenle soru önergesinde belirtilen konuların öğrenci düzeylerine uygun bir şekilde yer verilmesi amaçlanmaktadır. Ancak bu çalışmalar henüz planlama aşamasında olduğu için çerçevesi hakkında kesin bir bilgi vermek mümkün görülmemektedir." 
     
     YUNAN DERS KİTAPLARININ DÖRTTE BİRİ TARANDI 
     AB'ye uyum çerçevesinde Yunanistan, Bulgaristan ve diğer Balkan devletleri ve AB müfredatının ana unsurlarında mutabakat sağlanması konularında bakanlık bünyesinde Tarih Eğitiminin Avrupa Boyutu Projesi'ni yürüttüklerini anlatan Çelik, Yunanistan ile 2000'de imzalan kültür anlaşması ve 2001 tarihli Kültürel Değişim Programları'nda yer alan hükümler gereği iki ülke okul kitaplarının tarandığını anımsattı. 
     Tarama sırasında diğer ülkenin tarihi, coğrafyası, kültürü ve ekonomisi hakkında yer alan bilgiler konusunda işbirliği yapılması ve bu konudaki yanlışların düzeltilmesi için önerilerde bulunmak üzere okul kitaplarını mübadele edecek ve inceleyecek bir Karma Uzmanlar Komitesi oluşturulduğunu belirten Bakan Çelik, Yunan ders kitaplarının dörtte birinin bu şekilde taranarak sonucun iletildiğini şöyle anlattı 
     "Karma Uzmanlar Komitesi'nin çalışmalarına esas olmak üzere Yunan tarafından alınan 164 kitaptan 42'sinin bakanlığımızca incelenmesi tamamlanmış, inceleme raporları Yunan makamlarına iletilmiştir. İncelenmesi tamamlanan ders kitaplarını görüşmek üzere Ortak Uzmanlar Komitesi toplantısının yapılabilmesi için girişimler ve çalışmalar devam etmektedir." Balkan ülkelerinde okutulan ders kitaplarının, istenmeyen ifadelerden arındırılması için Prof.Dr. İlber Ortaylı ile Doç.Dr. Ahmet Hatipoğlu tarafından çalışmaları yürütülen Arındırma Komitesi kurulduğunu anımsatan Bakan Çelik, Yunanistan dışındaki 15 ülkeye ait 251 ders kitabıyla ilgili çalışmaların da sürdüğünü bildirdi. Söz konusu 15 ülke, Rusya, Gürcistan, Bulgaristan, Suudi Arabistan, Sırbistan Karadağ, Makedonya, Kosova Hırvatistan, Lübnan, Arnavutluk, Polonya, İran, Irak, İsrail ve Mısır'dan oluşuyor. 
     
</TEXT>
</DOC>
