<DOC>
<DOCNO> 321783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun40.html </URL>
<DATE> 2005/03/08/ </DATE>
<TIME> 18.59 </TIME>
<AUTHOR>  </AUTHOR>
<HEADLINE>
Denktaş, Talat'ın kabinesini onayladı.... 
</HEADLINE>
<TEXT>

     KKTC Cumhurbaşkanı Rauf Denktaş, Cumhuriyetçi Türk Partisi Genel Başkanı Mehmet Ali Talat başkanlığında kurulan CTP-DP koalisyon hükümetinin kabinesini onayladı. 
     Talat ve Demokrat Parti Genel Başkanı Serdar Denktaş, Cumhurbaşkanı Denktaş'ı ziyaret ederek yeni kabinenin listesini sundu. 
     Daha sonra Cumhurbaşkanı Denktaş, Talat ve Serdar Denktaş'la birlikte dışarı çıkarak, basın mensuplarına açıklama yaptı. 
     Cumhurbaşkanı Rauf Denktaş, Başbakan Talat başkanlığında kurulan yeni kabineyi onayladığını belirterek, hükümete başarılar diledi. 
     
     DENKTAŞ YENİ KABİNEYİ KABUL ETTİ 

     KKTC Başbakanı ve CTP Genel Başkanı Mehmet Ali Talat, Cumhurbaşkanı Denktaş'ın onayladığı kabinenin mevcut CTP-DP koalisyon hükümeti olduğunu belirterek, bu hükümetin Cumhurbaşkanlığı seçimine kadar görev yapacağını söyledi. 
     Yeni hükümetin, Anayasa değişikliği ve bütçe konusunda çalışmalar yapacağını belirten Talat, 17 Nisandaki Cumhurbaşkanlığı seçiminden sonra yeni hükümetin oluşturulacağını bildirdi. 
     Talat, bu nedenle Cumhurbaşkanı Denktaş'ın onayladığı bakanlar kurulu listesindeki isimlerin mevcut bakanlardan oluştuğunu söyledi. 
     DP Genel Başkanı Serdar Denktaş, bir ''geçiş hükümeti'' oluşturulduğunu belirterek, Cumhurbaşkanlığı seçiminden sonra 7'ye 3 oranında yeni kabinenin kurulacağını söyledi. 
     Serdar Denktaş, hükümetin önündeki acil konulara bakacağını da belirtti. 
     Bu arada bir soru üzerine Başbakan Talat, Başbakan Erdoğan'ın daveti üzerine Serdar Denktaş'la birlikte cuma günü Ankara'ya gideceklerini açıkladı. 
     
     19. HÜKÜMET 

     Cumhurbaşkanı'nın bugün onay verdiği kabine, 13 Ocak 2004'te kurulan ve istifalarla 26 Nisanda azınlığa düşen CTP-DP koalisyon hükümetinin devamı niteliğinde. 
     Bu dönem için kısa bir protokol ve program hazırlanarak, meclisten güvenoyu istenecek. Bu hükümet, 2004 bütçesiyle anayasa değişiklik önerisini meclisten geçirmeye çalışacak. 
     Talat'ın olası cumhurbaşkanlığında ise 17 Nisandan sonra CTP Genel Sekreteri Ferdi Sabit Soyer başkanlığında yeni bir hükümet kurulacak. 
     Bakanlar Kurulu listesi 
     Başbakan Mehmet Ali Talat Başbakan Yardımcısı ve Dışişleri Bakanı Serdar Denktaş İçişleri Bakanı Özkan Murad Çalışma ve Sosyal Güvenlik Bakanı Erkan Emekçi DP 
     Sağlık ve Sosyal Yardım Bakanı Hüseyin Celal Milli Eğitim ve Kültür Bakanı Erbil Akbil Maliye Bakanı Ahmet Uzun Gençlik ve Spor Bakanı Özkan Yorgancıoğlu Bayındırlık ve Ulaştırma Bakanı Ömer Kalyoncu Ekonomi ve Turizm Bakanı Derviş Kemal Deniz DP 
     Tarım ve Orman Bakanı Raşit Pertev DP . 
     
</TEXT>
</DOC>
