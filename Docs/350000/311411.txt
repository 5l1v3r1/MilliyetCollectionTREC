<DOC>
<DOCNO> 311411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo38.html </URL>
<DATE> 2005/02/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Samsunspor Fener'in bize karşı önlem almasına yönelik oynayacağız 
</HEADLINE>
<TEXT>

     Samsunspor, hafta sonunda yapacağı Fenerbahçe maçının hazırlıklarına başladı. 
     Nuri Asan Tesisleri'nde, teknik sorumlu Ertuğrul Sağlam gözetiminde yapılan Fenerbahçe maçının ilk çalışmasına, sakatlıkları süren Ergin ve Ayari dışında kalan tüm futbolcular katıldı. 
     Çalışma öncesi basın mensuplarının sorularını yanıtlayan teknik sorumlu Ertuğrul Sağlam, ikinci yarının ilk maçında deplasmanda alınan Ankaragücü galibiyetinin mutluluk verici ve aynı zamanda anlamlı bir galibiyet olduğunu söyledi. 
     İstikrarın sürmesi için Fenerbehçe maçının bulunmaz bir fırsat olduğunu kaydeden Sağlam, şöyle konuştu 
     ''Ligde bundan sonra yapılacak hataların telafisi olmayacak. Ankaragücü galibiyetinin sevincinin devam etmesi için Fenerbahçe maçında da aynı mücadeleyi sürdürmemiz gerekir. Fenerbahçe'de çok önemli futbolcular var. Fakat bu oyuncuların kalitesini tartışırsak bizim oyuncularımıza haksızlık etmiş oluruz. Bu yüzden Fenerbahçe karşılaşmasını kaybetmeye değil, kazanmaya çıkıyoruz. Fenerbahçe'nin bize karşı önlem almasına yönelik oynayacağız.'' 
     
     SON DAKİKA TRANSFERİ 

     Bu arada ara transferin son gününde Karadeniz ekibinin Büyükşehir Belediyesi Ankaraspor'dan transfer ettiği savunma oyuncusu Tolga da çalışmalara katıldı. 
     Bu sabah geldiği Samsun'da, kulübe giderek kendini 1.5 yıllığına Samsunspor'a bağlayan sözleşmeye imza atan Tolga'nın lisans işlemlerine başlandı. 
     Kulüp yetkilileri, bu oyuncunun Fenerbahçe maçına dek lisans işlemlerinin tamamlanacağını, teknik heyetin de uygun görmesi durumunda Fenerbahçe karşılaşmasında forma giyebileceğini söylediler. 
     
</TEXT>
</DOC>
