<DOC>
<DOCNO> 304279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun09.html </URL>
<DATE> 2005/01/07/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Klor gazı taşıyan tren kazasında ölü sayısı 8, yaralı sayısı 240 
</HEADLINE>
<TEXT>

     ABD'nin Güney Carolina eyaletinde kimyasal madde taşıyan bir yük treninin karıştığı kazadan sonra sızan zehirli gaz yüzünden ölenlerin sayısının 8'e, yaralı sayısının 240'a yükseldiği bildirildi. 
     Trenden sızan klor gazının Güney Carolina'daki Graniteville kasabasının üzerinde bir zehirli bulut katmanı oluşturduğu, gece havanın soğumasıyla bu zehirli gaz katmanının yere indiği kaydedildi. 
     Ölenlerden 5'inin cesedi kazanın meydana geldiği yerin hemen yanındaki bir tekstil fabrikasında bulundu. Diğer üç kişiden birinin trenin makinisti olduğu, bir kişinin evinde, bir kişinin ise aracı içinde ölü bulunduğu belirtildi. 
     Klor gazının sızmaya devam ettiği, gazın yaratabileceği tehlikeden dolayı 5 bin 400 nüfuslu kasabada yaşayanlara olayın meydana geldiği yerden uzaklaşmaları talimatı verildi. Kasabadaki tekstil fabrikaları ve okullar kapatıldı. 
     16 vagonu raydan çıkan 42 vagonlu trenin sadece üç vagonunda klor gazı bulunduğu belirtilirken, gazın solunum ve sinir sistemleri ile burun, boğaz ve göze zarar verdiği kaydedildi. Trenin diğer vagonlarında sıvı halde kresol ve sodyum hidroksit gibi kimyasal maddeler de taşındığı, ancak bu kimyasalların doğrudan temas sağlanmadığı müddetçe zararlı olmadığı bildirildi. 
     Güney Carolina eyaletinde kimyasal malzeme taşıyan bir yük treni, dün, duran bir trene çarpmıştı. İlk haberlerde 4 kişinin öldüğü, 200'den fazla kişinin yaralandığı bildirilmişti. 
     
</TEXT>
</DOC>
