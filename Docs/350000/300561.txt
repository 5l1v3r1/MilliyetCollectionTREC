<DOC>
<DOCNO> 300561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko33.html </URL>
<DATE> 2004/12/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mavi Jeans, marka için 14 yılda 30 milyon dolar harcadı 
</HEADLINE>
<TEXT>

     Mavi Jeans Genel Müdürü Nurettin Kantarelli, markalaşma için 14 yılda yaklaşık 30 milyon dolarlık harcama yaptıklarını söyledi. 
     Kantarelli bu arada, kotasız dönemde Türk hazır giyim sektörünün ''modasının geçmeyeceğini'' savundu. 
     Kantarelli, 1 Ocak 2005'te kotaların kalkması sonrası neler olacağını kimsenin bilmediğini söyledi. 
     Kotaların kalkmaması ya da sürecin ertelenmesi yönünde mücadele eden lobinin, Noel tatili nedeniyle bundan sonraki dönemde pek bir şey yapacağına inanmadığını kaydeden Kantarelli, ''bu dönemde hiç bir şey olmaz. Bir hafta 10 gün içinde bir şey olacakmış gibi gelmiyor. Bu konuda başarılı olamayacak gibi gözüküyorlar. 1 Ocak 2005 tarihi itibariyle kalkmış olacak'' dedi. 
     Her ülkenin kendine göre önlemler aldığını, ancak bunların yeterince açıklanmadığını kaydeden Kantarelli, Çin'in de antipatik görünmemek adına bazı düzenlemeler yaptığına dikkati çekti. 
     
     TÜRKİYE'NİN AVANTAJLARI 
     Kotayla birlikte markalaşmanın gündeme oturduğuna işaret eden Kantarelli, şunları söyledi 
     ''Kotalar geliyor, pat diye 'biz marka olalım' diye bir sihirli formül kimsede yok. Uzun dönemli çalışmayı gerektiren ve kökten tedbirler alınmasını gerektiren bir süreç bu. 
     Verimlilik ve kaliteyi artırmamız gerekiyor. Zaten bazı avantajlarımız var. Kritik pazarlara olan yakınlık, işgücü, makine parkı, hammadde avantajımız değerlendirildiğinde, Türk hazır giyim sektörünün de kısa sürede modası geçmez gibi geliyor. Bu avantajların kısa bir sürede Uzakdoğu ülkelerine transferi zor. Türkiye de kotasız ticaretin avantajlarını kullanabilir. Markalaşmak için yatırım yapmak gerekiyor. 14 seneden bu yana yaklaşık 30 milyon doların üzerinde marka üzerine yatırım yapmış durumdayız.'' Kantarelli, hazır giyimde son dönemde bir çok Türk firmasının Mavi Jeans'in açtığı yolda ilerlediğini, bunun sevindirici bir gelişme olduğunu söyledi. 
     
     İNGİLTERE VE AVUSTURALYA'YA MAĞAZA 
     Mavi Jeans'in iç pazarda 2003 yılında 4 milyon 67 bin, bu yıl ise 4 milyon 400 bin adet satıldığını, dış pazardaysa bu yıl 3 milyon 200 bin adede ulaştıklarını ifade eden Kantarelli, grubun toplam cirosunun 250 milyon dolara ulaştığını kaydetti. Kantarelli, 2005'te en az yüzde 10-15 büyümeyi yakalayacaklarına inandıklarını ifade etti. 
     Kantarelli, Newyork, Kanada ve Almanya'da kendilerine ait 5 mağazaları bulunduğunu, franchise yoluyla da 73 mağaza işlettiklerini kaydetti. 
     Mavi Jeans'in 30'un üzerinde ülkede 3 bin 500 satış noktasında bulunduğunu ifade eden Kantarelli, ''Newyork ve muhtemelen Los Angeles'ta yeni mağaza açacağız. İngiltere ve Avusturalya'da da açmayı düşünüyoruz. Almanya, ABD, İngiltere, Kanada ve Avusturalya'da güçlüyüz. Bu ülkeler dışında yeni pazarlara da yönelmeyi planlıyoruz. Önümüzdeki dönemde Rusya da açılmayı planladığımız ülkeler arasında yer alıyor'' dedi. 
     
</TEXT>
</DOC>
