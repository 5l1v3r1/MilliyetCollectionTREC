<DOC>
<DOCNO> 308800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yazar/pulur.html </URL>
<DATE> 2005/01/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İşte Avrupa düşmanları 
</HEADLINE>
<TEXT>


Söyler misiniz, Türkiye'nin Avrupa Birliği'ne girmesine kimler karşı 
Dinozorlar mı, milliyetçiler mi, ulusalcılar mı, Kemalistler mi, radikal solcular mı, eski askerler mi, bazı köşe yazarları mı 
Evet, kimler karşı 
Kurban Bayramı'nın birinci günü şehirleri seyyar mezbahaya çevirenler... 
Avrupalı bir ölçüde, "Biz Avrupa'ya bu koşullarla girmek istemiyoruz " diyenleri kabul eder, tartışır ama, bu hayvan katliamını asla kabul etmez. 
Bu manzarayı içi bulanarak, hatta kusarak seyrederken ne düşünür bilir misiniz 
"Bu Türkleri aramıza alırsak, bizim caddelerin, sokakların hali ya böyle olursa " der. 
Hiç kuşkuları olmasın, banyo küvetinde kurban kesenlere bu yakışır. 

Yani, kaçan boğanın peşinden koşarak arka ayaklarını bıçakla kesen, çıkmaz sokakta kıstırıp başına odunla vurup bayıltan, boynuzlarına kement atarak, koçları yerde sürükleyenler Avrupalı olamayacaklar mı 
Alasını olurlar... 
Sorun bakalım kendilerine, ne diyecekler Avrupalı olmak için nasıl yırtınıyorlar... 
Avrupalı olunca para gelecek, bütün fabrika kapıları ona açılacak, sarışın kızlar alesta bekliyor... 
O niye Avrupalı olmak istemesin 
Kurbanını da böyle keser, Avrupa'ya da böyle gider. 
Avrupalı onu istemez miymiş 
Haddine mi düşmüş, bir nutuk atar, hepsinin canına okur, "Biz Viyana kapılarına dayanan ecdadın çocuklarıyız " dedi mi, adamlar korkudan bir yerlerine yaparlar 
Zamanı gelince göreceğiz Altaylardan attıkları okları Alpleri geçirenlerin torunlarının sınır kapılarında ne hale düştüklerini göreceğiz. 

Sadece hayvan katliamı mı İnsan katliamı yok mu 
İşte trafik kazaları ve gazla çalışan otomobiller... 
Bayramın birinci günü Kozan'da ikisi çarpışmış, 9 kişi yanarak ölmüştü, daha geçenlerde bir meslektaşımızın eşi de aynı akıbete uğramıştı... 
Kimsenin kılı bile kıpırdamıyor... 
Lakin palavraya gelince üstümüze yoktur. 
Her bayramda, her tatilde nutuklar atılır 
"Vatandaşların tatillerini huzur içinde geçirmeleri için her türlü tedbir alınmıştır." 
Palavra 
Gazlı otomobiller, uyduruk değişimlerle ortada dolaşmakta, biri kalkıp bunlar neyin nesi dememektedir. 
Güya bu arabaların kapalı yerlerde durmaları yasak... 
Gidin bakın, kapalı garajlarda, otoparklarda kaç araba var 
Otomobil Sanayi Derneği açık açık söylüyor 
"Denetimlerin yetersiz olması nedeniyle, yeterli eğitimi olmayan veya hiç eğitim almamış kişiler tarafından uygun olmayan parçalarla dönüşüm yapılabilmektedir." 

Endişeye hiç mahal yok, valiler, belediye başkanları, emniyet müdürleri, trafik sorumluları her türlü tedbiri almışlardır. 
Ölen ölür, yanan yanar, kalan sağlar da Avrupa'ya girer 
Aman tedbirde kusur etmeyin 



</TEXT>
</DOC>
