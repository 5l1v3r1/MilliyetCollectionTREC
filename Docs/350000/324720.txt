<DOC>
<DOCNO> 324720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun48.html </URL>
<DATE> 2005/03/18/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Lahey'de Çanakkale Zaferi anma töreni yapıldı 
</HEADLINE>
<TEXT>

     Çanakkale Zaferi'nin 90'ıncı yıldönümü çerçevesinde Türkiye'nin Lahey Büyükelçiliği'nde anma töreni düzenlendi. 
     Törene Büyükelçi Tacan İldem, temsilcilik çalışanları ve basın mensupları katıldı. 
     Saygı duruşuyla başlayan törende konuşan Büyükelçi İldem, bu yıl Çanakkale Zaferi'nin 90'ıncı yıldönümüyle 18 Mart Şehitler Günü'nü aynı anda andıklarına dikkati çekti ve Çanakkale Savaşı'nın, Türkiye'nin bağımsızlık mücadelesinde ana dönüm noktalarından birini oluşturduğunu söyledi. 
     Geçen yüzyılın başında Batı'da hasta adam gözüyle bakılan Osmanlı Devleti'ni parçalama planlarının ilk kez Çanakkale'de bozulduğunu belirten Büyükelçi İldem, Kurtuluş Savaşı'nın ilk ateşinin de burada yakıldığını anlattı. 
     ''İtilaf devletleri, Çanakkale'de savaşı kazanacaklarından eminlerdi. Ancak yanıldıkları bir nokta vardı Türklerin bağımsızlık aşkı ve onu koruma inancını bilmiyorlardı'' diyen Büyükelçi İldem, bu savaşta Mustafa Kemal'in, ''Size taarruzu değil, ölmeyi emrediyorum'' sözlerinin, bu inancı ve kararlığı en güzel şekilde anlattığını kaydetti. 
     Büyükelçi İldem, Türkiye'nin artık yalnızca bu zaferi anmakla yetinmediğini ve kalıcı eserler de ortaya koymaya başladığını belirtti ve ülkenin geçmişinin daha iyi bilinmesinin, geleceğe daha güvenli bakılmasını sağlayacağını ifade etti. 
     Büyükelçi İldem, Türkiye'nin tüm fertlerin Atatürk'ün kurduğu Cumhuriyet'in ilelebet devamı ve daha gelişmiş noktaya gitmesi için büyük inanç ve kararlılıkla çalıştığını vurguladı ve bu yolda canlarını yitiren tüm Dışişleri mensuplarını da andıklarını kaydetti. 
     
</TEXT>
</DOC>
