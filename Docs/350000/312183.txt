<DOC>
<DOCNO> 312183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas18.html </URL>
<DATE> 2005/02/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ev hayvanlarına zayıflama kliniği 
</HEADLINE>
<TEXT>

     İngiliz Liverpool Üniversitesi, şişman ev hayvanlarına zayıflama rejimi uygulanacak klinik açtı. 
     Deneysel projeye yöneticilik yapan üniversite doktorlarından Alex German, kliniğin ilk hastasının aşırı şişman bir kedi olduğunu bildirdi. 
     Projenin amacının, şişmanlığa bağlı patolojileri araştırmak olduğunu belirten uzman, bu amaçla sadece beslenme rejimini değil, aynı zamanda ev hayvanlarının ''tarz-ı hayatlarını'' da mercek altına alacaklarını kaydetti. 
     Kliniğe getirilen ev hayvanları, hızlı bir diyet rejimi ve sıkı bir ''beden eğitimine'' tabi tutulacak. Sahiplerine de hayvanlara daha sağlıklı hayat tarzı sunma konusunda tavsiyelerde bulunulacak. 
     İlk hastaları Clarence adlı kediyi muayene eden Dr. German, ''İnsanlarla hayvanlar arasında şişmanlık bakımından benzerlik olması şaşırtıcı değil'' dedi. 
     Kliniğe 8 kilo olarak giren Clarence, 6 haftada 2 kilo vermek zorunda. 
     İngiltere'deki 6 milyon köpekle 7 milyon kedinin yaklaşık yüzde 40'ının aşırı kilolu olduğu tahmin ediliyor. 
     
</TEXT>
</DOC>
