<DOC>
<DOCNO> 321329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/dunya/axdun01.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Rumların tavrından sıkıntılıyız 
</HEADLINE>
<TEXT>


AB Komisyonu'nun Genişlemeden Sorumlu Üyesi Olli Rehn, Rum Yönetimi'nin Kıbrıs sorununda çözüm yollarını engellediğini söyledi 

BARKIN ŞIK Ankara 


Avrupa Birliği ile Türkiye arasında bugün yapılacak Troyka toplantısı öncesinde dün Ankara'da Dışişleri Bakanı ve Başbakan Yardımcısı Abdullah Gül'le görüşen Avrupa Birliği Komisyonu'nun Genişlemeden Sorumlu Üyesi Olli Rehn, Kıbrıs Rum Yönetimi'nin hem çözüm yollarını hem de tüzüklerin geçmesini engellediğini , bu nedenle "Rumlardan sıkıntılı olduklarını" belirtti. 
Rehn, görüşmenin ardından gerçekleştirilen ortak basın toplantısında, "Çözüm konusunda aktif rol almaya çalışıyoruz. Tüzükler konusunda da bir gelişme yaşanacağını düşünüyoruz. Bu konuda iyimseriz. Çözüm konusundaki iradenizin farkındayız, bunu devam ettirin" diye konuştu. Gül'den, Ankara Anlaşması Uyum Protokolü'nün 3 Ekim'den önce zamanında imzalanacağına dair teminat aldığını söyleyen Rehn, yeni çözüm sürecinde BM'nin aktif rol üstleneceğini, AB'nin de buna destek vereceğini kaydetti. 
Rehn, BM Genel Sekreteri Kofi Annan'ın Kıbrıs Özel Temsilciliği'ni yapan Alvaro De Soto'nun "Rumlar AB'ye üye olmamalıydı" sözlerinin anımsatılması üzerine, "İlerleme kaydedebilmek için geçmişi geçmişte bırakmak lazım" dedi. 

Kretschmer'e yanıt 
Rehn, AB Komisyonu'nun Ankara Temsilcisi Hans Jörg Kretschmer'in de katıldığı görüşme sırasında 17 Aralık sonrasında Ankara'nın yavaşladığına ilişkin haberlerin geldiğini, ancak Brüksel'de böyle bir havanın olmadığını da söyledi. 




</TEXT>
</DOC>
