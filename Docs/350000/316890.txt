<DOC>
<DOCNO> 316890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yazar/asik.html </URL>
<DATE> 2005/02/20/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Halk emperyalizmi 
</HEADLINE>
<TEXT>


Zülfü Livaneli, köşesinde Yunanlı besteci Mikis Theodorakis'in, Bush ve Amerika halkı için söylediklerini yazdı... Doğrusu Theodorakis'in görüşleri hayli etkileyici ve düşündürücü... İkinci Dünya Savaşı'nda Alman işgalinin ağır sonuçlarını yaşamış olan sanatçı, bakınız ne diyor 
"...Dünya aynen Nazi dönemi gibi bir döneme girdi. Ben bu yeni döneme 'Halk emperyalizmi' diyorum. Çünkü Amerikan halkı, Almanlar gibi 'üstün insan' olduğuna ve dünyayı idare etmeleri gerektiğine inandırıldı. Şimdi bu halkın çoğunluğu Irak'taki savaşı, cinayetleri, işgalleri, cezaevlerindeki işkenceleri, ırza geçmeleri onaylıyor. Geçen hafta bir Amerikan generali, bazı insanları öldürmenin çok zevkli bir iş olduğunu açıkladı ve bu da kabul gördü. Karşımızda bu ahlaki değersizliğe düşmüş bir halk ve onun başında da Tanrı'yla konuştuğuna, ondan emir aldığına inanan bir fanatik var. Aynen Adolf Hitler gibi. Ve göreceksin, dünyayı ve Ortadoğu'yu daha da fazla kan ve ateşe boğacaklar. Avrupa liderleri ayrı bir tavır gösteriyor gibi duruyorlar ama temel konularda hepsi Amerika'nın emrinde..." 
Aslında Amerikan halkının tavrı geçen savaş dönemlerinde de pek farklı olmadı. Amerikan halkı ancak tabutlar gelmeye başladığında durumun farkına varıyor. Amerika, Ortadoğu'da ancak ağır silleler yerse durdurulacak. O görünüyor. 

Tayyip Erdoğan'lı karikatür, "Başbakanı komik duruma düşürüyor" gerekçesiyle cezalandırılmış. 
Avrupa'da bu yüzden komik duruma düşüyoruz... 
Haldun Ertem 

İsimlerden isim... Vatandaşımızın işi gücü galiba pek yokmuş, oturmuş bütün illerin telefon rehberlerini tek tek incelemiş, tuhaf, komik, vs. isimlerin listesini çıkarmış. Sonuçta ne mi çıkmış Buyurun. 
Abdülkadir Anan, Abdülaziz Baban, Bayram Amca, Necati Yenge, Meliha Enişte. İzzet Angut, İsmail Yavşar, Abdülsamet Döver, Ramazan Öldürür, H. İbrahim Gömer. 
Ali Geber, Münevver Ölü, Duran Kalas, Gülsen Motor, Hacı Benzin, Menemine Cart, Burhanettin Curt, Cafer Cırt, Döndü Cort. 
Fedakar Pat, Şabat Küt, Haziment Pet. 
Ökkeş Ford, Nadir Verir, Duran Tekerlek, Döndü Yuvarlak. 
Cemal Delik, Ramazan Deşik, Münevver Göbek, Münire Meme, Şükriye Memeli, Havva Kalça, Sultan Kaltak. 
Vesile Aybaşı, Gülfidan Gösterir, Fahrettin Kalkmaz, Mehmet Kaldırır, Ali Kalktı, Nurcan Geliyor. 
Mümin Abaza, Alkın Azgın, Özdemir Damızlık, Yunus Gay, Hanım Seviş. 
Döne Sürtünür, Emel Yalak, Gurban Yalama, Cafer Yalar. 
Kemal Götürür, Abdullah Oyar, Adem Kayar. 

Hayatın en büyük tehlikesi tehlikesiz yaşamaktır. 
Fransız sözü 

Haftadan notlar Haftanın önemli olayı Kültür Bakanı Erkan Mumcu'nun istifasıydı. Mumcu "yeni bir lider" umudu verdi kamuoyuna. Sonra peş peşe görüşlerini ortaya koydu. Türbana özgürlük sorunu olarak bakıyor. Böylece laikliğe çalım atıyor. 1 Mart tezkeresinin reddine üzüldüğünü bildiriyor. İyi konuşan, düzgün fizikli bir siyasetçi... Dışı güzel de... İçi "Amerikancı İslam" kıvamında... 

Başbakan Erdoğan, Adana'da sert konuştu. CHP'yi "geçmişi kirli" olarak niteledi. Cumhuriyet'te gözümüze şu haber ilişti 
"Meclis'te 78 AKP'li milletvekili hakkında dosya var her 3 AKP'liden 1'i zimmet, ihaleye fesat karıştırmak, sahtecilik, dolandırıcılık ve de hırsızlık gibi suçlardan yargılanıyor..." 

ABD'nin ünlü Wall Street Journal gazetesi aynı zamanda yönetimin görüşlerini seslendirmekle tanınır. O yüzden Robert Pollock adlı yazarın "Türk halkını nankörlükle suçlayan, toplumda Amerikan düşmanlığının giderilmesini isteyen" satırları dikkati çekti. Bir genç kızdan bir katili zorla sevmesini istemek gibi bir şey. Türk halkı Irak'taki cinayetlere sempati mi duysun Nasıl 

Ankara'ya giden TÜSİAD heyeti, hükümetten AB adımlarını hızlandırmasını istemiş... Başbakan'ın AB'ye pek hevesli olmadığını, müzakere tarihi alıp Silahlı Kuvvetler'i pasifleştirmenin ötesinde niyetler beslemediğini TÜSİAD çevreleri de fark etti galiba... Olumlu bir gelişme... 

Amerikan basınında bu tür benzetmeler, karikatürler gırla gidiyor. Kimse uğraşmıyor. Meslektaşımız Musa Kart, Başbakan'ı kediye benzetti diye 5 milyar lira cezaya çarptırıldı. Bu arada okurlarımız soruyor "Madem bu kadar duyarlısınız, AB kapısında Türkiye'yi köpek gibi gösteren karikatüre neden dava açmadınız " 



</TEXT>
</DOC>
