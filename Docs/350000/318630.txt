<DOC>
<DOCNO> 318630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur18.html </URL>
<DATE> 2005/02/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Vicdan azabı 17 yıl sonra itiraf ettirdi .. 
</HEADLINE>
<TEXT>

     Fatih KARAÇALI DHA 

      ADANA'da, silahlı çatışma ve yaralama olayına karıştığı iddiasıyla gözaltına alınan 40 yaşındaki Ayhan Aybey, sorgulaması sırasında 17 yıl önce işlediği cinayeti itiraf etti. Vicdan azabına dayanamadığını belirten Aybey, 1988'de Ceyhan İlçesi'nde 42 yaşındaki Necati Köklü'yü öldürdüğünü söyledi. 
     Geçtiğimiz pazar günü Denizli Mahallesi 194 sokakta, aralarında husumet bulunan Balaban ve Aybeyler çetesi üyeleri arasında silahlı çatışma yaşandı. Olay sırasında, evinde namaz kılan Habib Ulutaş ensesinden, Mustafa Balaban ise kalçasından yaralandı. Emniyet Müdürlüğü Kaçakçılık ve Organize Suçlar Şubesi ekipleri, çatışmayla ilgili Ayhan Aybey, Abdüsselam Aybey 37 ile Resul Balaban'ı 26 gözaltına aldı. Bu kişilerle birlikte 2 tabanca ve 1 pompalı tüfek ele geçti. 
     Zanlılardan Ayhan Aybey, bu olayla ilgili sorgulaması sürdüğü sırada cinayet itirafında bulundu. Aybey, 1988'de Ceyhan'da mercimek yüklü 42 FK 770 plakalı kamyonun şoförü Necati Köklü'yü gasp amacıyla ismini vermediği bir arkadaşı ile birlikte öldürdüğünü öne sürdü. Vicdan azabı çektiğini, her gün polise yakalanma korkusu taşıdığını söyleyen Aybey, "Ceyhan'daki kamyon garajlarını dolaşıp, yükü para edecek olanları seçiyorduk. 24 Eylül 1988 günü, Necati Köklü'nün mercimek yüklediğini öğrenip soymaya karar verdik. Ceyhan'dan çıkarken selektör yapıp durdurduk, öldürdükten sonra kamyonu götürecektik ama, yol çok kalabalık olduğu için bırakıp gitmek zorunda kaldık'' diye konuştu. 
     Polis, bu ifade üzerine, Ceyhan İlçe Jandarma Komutanlığı ile irtibata geçip, arşivlerde Faili meçhul' olarak bekleyen cinayet dosyası hakkında bilgi sordu. Aybey'in anlatımlarıyla, dosyadaki bilgiler karşılaştırıldığında olayın doğru olduğu ortaya çıktı. 
     Silahlı çatışma ve yaralama iddiasıyla gözaltında olan Ayhan Aybey'in, cinayet itirafı dolayısıyla ayrıca sorgulanacağı bildirildi. 
     
</TEXT>
</DOC>
