<DOC>
<DOCNO> 309659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur33.html </URL>
<DATE> 2005/01/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Duvarları çatlayan Hakkari Devlet Hastanesi boşaltılıyor 
</HEADLINE>
<TEXT>

     Duvarlarında oluşan çatlaklar nedeniyle, Hakkari Devlet Hastanesi'nin bazı bölümleri boşaltıldı. 
     Alınan bilgiye göre, Hakkari'de dün meydana gelen depremler nedeniyle Devlet Hastanesi'nin duvarlarında çatlaklar oluştu. Hastanede oluşan hasar üzerine, durumu ağır olan yaklaşık 10 hasta, hastanenin genel cerrahi servisine taşınırken, diğer servisteki hastalar taburcu edilerek evlerine gönderildi. 
     Acil Servis dışında diğer servislerinde faaliyet yürütülmeyen hastanenin Çocuk ve Kardiyoloji Servisi'ndeki yatak ve sağlık malzemeleri ise hastanenin yakınındaki sağlık merkezine taşındı. 
     Hastanenin acil servisinde hastalara ilk müdahalenin yapıldığı, çeşitli hastalıklardan dolayı daha önce tedavi gören 10 hasta ile deprem sırasında yaralanan ve Sütlüce Mezrası'ndan getirilen 5 yaralının, ek binadaki Genel Cerrahi Servisi'nde tedavilerinin devam ettiği bildirildi. 
     
</TEXT>
</DOC>
