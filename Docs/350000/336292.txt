<DOC>
<DOCNO> 336292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonyas05.html </URL>
<DATE> 2005/04/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sezen Aksu, İngiliz Devlet Operasında konser verdi... 
</HEADLINE>
<TEXT>

     Ünlü sanatçı Sezen Aksu, İngiliz Devlet Operası tarafından düzenlenen ''Voice Series'' konserler dizisi çerçevesinde ''Londra Coliseum''da dün akşam konser verdi. 
     2500 kişinin izlediği konserin biletlerinin tümü satıldı. 
     Sahneye siyah payetlerle işli uzun ve derin yırtmaçlı bir tuvaletle çıkan Aksu, birbirinden güzel şarkılarının yanı sıra sempatik tavırlarıyla izleyicileri coşturdu. 
     İzleyicilerle sık sık diyaloga giren Aksu, salondaki Türkçe bilmeyen izleyicilerine yönelik olarak da ''Beni anlamak için Türkçe bilmenize gerek olduğunu sanmıyorum. Kalbimi, duygularımı çok iyi anladığınızı biliyorum'' diye seslendi. 
     Şarkılarını salonu dolduran hayranlarıyla birlikte seslendiren Aksu'nun dünkü repertuvarında ''Gülümse'', ''Firuze'', ''Değer mi Hiç '', ''Kahpe Kader'', ''Dansöz Dünya'', ''Keskin Bıçak'', ''Rakkas'' gibi klasikleşmiş eserleri yer aldı. 
     Aksu'nun kısa süreyle dinlendiği iki aradan birinde vokalisti Nurcan Eren, diğerinde ise perküsyon sanatçısı Cihan Okay sahne aldı. 
     Nurcan Eren'in ''Dansöz Dünya'' adlı şarkıda yaptığı dans şovu da izleyenleri büyüledi. 
     İki saat süren konserde, İngiliz Devlet Operası Coliseum görevlilerinin Aksu'nun talebi doğrultusunda katı kurallar uyguladıkları dikkat çekti. Görevliler, izleyicilerin fotoğraf çekmelerine engel oldu, gazetecilerin de fotoğraf çekmesine izin verilmedi. 
     Bu arada, bazı şarkılarda ayağa kalkarak dans etmek isteyenler görevlilerce uyarılıp, yerlerine oturtuldu. 
     İki saatin sonunda veda ederek sahneden ayrılan Aksu ısrarlı alkışlar üzerine tekrar çıktığı sahnede, ''Hayatta en çok sevdiğim şarkı'' diyerek ''Arkadaş'' şarkısını seslendirdi. 
     
</TEXT>
</DOC>
