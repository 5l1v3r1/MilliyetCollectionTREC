<DOC>
<DOCNO> 318996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yasam/yas01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'de ilk, pahalı biletler satıldı 
</HEADLINE>
<TEXT>


Formula 1 Türkiye yarışlarına 6 ay kala piyasaya sürülen 125 bin biletin 20 bini satıldı. Satılan biletlerin çoğu 350 euroluk pahalı tribünden... 

Burcum Devrez 

Dünyanın en büyük spor ve şov organizasyonlarından biri olan Formula 1'in Türkiye yarışlarına 6 ay kaldı. 130 bin kişinin izleyeceği yarışlar için 125 bin bilet piyasaya sunulurken, şu ana kadar çoğunluğu en pahalı yer olan 'ana tribün'den olmak üzere 20 bin bilet satıldı. Yabancı konuklar için de 40 bin bilet ayrıldı. 
Türkiye'de toplu satışlar, bireysel satışlara oranla daha hızlı ilerliyor. En yüksek toplu satışı da bir şirket 1750 bilet alarak gerçekleştirdi. 2800 euroyu bulan VIP için ayrılan bölüme de şu ana kadar 250 kişilik rezervasyon yapıldı. 

'Türkiye önde' 
İstanbul Ticaret Odası Başkanı Mehmet Yıldırım, bilet satışlarının erken başladığını belirterek, "Bu ekonomik sıkıntıda satışların iyiliği bizim için de olumlu oldu. Pahalı yani 350 euroluk biletlerin satışı daha yüksek" dedi. 
Avrupa'da en çok bilet satan ülke olduğumuzu söyleyen Motor Sporları Organizasyonu Genel Müdürü Can Güçlü de şöyle konuştu "Barcelona'nın yarış tarihi bizden çok önce olduğu için, bilet satışlarında Türkiye'den biraz daha yüksek. Ama genel olarak bakıldığında bilet satışlarında Türkiye önde. Mayısta daha da artacaktır. Şimdiden ek tribünün köşe balkonunda yer kalmadı." 

Türkiye'de 'ikinci ilk' 

Dünyanın bir numaralı Scotch viskisi Johnnie Walker, Formula 1'in en başarılı ve en köklü takımlarından biri olan McLaren Mercedes'in uzun dönemli sponsorluğunu üstlendi. Formula 1'e giren ilk scotch viski markası olan Johnnie Walker ve McLaren Mercedes ortaklığı, 21 Ağustos'taki Türkiye Grand Prix'siyle başlayacak. 


</TEXT>
</DOC>
