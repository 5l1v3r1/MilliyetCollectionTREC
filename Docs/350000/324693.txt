<DOC>
<DOCNO> 324693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun21.html </URL>
<DATE> 2005/03/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Papa'nın veliahtından AB'ye çağrı Türkiye'den korkmayın 
</HEADLINE>
<TEXT>

     Saadet ORUÇ PARİS, DHA 

      PAPA II. Jean Paul'den sonra bu görev için adı geçen İtalyan kardinal Angelo Scalo, Avrupa Birliği'nin Türkiye'den korkmaması gerektiğini söyledi. Fransa'nın önde gelen gazetelerinden Le Figaro'ya konuşan İtalyan din adamı, Türkiye'ye 'Hayır' demenin hiç bir getirisi olmayacağını vurguladı. 
     Göç olgusunun tüm kültürleri iyice karıştırdığına dikkat çeken Scalo, "Bir Hıristiyan olarak Türkiye'nin aynı zamanda Konstantinopolis ve Doğu'nun Ekümenik Patriği anlamına geldiğini hiçbir zaman aklımdan çıkaramıyorum. Benim Ortodoks kardeşlerim Türkiye'nin AB'ye katılmasını istiyor" dedi. Avrupa'da yaklaşık 15 milyon Müslüman bulunduğunu hatırlatan İtalyan kardinal, "Onlardan korkmak sadece olumsuzluk getirir" yorumunu yaptı. 
     Kardinal Scola'nın bu görüşlerini Türkiye'nin AB üyeliğinin en çok tartışıldığı Avrupa ülkesi olan Fransa'nın etkin gazetelerinden birine yapması dikkat çekti. Geçen ağustosta Vatikan'dan Türkiye'nin AB üyeliğine karşı sesler yükselmiş ve Vatikan'ın önemli isimlerinden Kardinal Joseph Ratzinger Türkiye'nin sürekli Avrupa'ya ters düştüğünü söylemişti. Scola'nın son açıklamaları Vatikan içinde Türkiye konusunda görüş ayrılığı olduğunu da gösteriyor. 
     
</TEXT>
</DOC>
