<DOC>
<DOCNO> 345931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/ydemirkol.html </URL>
<DATE> 2005/05/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hiçbir zaman unutulmayacak 
</HEADLINE>
<TEXT>



Dün basın tribününde değildim. Liverpoollular'ın arasında maçı seyrettim. Maç 3 - 0 olduğunda yanımdaki grup kaleci Dudek için hiç de hoş olmayan sözler sarfediyorlardı. Ama hiç desteklerini çekmediler. Milan seyircisini ezdiler. Milan tezahüratı sadece Benitez, Milan Baros'u oyundan alırken duyuldu. İngilizler Çek oyuncularını selamlarken, yani maçı bitmişken geri çeviren, Liverpoollu oyuncuların ikinci yarıdaki şanslı vuruşlarının yanı sıra özellikle Taksim'i üç gündür bir İngiliz şehrine çeviren Kırmızı - Beyazlılar'dı. Saydım, sekiz kez "Asla yalnız yürümeyeceksin"i söyleyerek ve hiç susmadan takımlarını yüreklendirdiler. 
Avrupa'da bir Milan markası vardır. Kaybetmeyi asla kabul etmeyen, en zor durumda dahi maçı çevirebilen, sonunda genelde kazanan... Dün 3-0 öne geçtikten sonra Liverpool'a kaybedişleri çok dramatikti.. 2001'de Alaves'i UEFA Kupası finalinde yine destansı bir maçla deviren Liverpool, Milan'dan rol çaldı. Rakibin ruhuyla Milan'ı devirdiler. Bu yıl İngiltere Ligi büyük bir efsaneyi, "Jose Mourinho"yu transfer etmişti. Rafael Benitez biraz onun gölgesinde kalmıştı. Ama dünkü oyundan sonra sanırım Portekizli'nin forsu azalacak. 
Peki biz bu işin altından kalkabildik mi Sanırım çok büyük bir hatamız olmadı. İngilizler şehrimizi saygı ile anacak. Ama görevliler benim yerimi bulamadı. 403. bloğu bilen bir tek sarı gömlekli bulamadım. Aramızda kalsın... 



</TEXT>
</DOC>
