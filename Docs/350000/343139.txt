<DOC>
<DOCNO> 343139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko03.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'in eski villasına baskın 
</HEADLINE>
<TEXT>


TMSF, Balkaner'in icra ihalesi ile Mehmet Hattat'a geçen villasında mutfak dolaplarına saklı trilyonluk değerde eski eser buldu 

NEZİH GÜROL İstanbul 

Tasarruf Mevduatı Sigorta Fonu TMSF ekiplerinin Yeniköy'deki bir villada yaptığı aramada, Yurtbank'ın eski sahibi Ali Avni Balkaner'e ait olduğu belirlenen antika eşya, arkeolojik eserler ve tablolar ele geçirildi. TMSF Satış Komisyonu Başkanı Fethi Çalık, Hattat Villaları'ndaki villaya bir ihbar üzerine baskın yapıldığını, Mehmet Hattat adına kayıtlı 2 no'lu villayı çilingir yardımıyla açtıklarını, ihbarda belirtildiği şekilde, mutfak dolaplarına saklanmış antika eşya, arkeolojik eserler ve tablolar bulduklarını bildirdi. 

Hattat'a satılmış 
Arama yapılan villanın 2002 yılında icra ihalesi sonucu Balkaner'den Mehmet Hattat'a geçtiğini belirten Çalık, ele geçirilen eşyaların değerine ilişkin bir soru üzerine, "Trilyonlarca lira" dedi. 
Çalık, başka bir villanın önünde Ali Balkaner'e kayıtlı olduğu belirlenen Mercedes marka bir otomobil de bulduklarını bildirdi. Arkeolojik eserlerin müzeye kayıtlı olmadıklarının belirlenmesi halinde Ali Balkaner ve Pelin Balkaner hakkında suç duyurusunda bulunulacak. Ele geçirilen eserlere ait Pelin Balkaner adına düzenlenmiş çok sayıda antikacıya ait faturalar incelemeye alındı. Ele geçirilen 7 kamyon dolusu eser TMSF deposuna götürüldü. 
Villada, Ali Balkaner'in öldürülen oğlu Uğur Balkaner'in oturduğu, Hattat'a satıştan sonra, Balkaner'in, "Oğlumun bazı eşyaları var. bir süre kalsın" ricası üzerine villanın hiç açılmadığı iddia edildi. 


</TEXT>
</DOC>
