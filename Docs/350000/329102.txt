<DOC>
<DOCNO> 329102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/dunya/axdun01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilere kızan Rus Tarkan, Erivan'a gitmiyor 
</HEADLINE>
<TEXT>


Tarkan şarkılarıyla ünlenen Filip Kirkorov, Ermenistan'da kendisine karşı başlatılan kampanya nedeniyle Erivan konserlerini iptal etti 

CENK BAŞLAMIŞ Moskova 


Rusya'da Tarkan'ın şarkılarını söyleyerek ünlenen Filip Kirkorov, kendisine karşı başlatılan kampanya nedeniyle Ermenistan'da vereceği konserleri iptal etti. 
Kirkorov, Taşnaksütyun'un önderliğinde 30'a yakın gençlik örgütünün düzenlediği kampanyaya tepki göstererek, sanata siyaset karıştırılmasına karşı olduğunu açıkladı. Pan Ermeni Ajansı'nın haberine göre, "Konser biletlerim tükenmiş. Doğrusu Ermenistan'da bu kadar ünlü olduğumu bilmiyordum. Ama konserleri iptal ediyorum. Sanatın amacı insanlara iyilik, güzellik ve barış sunmaktır" dedi. Gençlik örgütlerinin başlattığı kampanyayı Ermeni halkının bir bölümünün desteklemesinden üzüntüye kapıldığını belirten şarkıcı, "Meğerse beni Ermenistan'a sokmak istemiyorlarmış. Hem de, soykırımın 90. yıldönümü öncesinde Bir de bakarsınız beni yargılamaya kalkarlar. En iyisi Erivan'a gitmemek" diye konuştu. 
Ermeni örgütleri, Türk yanlısı olduğu gerekçesiyle şarkıcının 7 - 8 Nisan için planlanan konserlerini protesto etmişti. Tarkan'ın "Şıkıdım" parçasının Rusça versiyonu "Oy mama şıkadam"la ünlenen Kirkorov, kliplerinde Türk bayraklı tişörtler de giyiyor. Şarkıcı bir süre önce Milliyet'e babasının Bulgar Türklerinden olduğunu açıklamıştı. Bu arada Ermenistan'da en çok sevilen yabancı şarkıcılar arasında Tarkan başta geliyor. 


</TEXT>
</DOC>
