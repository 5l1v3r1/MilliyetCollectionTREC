<DOC>
<DOCNO> 339399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/asiy.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitmeyen tartışma 
</HEADLINE>
<TEXT>


Arınç'ın son çıkışı için Başbakan, "Gündemimde polemik yok" YÖK Başkanı Teziç, "Arınç tarafsızlığını korumalı" Demirel de, "Mahkeme ihtilali önledi" dedi 

ANKARA Milliyet 


'Nemalanmıyoruz' 

Başbakan Recep Tayyip Erdoğan, TBMM Başkanı Bülent Arınç ve Anayasa Mahkemesi Başkanı Mustafa Bumin arasındaki tartışma için, "Benim gündemimde polemikler yok. Benim gündemimde böyle bir şey yok" dedi. 
AKP grup toplantısında ise, "Her şey iyiye giderken Türkiye'de kısır tartışmalara girmenin anlamı var mı Allah aşkına Kimse suni gündem oluşturmasın, yara kaşımasın" diye konuşan Erdoğan, şu mesajları verdi 
GERİLİMDEN NEMALANMIYORUZ Biz gerilim politikalarından nemalanmak isteyen bir anlayışın temsilcisi değiliz. Dar, sığ, sathi çerçeveleri içinde suni gündemler oluşturup kendilerini yara kaşımaya adayanların, bu ülkeye verebilecekleri hiçbir şey yoktur. Milletimiz, bu yara kaşıyıcılara itibar etmemektedir. HER ŞEY İYİYE GİDERKEN Dışarıda itibarımız günden güne artıyor. Hiçbir detaya girmeden şunu sormak istiyorum böyle bir dönemde Türkiye'de kısır tartışmalara girmenin anlamı var mı Allah aşkına Ufkumuz Allah'ın izniyle çok açıktır, çok aydınlıktır. 1 MAYIS, NEVRUZ, KUTLU DOĞUM Bakın, 1 Mayıs kutlamaları bütün ülkede demokratik bir zeminde yapıldı. Şunu söylüyoruz unutmayın, biz, Kutlu Doğum'u da, 1 Mayıs'ı da, 23 Nisan'ı da, Nevruz'u da aynı ruh haliyle, birlik içinde kutlamaya muktedir, yüce gönüllü bir milletiz. 

Geçit vermeyeceğiz 
TEMELSİZ KORKULAR Yıllardır bizi kendi temelsiz korkularının küçük dairesine hapsetmeye çalışan, ufkumuzu daraltan önyargıları, peşin fikirleriyle bizi mecalsiz bırakan köhne siyasetleri yeniden ısıtıp önümüze sürmeye çalışanlara geçit vermeyeceğiz. KÜÇÜK SULARDA KULAÇ ATMAK Bazılarının ezberi, alışkanlıkları küçük meselelere odaklı olabilir ama artık dizkapağımıza bile gelmeyen bu küçük sularda biz kulaç atamayız. BOZUK PLAK GİBİLER Türkiye'nin ilerlemesinden ve büyümesinden adeta rahatsız olanlar var. Onlar bozuk plak gibi dediklerini tekrar ediyorlar. Bu milletin kalkınma hedefini, çatlak seslere, boş polemiklere, gündem kapkaççılarına kurban etmeyeceğiz.CHP ÖZÜR DİLESİN Ana muhalefet partisinin bir mensubu, TBMM kürsüsünden çok çirkin bir değerlendirmede bulundu. Bunun hukuki zemini şüphesiz ki tahkim edilecektir. Ama şunu unutmayalım ki, bu ifadeleri bu ülkenin iktidar partisi için kullanmaya hiç kimsenin gücü, aklı, dili yetemez. 'Ülkemizi satmak' gibi bir ithamın altında iktidar partisi olarak kalmayız. 

Çocuklara imza dağıttı 

Fotoğraf MUSTAFA İSTEMİ 

Erdoğan, dün AKP grup toplantısına giderken TBMM kulisinde öğrencilerle karşılaştı. Ankara Refika Aksoy İlköğretim Okulu 2. sınıf öğrencileri, Erdoğan'dan imza istedi. Erdoğan, uzun süre imza dağıttı. 

Baykal Bazıları öze tasalluta kalkıyor 

ANKARA Milliyet 

CHP Genel Başkanı Deniz Baykal, Arınç'ı, "Sabah kalkan rejim aramasın. Türkiye'nin rejimini milyonlar belirledi. Çoğunluğum var, istediğimi yaparım diyemezsiniz. Yağma yok, kimse sana onu yaptırmaz" diye eleştirdi. Tartışmasının Erdoğan'ın önerisiyle ortaya çıktığını söyleyen Baykal, şöyle devam etti "Bazıları şurayı burayı değiştirelim derken öze tasallut etmeye kalkıyor. Rejimin ne olacağını, bir kişinin keyfi takdiriyle değil, milyonlarca insanımız, Erzurum, Sivas kongresinde kararlaştırdı. Demokrasi zihni egzersiz alanı değildir." 

Barolardan, Bülent Arınç'a eleştiri 

İSTANBUL Milliyet 

TBMM Başkanı Bülent Arınç'ın, "TBMM isterse Anayasa Mahkemesi'ni" kapatabilir sözlerine baro başkanlarından tepki geldi. Eskişehir Barosu Başkanı Oğuz Sezer Arslan, bir kısım seçmenlerine şirin gözükmek anlayışıyla, Cumhuriyetin temel niteliklerini yok saymanın, TBMM Başkanı'na yakışmadığını söyledi. İstanbul Barosu'ndan dün yapılan açıklamada ise Anayasa Mahkemesi Başkanı Mustafa Bumin'in, "türban"la ilgili verdiği mesajlara destek geldi. 

MAZLUMDER'den Bumin'e tepki 

İSTANBUL Milliyet 

MAZLUMDER İstanbul Şube Başkanı Mustafa Ercan, dün yaptığı yazılı açıklamada, Anayasa Mahkemesi Başkanı Bumin'in yüksek mahkemenin kuruluş yıldönümündeki konuşmasında yaptığı "türban" uyarılarını "talihsizlik" olarak niteledi. Ercan, açıklamasında, "Yargısal kurumlar ve yargıçlar, karar ve görüşlerine yönelik adına karar verdikleri toplumun eleştirilerini gözetleyerek kendilerini sorgulamalı ve kararlarının meşruiyetini denetlemelidirler. Kuvvetler ayrılığının tepesinde millet vardır. Bunu kimse unutmamalıdır" ifadelerini kullandı. 


</TEXT>
</DOC>
