<DOC>
<DOCNO> 314159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy14.html </URL>
<DATE> 2005/02/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yargıtay Başkanı Hukuk yeni TCK ile daha da zenginleşecek 
</HEADLINE>
<TEXT>

     Yargıtay Başkanı Osman Arslan, hukukun yeni Türk Ceza Kanunu TCK ile daha da zenginleşeceğini belirterek, ''Hukuk gelişen, değişen dünyaya cevap vermek zorundadır'' dedi. 
     Yargıtay Başkanlığı'nın düzenlediği ve iki gün sürecek olan ''Yeni Türk Ceza Kanunun Genel Hükümleri ve Yansımaları'' konulu panel Yargıtay'da başladı. 
     Panelin açılışında konuşan Yargıtay Başkanı Osman Arslan, temel kanunlardan olan Medeni Kanun'un 1 Ocak 2002'de yürürlüğe girdiğini, yeni TCK'nın da 1 Nisan 2005'te yürürlüğe gireceği anımsattı. Her iki yasanın yapılmasında emeği geçenlere teşekkür eden Arslan, yeni TCK'nın hukuku daha da zenginleştireceğini söyledi. 
     Hukukun gelişen, değişen dünyaya cevap vermek zorunda olduğunu ifade eden Arslan, panelin uygulayıcılara ışık tutacağını kaydetti. 
     Adalet Bakanı Cemil Çiçek de cumhuriyet rejiminin Atatürk'ün modernleşme projesi olduğunu, halen bu projenin devam ettiğini söyledi. Bunun en önemli ayağının hukuk devrimi olduğunu belirten Çiçek, temel yasalarda zaman içinde değişiklik yapılması gerektiğini, eski yasaların yeni gelişmelere cevap vermediğini anlattı. 
     TCK'da 60'a yakın değişiklik yapıldığını, ancak bu değişikliklerin bütünlüğü bozduğu için tamamının değiştirilmesi zaruretini doğduğunu kaydeden Çiçek, 17 Aralık'taki AB Zirvesi'nin yeni TCK'nın yasalaştırma süreceğini hızlandırdığını söyledi. 
     Daha önce iki kutuplu dünyada yasalardaki temel önceliğin ''güvenlik'' olduğunu kaydeden Çiçek, 21. yüzyılın hak ve özgürlükler yılı olarak nitelendiğini belirtti. 
     
     ''ŞİFRE BURADADIR'' 
     Çiçek, ''Yasa yapılırken özgürlükler öne çıkarılmıştır. Aslında ceza yasaları, diğer özel yasalarda artık hak ve özgürlükler ön plana çıkmaktadır. Yeni TCK'nın 1. maddesi hak ve özgürlükleri korumanın amaçlandığını belirtmektedir. 2. maddesi hukuk düzenini, demokrasi standardını teminat altına almaktadır. Şifre buradadır'' dedi. 
     Bir ülkenin ceza kanunun demokrasi ve hukuk standardını ölçmek bir fikir verebileceğine işaret eden Çiçek, şöyle konuştu 
     ''Türkiye'nin demokrasi ve hukuk devleti standardından şüphe edenlerin yeni TCK'nın genel hükümlerine bakmalıdır. Bazı eksiklikler olabilir. Bunlar Yargıtay içtihatları ile doldurulur, yasa gerekiyorsa biz buradayız. Bu yasa iktisap edilen bir yasa değildir. Yeni TCK, Türk milletinin, Türk hukukçusunun ve Türk Parlamentosu'nun kendi ihtiyaçlarına göre yaptığı milli bir yasadır.'' 
     
</TEXT>
</DOC>
