<DOC>
<DOCNO> 332847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yazar/yilmaz.html </URL>
<DATE> 2005/04/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"En küçük yeri morg olsun " 
</HEADLINE>
<TEXT>


Anadolu Vakfı'nın 100 milyon dolar yatırımla Türkiye'ye sağlık alanında kazandırdığı Anadolu Sağlık Merkezi ASM , tıp çevrelerinde, dünyada son 5 yılda yapılan en donanımlı hastane olarak anılıyor. Anadolu Grubu'nun Yönetim Kurulu Başkanı Tuncay Özilhan'ın eşi Emine Özilhan, Efes maçlarının dışında ilk kez vitrine çıktı ve ASM'yi asker, iş ve bürokrasi çevrelerinde etkin erkeklerin eşlerine gezdirdi. 
Özilhan Deniz Kuvvetleri Komutanı Oramiral Özden Örnek'in eşi Sevil Örnek, İstanbul Valisi Muammer Güler'in eşi Neval Güler, Emekli Orgeneral Çevik Bir'in eşi Nilgün Bir, sağlık sorunlarının üstesinden gelen sinema sanatçısı Filiz Akın ve Sevgi Sabancı, Gül Oğuz, Berrin Süzer, Nesligül Aksoy, Tülin Demirören ve Monik İpeker'in de içinde olduğu 50 kadar hanıma, ASM'de tanıtım yaptı. 
Bir buçuk ay önce hizmete açılan ASM'nin Genel Direktörü Dr. Murat Dayanıklı'nın gezdirdiği ünitelerde suda doğum yapma, kanseri önceden teşhis etme, el kırışıklıklarının giderilmesi ve varis gibi zor başarılan operasyonlar, hasta odaları hakkında bilgi alındı. 
Bu arada medyaya uzun elbiselerle fotoğraf veren hanımların, umre kıyafetlerini Mekke'deki Hilton Oteli'nden aldıklarını da konuşmadan geçmedik... 
Emine Özilhan, hastanede yapılan gezi sırasında, eşi ile Gebze'de iki yıllık inşaat süresi içinde her hafta sonu ASM'nin yükselişini izlediklerini anlattı. Özilhan, hastanenin tıp teknolojisinin elverdiği en son olanakları kullanmaktan kaçınmadığını, "Tuncay, hastanenin en küçük yeri morg olacak, ölümler olmayacak" sözleri ile ifade etti. 
Hasta Hizmetleri Müdürü olarak görev alan Emine - Tuncay Özilhan çiftinin kızı Türkan Tacir ve Tuncay Bey'in kız kardeşi ve Anadolu Holding Yönetim Kurulu Üyesi Tülay Aksoy da konuklarla ilgilendi. ASM'de en çok merak edilen konulardan biri de Özden - Sevil Örnek çiftinin film yönetmeni oğulları Tolga Örnek'in, "Gelibolu" belgeseliydi. Örnek Hanım, sağ basında filme yönelik eleştirilerden duyduğu üzüntüyü belirtirken, Tolga'nın bundan önce de Atatürk, Hititler ve Nemrut belgeseli çektiğini hatırlattı. 
45 bin metrekare alana sahip ASM'de detaylar.. Duvarları Çağla Cabaoğlu Galerisi'nin seçtiği 8 ressamın eserleri ile kaplı.. Oda ve koridor nişlerinde yapma çiçekler yer alıyor. 
Girişte hastaneden çok, otel izlenimi edeniyorsunuz. Geniş ve aydınlık karşılama salonunda sade ve şık oturma grupları, freeshop'ları andıran alışveriş mağazası... Bunlar bir yana, kemoterapi hastalarının geniş yeşillik manzaraya karşı yerleştirilen koltukları, yine kanser tedavisinde "uzay neşteri" olarak isimlendirilen ve dünyada İngiltere ile Hollanda'nın yanı sıra 5'incisi ASM'de bulunan radyoaktif sistem, grup içindeki hanımların gözlerini yaşarttı. İçlerinden kimisi henüz yeni tedavilerini bitirmişti, kimisinin eşi ise bu tedaviyi görmüştü. "Hastalıkta ve sağlıkta" yalnız eş aranmıyor, sağlık hizmeti de aranıyor 



</TEXT>
</DOC>
