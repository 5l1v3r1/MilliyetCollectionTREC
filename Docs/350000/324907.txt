<DOC>
<DOCNO> 324907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur57.html </URL>
<DATE> 2005/03/18/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İlköğretim okulunda taciz iddiası... 
</HEADLINE>
<TEXT>

     Antalya'nın Alanya İlçesi'nde bir ilköğretim okulu öğretmeni, 2 öğrencisine elle tacizde bulunduğu iddiasıyla tutuklandı. 
     AA muhabirinin aldığı bilgiye göre, Çarşı Mahallesi'nde Hayate Hanım İlköğretim Okulu 5. sınıf öğrencisi M.P, ailesine sınıf öğretmeni S.C'nin tacizine uğradığını söyledi. Ailenin şikayetiyle başlatılan soruşturma çerçevesinde, M.P'nin Alanya Emniyet Müdürlüğü'nde psikolog gözetiminde ifadesi alındı. 
     Sınıf öğretmeninin çarşamba günü kendisine tacizde bulunduğunu iddia eden M.P'nin, öğretmeninin, sınıf arkadaşı R.E'ye de tacizde bulunduğunu ileri sürdüğü öğrenildi. 
     R.E'nin de verdiği ifadede, öğretmeni S.C'nin kendisine 1,5 yıldır elle tacizde bulunduğunu iddia ettiği belirtildi. 
     Gözaltına alınan S.C, çıkarıldığı mahkemece tutuklanarak Alanya Kapalı Cezaevine gönderildi. 
     Evli ve bir çocuk babası olduğu belirtilen S.C'nin, mesleki onuru kırıldığı gerekçesiyle savunma yapmadığı öğrenildi. 
     
</TEXT>
</DOC>
