<DOC>
<DOCNO> 338426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko13.html </URL>
<DATE> 2005/04/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İntercom ile TelcoTurk güçlerini TelcoTurk markası altında birleştirdi 
</HEADLINE>
<TEXT>

     İnterkom ile TelcoTurk, sektördeki güçlerini TelcoTurk markası altında birleştirdi. 
     Türkiye telekomünikasyon pazarında kurumsal, bireysel, ''call shop'' ve kontörlü telefon kart servislerini, yerel ve Avrupa'daki iletişim ağlarını kullanarak güvenilir, yaygın ve etkin bir şekilde sunan İnterkom ile TelcoTurk, sektördeki güçlerini TelcoTurk markası altında topladı. 
     Yeni işbirliğiyle ilgili detaylar bugün düzenlenen bir basın toplantısında açıklandı. 
     Toplantıda konuşan Türkiye İhracatçılar Meclisi TİM Başkanı Oğuz Satıcı, ülke olarak şimdiye kadar sadece ''rüya'' olarak görülen hedefleri, özverili, yaratıcı ve enerji dolu karakterleriyle aştıklarını ifade ederek, hedefleri daha da yukarı taşıyabilmek için, kamu ve özel sektörde mevzuat ile ilgili iyileştirici çalışmaların yapılması gerektiğini belirtti. 
     Telekomünikasyon ve teknolojinin yaygın kullanımı ile dünyadaki rekabetçi konumlarının güçleneceğini düşündüklerini dile getiren Satıcı, ''Bu düşüncemiz paralelinde, TelcoTurk, sunacağı kaliteli telekom ve teknoloji ürünleriyle, sektörlerimizin yanında olacak ve rekabetçi gücümüzü artıracaktır. TelcoTurk, sektörü ve ihracatçılarımız için hayırlı ve uğurlu olsun'' dedi. 
     TelcoTurk Murahhas Azası Savaş Ünsal da konuşmasında, Mayıs ayından itibaren uzak mesafe ses hizmetlerinin yanı sıra, 0811 235 35 35 arabağlantı numaraları ile şehirlerarası görüşmelere de başlayacaklarını bildirdi. 
     Türkiye'nin turizm, lojistik, nakliyat, tekstil ve diğer sektörlerinde faaliyet gösteren lider ihracatçılarının ortaklığı olan İnterkom ile Telcoturk'un oluşturduğu yeni yapının, 675 kurumsal müşteri, 43 ''Call Shop'' satış noktası, 66 yurt çapında bayii ve TürkTelekom'la 12 noktada arabağlantıları tamamlamış bir şebekeyi kapsayacağı belirtildi. 
     Toplantıya, Delta-Kom İletişim Sistemleri A.Ş. Yönetim Kurulu Başkanı Mehmet Karasu, İnterkom Telekomünikasyon Hizmetleri A.Ş. Yönetim Kurulu Başkanı Tunç Özkan ve sektör temsilcileri de katıldı. 
     
</TEXT>
</DOC>
