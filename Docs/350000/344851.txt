<DOC>
<DOCNO> 344851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur01.html </URL>
<DATE> 2005/05/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Arkadaşının yaşadıklarını unutamayan çoban, organlarını bağışladı 
</HEADLINE>
<TEXT>

     Konya’da, çocukluğunda en iyi arkadaşı böbrek yetmezliği nedeniyle ölen 27 yaşındaki çoban Murat Hayırlı, etkisinden kurtulamadığı bu olay nedeniyle yıllar sonra tüm organlarını bağışladı. 
     Organlarını bağışlamak için Konya Numune Hastanesi’ne gelen Hayırlı, Seydişehir’e bağlı Kozlu Köyü’nde ilköğretim Okulu 5. sınıf öğrencisiyken, sıra arkadaşının, böbrek yetmezliği nedeniyle hayatını kaybettiğini anlattı. 
     Bu olaydan çok etkilendiğini belirten Hayırlı, "Aynı mahallede oturduğumuz ve aynı sırayı paylaştığım en yakın arkadaşım böbrek yetmezliği nedeniyle hasta oldu ve tedavi edilemediği için henüz 12 yaşındayken öldü. Bu olay beni çok üzdü" dedi. 
     O dönemde organ nakli ve bağışı konusunda bilgi sahibi olmadığını belirten Hayırlı, daha sonraları, organ nakli yoluyla insanların hayatının kurtulabildiğini öğrendiğinde çok şaşırdığını dile getirdi. 
     Köyde çobanlık yaptığı için konuyla ilgili yeterli bilgi edinemediğini anlatan Hayırlı, "Uzun zamandır aklımda, organlarımı ilk fırsatta bağışlama düşüncesi vardı. Arkadaşım için bir organ bulunabilseydi belki de hayatta olacaktı. Ben de ölümümden sonra bu şansı başkalarına vermek istiyorum" dedi. 
     
     DUYARLI ÇOBAN 
     Anne ve babasını da hastalık nedeniyle kaybettikten sonra yalnız yaşamaya başladığını ve henüz evlenmediğini ifade eden Hayırlı, şunları söyledi 
     "Hayatımda en sevdiğim kişileri tek tek kaybettim. Bu ölümleri kabullenmek kolay olmadı. Bir yakınını kaybetmenin acısını genç yaşıma rağmen çok kez yaşadım ve yalnız kaldım. Hayatım insanlardan uzakta yaylalarda hayvan otlatarak geçiyor ama birini vakitsiz kaybetmenin acısını kimsenin yaşamasını istemiyorum. Organ bağışıyla hayata dönebilecek kişiler var. Tek yapmamız gereken yetkili yerlere başvurarak organlarımızı bağışlamak. Yıllardır makinelere bağlı bir hayatı süren çok sayıda kişi, bizim bağışlayacağımız organlarla hayata dönmek için bekliyor. Ben bunun acısını küçükken yaşadım ve başkalarının yaşamaması için geç olmadan organlarımı bağışlamaya karar verdim." Konya Numune Hastanesi’nde organ bağışı konusunda yetkililerle görüşen Hayırlı, daha sonra kendisine verilen formları doldurdu ve imzaladı. 
     
</TEXT>
</DOC>
