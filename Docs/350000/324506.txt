<DOC>
<DOCNO> 324506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur01.html </URL>
<DATE> 2005/03/17/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Sedat Şahin ve adamlarına yönelik operasyon... 14 kişi tutuklandı 
</HEADLINE>
<TEXT>

     İstanbul'da Sedat Şahin ve adamlarına yönelik operasyon kapsamında gözaltına alınarak adliyeye sevk edilen 30 kişiden 14'ü tutuklandı. 
     Organize Suçlar Şube Müdürlüğü'ndeki işlemlerinin ardından Beşiktaş'taki İstanbul Cumhuriyet Savcılığı'na sevk edilen, Sedat Şahin'in kardeşi Nihat Şahin'in de aralarında bulunduğu 30 kişi, 3 cumhuriyet savcısı tarafından sorgulandı. 
     Nihat Şahin ile 21 kişi, savcılık sorgularının ardından ''Çıkar Amaçlı Suç Örgütleriyle Mücadele Kanunu'na muhalefet'', ''gasp'' ve ''adam öldürmeye teşebbüs etmek'' suçlarından tutuklanmaları istemiyle nöbetçi mahkemeye gönderilirken, 8 kişi serbest bırakıldı. 
     İstanbul Nöbetçi 12. Ağır Ceza Mahkemesi'nde hakim karşısına çıkan Nihat Şahin, Dursun Ali Kılıç, Hakan Kaymaz, Mesut Kaya, Talat Yavuz, Akif Arıcı, Kadri Hınç, Ahmet Şahin, Alper Sali, Şaban Hakan Tükenmez, Selahattin Yılmaz, Mehmet Tuğlu, Ayhan Altıntaş ve Muhittin Turhan, tutuklanarak cezaevine gönderildi. Diğer 8 kişi ise mahkemeden serbest kaldı. 
     
</TEXT>
</DOC>
