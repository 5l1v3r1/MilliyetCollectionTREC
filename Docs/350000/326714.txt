<DOC>
<DOCNO> 326714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo24.html </URL>
<DATE> 2005/03/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çalımbay Pascal, seyrettiğim maçta iyi oynamadı... 
</HEADLINE>
<TEXT>

     Beşiktaş Teknik Direktörü Rıza Çalımbay, yeni sezon için transfer çalışmaları doğrultusunda her mevkiden çok sayıda futbolcu izlediklerini, ''çok geniş ve alternatifli bir listeleri'' olduğunu söyledi. 
     BJK Nevzat Demir Tesisleri'nde yaptığı basın toplantısında soruları yanıtlayan Çalımbay, transfer konusunda medyada çıkan bazı haberlerin kendilerini zor durumda bıraktığını, bu nedenle her türlü soruya açık olduğunu ifade etti. 
     Avrupa'da kulüplerin transfer çalışmalarını bir ay sonra tamamlayacağını kaydeden Çalımbay, ''Biz de takviye yapmak istiyorsak bu çalışmaları yapmalıyız zaten'' dedi. 
     Kendisinin ve yardımcılarının listelerinde yer alan çok sayıda oyuncuyu değerlendirebilmek için maç izlediklerini ve bu çalışmalara devam edeceklerini anlatan Çalımbay, şunları kaydetti 
     ''Yeni sezonda gerekli takviyeleri yapacağız elbette. Herhangi bir oyuncu için bitti diye bir şey yok. Saint Etienne'de Pascal'ı da izledik. Onu izlediğimiz maçta rakip Lille'de de bir oyuncu izledik. Çok geniş ve alternatifli bir listemiz var. Bu listeden takımın dengesini bozmadan kulübün bazı şeylerini koruyarak takıma yararlı olacak oyuncuları alacağız. Mutlaka takviye yapılacak.'' 
     
     ''ALACAĞIM YABANCI YEDEK OTURMAYACAK'' 
     Takıma faydası olacak oyuncular üzerinde durduklarını anlatan Rıza Çalımbay, transfer edecekleri yabancı oyuncuların yedek kulübesinde oturmayacak futbolcular olacağını söyledi. 
     ''Bize maç kazandıracak, maç kurtaracak oyuncular almamız lazım'' diyen Çalımbay, taraftarın da güvenebileceği futbolcular olması gerektiğini anlatarak, şunları kaydetti 
     ''Takıma faydası olan oyuncu alacağız her şeyden önce. Seneye kesinlikle şampiyon olmalıyız. Alacağım yabancı oyuncu yedek oturmayacak. Bize maç kazandıracak, maç kurtaracak. Öyle oyuncular almamız lazım. Her mevkide bize alternatif var, bir sürü. Her taraftan oyuncu bulduk, problem yok. Alacağımız oyuncunun çok iyi olması, taraftarın oyuncuyu görünce çok memnun olması, bizde 'bu var' demesi lazım.'' 
     
     ''DENGEYİ KESİNLİKLE BOZMAYACAĞIZ'' 
     Beşiktaş Teknik Direktörü, yapılacak transferlerde takımdaki dengelerin bozulmamasına özellikle çok dikkat edeceklerini belirtti. 
     Yeni sezonda ''sil baştan'' bir takım kurmayacağını kaydeden Çalımbay, ''Takıma faydalı olacak kilit isimleri alacağız. Takımdaki dengeyi kesinlikle bozmayacağız. Buna çok dikkat edeceğiz'' dedi. 
     Rıza Çalımbay, şu anda mevcut takımdan gidecek veya takımda kalacak futbolcular konusunun belli olmadığını ifade etti. 
     
     ''ERSUN HOCANIN YANINDA OLMALIYIZ'' 
     A Milli Futbol Takımı'nın Türk futbolu açısından iki kritik maç oynayacağını kaydeden Çalımbay, ''Milli takım açısından birlik ve beraberliğe ihtiyacımız var. Hepimizin Ersun hocanın yanında olmamız gerekiyor'' dedi. 
     Millilerin iki rakibini de yenecek güçte olduğunu belirten Beşiktaş Teknik Direktörü, ''Ülke olarak birleşme zamanı. Ben hem teknik heyete hem futbolcu kardeşlerimize güveniyorum'' diye konuştu. 
     
     ''CAREW'İN OYNAMASINI BEN İSTEDİM'' 
     Rıza Çalımbay, Carew'in ülke milli takımında oynamasını kendisinin istediğini ifade etti. 
     Medyada, Carew'in ülke milli takımında oynaması durumunda cezalandırılacağı haberlerinin yer aldığına dikkati çeken Çalımbay, Carew'in Trabzonspor maçından önce kendisine hazır olmadığını söylediğini kaydederek, ''Ben de ona bu haftayı iyi değerlendirip ülke milli takımının maçında oynayıp iyi bir şekilde dönmesini söyledim. Kendisini hazır hissetmediğinden dolayı kadroda yoktu. Milli takımda oynamasını özellikle ben istedim'' diye konuştu. 
     Çalımbay, Çaykur Rizespor'da forma giyen Kürşat ile ilgili bir soru üzerine, ''Kürşat ile önümüzdeki sezon için zaten anlaşıldı. Onda bir sorun yok'' dedi. 
     Transferde adı geçen Gençlerbirliği'nden Ali Tandoğan konusunda henüz konuşulmuş bir şey olmadığını belirten Çalımbay, Denizlisporlu Ersen Martin için de ''Ersen Martin'i kulübü kolay kolay bırakmaz, onların hepsi konuşulacak'' dedi. 
     Rıza Çalımbay, Juanfran'a iyi olduğu taktirde takımda görev verebileceklerini anlatarak, ''Henüz antrenmana çıkmadı. İyi olduktan sonra oynamaması için neden yok'' dedi. 
     Saint Etienne'de forma giyen Pascal'ın iyi bir oyuncu olduğunu belirten Çalımbay, Pascal'ın onu izlediği maçta iyi oynamadığını, ancak çok yönlü bir futbolcu olduğunu ifade etti. 
     
</TEXT>
</DOC>
