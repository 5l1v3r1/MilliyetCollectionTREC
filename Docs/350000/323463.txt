<DOC>
<DOCNO> 323463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo27.html </URL>
<DATE> 2005/03/13/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Daum "Sezonun unutulmayacak maçlarından biri oldu" 
</HEADLINE>
<TEXT>

     Fenerbahçe Teknik Direktörü Christoph Daum, Gençlerbirliği karşısında aldıkları galibiyetle sezonun unutulmayacak maçlarından birini yaşadıklarını söyledi. 
     Daum, maçtan sonra düzenlediği basın toplantısında, 10 kişi kalmalarına rağmen güçlü rakipleri karşısında başarılı bir performans ortaya koyarak kazandıklarını belirterek, ''Bu sezon içinde unutulmayacak maçlardan biri oldu. 10 kişi kalmamıza rağmen kazanan takımımla gurur duyabiliriz'' dedi. 
     Gençlerbirliği'nin 2-2 beraberliği yakaladığı golü rakiplerine hediye ettiklerini savunan Daum, şunları söyledi 
     ''İlk penaltı pozisyonunu tam olarak değerlendiremeyeceğim. Ancak rakibimiz 2-2'lik skoru bulduğunda attığı gol, onlara hediyemiz oldu. Gençlerbirliği maçları bizim için hep zor olmuştur. Yine zorlandık. Varını yoğunu ortaya koyan oyuncularımla gurur duyuyorum.'' Şampiyonluk yolunda çok önemli bir adım attıklarını ifade eden Alman çalıştırıcı, taraftarlara da teşekkür ederek, ''Takımı resmen galibiyet için ateşlediler'' dedi. 
     Alex için birşey söylemeye gerek olmadığını vurgulayıp, Brezilyalı oyuncunun ne kadar iyi olduğunu gazetecilerin zaten yorumlayacağını belirten Daum, ''Her ne kadar bir kişi maçın kaderini belirlese de bunu 9-10 kişi mücadele ederek, takımı adına hazırlıyor. Bu nedenle bütün takımı performansından dolayı tebrik ediyorum'' şeklinde konuştu. 
     Alman teknik adam, bu önemli galibiyetin, ligde önlerindeki diğer maçlar için büyük moral olacağını söyledi. 
     Gençlerbirliği'nin sert bir futbol sergilediğini ileri süren Daum, rakiplerinin hafta içinde Beşiktaş ile yaptığı tekrar maçını hatırlatarak, ''Baktığımız zaman, sanki o gün dostluk maçı oynanıyormuş gibi bir hava vardı. Aslında bundan memnunum, çünkü biz bu zorluğun üstesinden gelmesini bildik'' şeklindeki sözlerle rakiplerine eleştiride bulundu. 
     Christoph Daum, sakatlıkları nedeniyle Servet ve Nobre'nin maçtan hemen sonra hastaneye götürüldüğünü ve çok sayıda futbolcusunun da hafif sakatlıkları oluştuğunu söyledi. 
     Bu arada, iki takım futbolcularının arasında, maç bittikten sonra soyunma odası koridorlarında tartışma yaşandığı öğrenildi. 
     Öte yandan, teknik direktör Daum, futbolcularına yarın izin verdi. Fenerbahçe, Denizlispor ile yapacağı lig maçının hazırlıklarına 15 Mart Salı günü başlayacak. 
     
     GENÇLERBİRLİĞİ CEPHESİ 
     Gençlerbirliği Teknik Direktörü Ziya Doğan, Daum'un toplantısı sürdüğü için basın toplantısı odası önünde bekletilmesine tepki gösterdi. 
     Daum'un ardından toplantıya ''İstemiyorsanız giderim'' diye başlayan Doğan, iyi futbolun oynandığını belirterek, şunları söyledi 
     ''Belki de Türkiye'de alışılmadık bir tempoda gitti. Futbolun içinde mücadele var. Avrupa seviyesine gelmek istiyorsak, bu müsabaka örnektir. Her iki tarafın da yaptığı kasıtlı hareketler var. Kendi oyuncularımı bu konuda eleştiriyorum. Eğer ülkede herşeye eşit bakarsak, bu ülkede futbol müthiş kalkınır. Maçın ilk yarısını galip bitirmiş olsaydık, çok daha farklı olurdu. Ancak ikinci yarı iyi mücadele edip, beraberliği yakaladık. Yine bir hata yaptık ve son paslarda bencil davrandık. Ben bu takımda yeniyim. Mantaliteme en kısa sürede alışacaklar.'' Hakem Cem Deda konusunda konuşmaya gerek olmadığını kaydeden Doğan, şöyle dedi 
     ''Medyanın yorumları önemli. Avrupa'da başarılı olmayı hedef haline getirmemiz lazım. Avrupa'da çok başarılı olacak takımların başında da Fenerbahçe geliyor. 'Rakip sert oynadı, niye mücadele etti' diye basit sorularla uğraşırsak, doğruyu bulamayız.'' Ziya Doğan, Fenerbahçe cephesinin, Gençlerbirliği'nin sert oynadığına yönelik tepkisini eleştirerek, futbolda iki takım da mücadele ettiği zaman bu tip sertliklerin normal olduğunu vurguladı. 
     
     KALECİ ÖMER'DEN TARAFTARLARA TEPKİ 
     Gençlerbirliği kalecisi Ömer ise oyuncu ve bir futbolsever olarak maçta yaşananlardan utandığını ifade ederek, ''Maçta seyirciye en ufak bir hareketim yoktu. Fenerbahçe'nin yaptığı her atakta, arkamda sanki bilerek tutulmuş 2-3 kişi sürekli bana küfretti'' dedi. 
     Maçın son dakikalarında Fenerbahçeli futbolcularla sert tartışmalara giren Gençlerbirliği takım kaptanı Ümit ise son anda çıkan tartışmalardan dolayı özür dileyerek, şunları söyledi 
     ''Ancak Alex birkaç haftadır bazı hareketler yapıyor. Bugünkü maçta da kasti girdi. İlk pozisyonda ayaklarıma müdahale yaptı. Daha sonra bir pozisyonda da aynısını yaptı. Dayanamadım. Fenerbahçe'nin 10 kişi kalmasına rağmen kazanma isteği güzeldi.'' 
     
</TEXT>
</DOC>
