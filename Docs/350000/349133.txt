<DOC>
<DOCNO> 349133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo08.html </URL>
<DATE> 2005/06/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Galatasaray Saidou'da kararsız... 
</HEADLINE>
<TEXT>

     Galatasaray'ın, geçtiğimiz sezon İstanbulspor'dan transfer edilen Kamerunlu Alioum Saidou'da kararsızlık yaşadığı öğrenildi. 
     Futbolcunun Menajeri Abdullah Kılınç, Galatasaraylı yöneticilerin ifadelerinden kulübün Saidou hakkında kararsız kaldığını anladığını ifade ederek, ''Öncelikle bana dolaylı olarak bu futbolcuya kulüp bulmamı belirttiler. Daha sonra da teknik direktörlüğe Eric Gerets'in gelmesiyle birlikte kararı Belçikalı hocanın vereceğini bildirdiler'' dedi. 
     Gerets'e izlemesi için 4 adet maç kaseti verildiğini ve 30 tane daha kaset verileceğini öğrendiğini ifade eden Kılınç, Belçikalı hocanın bu kasetleri izledikten sonra Saidou hakkında karar vereceğinin kendilerine söylendiğini anlattı. 
     Menajer Kılınç, sarı-kırmızılı yöneticilerin, Saidou'nun Malatyaspor'da kiralık olarak oynarken Galatasaray'a karşı forma giymesinden dolayı kendilerine tavır aldığını da öne sürerken, açıkça söylememelerine rağmen yöneticilerin tavırlarından bunu belli ettiklerini ifade etti. 
     Saidou'nun Dünya Kupası Grup Eleme maçında Kamerun Milli Takımı'nda Benin'e karşı ilk 11'de forma giydiğini de belirten Abdullah Kılınç, Galatasaray'ın bu futbolcu göndermek istemesi halinde, sözleşmede bulunan vecibelerini yerine getirmesi gerektiğini sözlerine ekledi. 
     
</TEXT>
</DOC>
