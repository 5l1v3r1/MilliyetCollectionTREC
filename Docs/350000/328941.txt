<DOC>
<DOCNO> 328941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko58.html </URL>
<DATE> 2005/03/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Şener 2004'te 644 bin kişiye istihdam sağlandı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılında satınalma gücü paritesine göre kişi başına milli gelirin 7 bin 736 dolar olduğunu bildirdi. 
     Şener, Başbakanlık yeni binada düzenlediği toplantıda, son ekonomik gelişmelere ilişkin değerlendirmelerde bulunduğu ve soruları yanıtladı. 
     Başbakan Yardımcısı Şener, satın alma gücü paritesine göre kişi başına düşen milli gelirin 2003 yılında 6 bin 980 dolar olduğunu hatırlattı. 
     2004 yılındaki yüzde 9.9 oranındaki büyümenin sağlıklı bir büyüme olduğunu vurgulayan Şener, büyümenin özel sektör kaynaklı bir büyüme olduğunu söyledi. 
     Devletin tüketim harcamalarının yüzde 0.5 oranında artış gösterdiğini anlatan Şener, özel sektördeki tüketim harcamasının yüzde 10.4 oranında arttığını bildirdi. 
     Toplam yatırım harcamalarının yüzde 32.4 oranında arttığını anlatan Şener, kamu yatırımlarının yüzde 4.7 oranında küçüldüğünü, özel sektörün ise yüzde 45.5 oranında artış gösterdiğini ifade etti. 
     
     ÖZEL SEKTÖR YATIRIMI 
     Özel sektörün 43 milyar dolarlık bir yatırım yaptığını ifade eden Şener, bu rakamın 40.8 katrilyon liralık kısmının makine teçhizat yatırımı olduğunu söyledi. 
     2004 yılında tarım yüzde 2, sanayi yüzde 9.4, gayri safi yurtiçi hasıla yüzde 9.8, gayri safi milli hasıla yüzde 9.9 oldu. 
     GSMH'nin 2004 yılında 301.5 milyar dolar olarak gerçekleştiğini anlatan Şener, 2002 yılına göre milli gelirin yüzde 65 oranında arttığına işaret etti. Şener, kişi başına düşen milli gelirin 4 bin 172 dolar olduğunu belirterek, bu rakamın daha önceden 4 bin 127 dolar olarak tahmin edildiğini söyledi. 2002 yılında kişi başına düşen milli gelirin 2 bin 634 dolar olduğunu ifade eden Şener, 2 yılda kişi başına düşen milli gelirin yüzde 58 oranında arttığını kaydetti. Şener, bu oran hesaplanırken, dolar kurunun ortalama 1 milyon 427 olarak baz alındığını anlattı. 
     Büyüm rakamı ile ortaya çıkan milli gelirin, bütçe açığının GSMH'ye oranın da etkilediğini ifade eden Şener, 2001 yılında yüzde 17 olan bu rakamın yüzde 7.1'e düştüğünü söyledi. 
     
     EN YÜKSEK BÜYÜME YÜZDE 12.8 İLE TİCARET 
     Şener, büyümede en yüksek büyümenin yüzde 12.8 ile ticaret sektöründe yaşandığını kaydetti. 
     İnşaat ve mali sektöre ilişkin görüşlerini de açıklayan Başbakan Yardımcısı Abdüllatif Şener, inşaat sektörünün istihdam katsayısı yüksek sektör olduğunu kaydetti. 
     Şener, inşaat sektörünün büyümede 2001 yılında yüzde 5.5, 2003 yılında ise yüzde 9 oranında düşüş gösterdiğini hatırlatarak, 2004 yılında inşaat sektörünün yüzde 4.6 büyüdüğünü söyledi. Şener, mali sektör kuruluşlarının da 2002 de yüzde 7.1, 2003 de yüzde 6.3 oranlarında bir küçülme yaşandığını ancak 2004 yılında bu sektörde de yüzde 1.1 oranında artığını, bu sektörlerdeki büyümelerin istihdam açısından önemli olduğunu bildirdi. 
     İthalattan alınan vergilerin büyümeye etkisini fazla abartmamak gerektiğini söyleyen Şener, bunun büyüme üzerindeki etkisinin yüzde 1.1 olduğunu anlattı. 
     
     ÖZEL SEKTÖRDEN 896 BİN KİŞİLİK İSTİHDAM 
     İşsizlik rakamlarını da değerlendiren Şener, 2004 yılında işsizlik rakamının yüzde 10.3 olarak gerçekleştiğini hatırlatarak, bu oranın 2003 yılında 10.5 olduğunu kaydetti. 2003 2004 yılları arasında işsizlikte yüzde 0.2 oranındaki düşüşün belirgin bir düşüş olmadığını anlatan Şener, şunları kaydetti 
     ''Ama ayrıntıya baktığımızda istihdamda büyük bir performans olduğunu görmekteyiz. Her yıl Türkiye'ye ilave kaç kişi işe giriyor diye baktığımızda rakamlar ilginçtir. 2001 yılında 55 bin, 2002 yılında 172 bin kişi azalmıştır. 2003 yılında azalma 207 bin kişidir. 2004 yılında ilave 644 bin kişi istihdam edilmiştir. Bu rakam şu ana kadar gerçekleşen ilave istihdam rakamıdır. Bu ilave istihdamın kamu ve özel sektör dağılımına baktığımızda özel sektör 896 bin ilave istihdam sağlamış ancak kamuda 252 bin kişi azalma olmuştur. Toplam istihdamda artış 644 bin kişi olarak gerçekleşmiştir. 2001 yılında 104, 2000 yılında ise 473 bin istihdam azalması vardı. Dolayısıyla istihdam azalması yaşayan özel sektör 2004 yılında istihdam artışı yaşamıştır.'' 
     
     POPÜLİST YAKLAŞIMLARDAN UZAĞIZ 
     Şener, ekonomik programın doğru bir program olduğunu belirterek, şöyle devam etti 
     ''Hükümetimiz tarafından ortaya konan ve kararlı bir biçimde uygulanan program Türkiye'nin ihtiyacı olan bir program. Çünkü popülist yaklaşımlardan uzaktır. Bir siyasi partinin kendi dönemini kurtarmak anlayışına dayalı uygulanan programlardan farklıdır. Bu ülkenin, bugünü ve yarının dikkate alarak hazırlanmış bir programdır. Sadece bugünkü kuşakların ihtiyacı gözetilerek değil, gelecek kuşakların da ihtiyaçları düşünülerek oluşturulmuş bir programdır. Bir siyasi partinin kendi dönemiyle ilgili makyajlardan ve bu düşüncelerden arınarak, bu ülkede yaşayan insanların menfaatleri neleri gerektiriyorsa onu gözeterek hazırladığı bir programdır.'' 
     
     SORULAR 
     Şener, bir gazetecinin yüksek büyüme rakamına göre istihdam artışının yeterli olmadığının hatırlatarak, bunun nedenlerini sorması üzerine şunları söyledi 
     ''2004 yılında 644 bin kişiye istihdam sağlandı. Bu istihdam artışı cumhuriyet tarihinin en yüksek istihdam artışıdır. İşgücü arzı da artmaktadır. 2004 yılında 649 bin kişi olarak artmıştır. Bu işsizlik rakamının daha düşük görünmesinin temel hadisesidir. 2004 yılında ilave işgücü sabit kalsaydı işsizlik yüzde 7.8'e düşecekti. Verimlilik artışı son 3 yılda ortalama yüzde 30 oranında artmıştır. Artık kamu da istihdam alanı olma niteliğini bir tarafa bırakmıştır.'' 
     
     2005 YILI BÜYÜME HEDEFİNDE REVİZYON YOK 
     2005 yılı büyüme rakamında bir revizyon düşünüyor musunuz sorusuna Şener, ''Hayır, 2005 yılı büyüme hedefimiz yüzde 5'dir'' yanıtını verdi. 
     Tekstil sektöründe bazı sıkıntıların olduğu yönündeki bir soruya, bazı sektörlerde zaman zaman daralmalar olabileceğini belirterek, tekstil sektörünün takip edilmesi gereken sektör olarak değerlendirdiklerini yanıtını verdi. 
     Elektrik dağıtım işletmelerinin özelleştirilmesine ilişkin bir soru üzerine Şener, dünkü toplantıda ilgili kurumların değerlendirmelerde bulunduğunu, ortak bir görüş ve anlayışının oluşturulduğunu söyledi. 
     Şener, konuyla ilgili olarak kanuni düzenlemelerin yapılmasının kararının alındığını söyledi. 
     Enerji dağıtımının özelleştirilmesinde bazı kurumlar arasında görüş ayrılıklarının olup olmadığı şeklindeki soruya Şener, tüm birimlerin ortak bir anlayış ortaya koydukları yanıtını verdi. 
     
</TEXT>
</DOC>
