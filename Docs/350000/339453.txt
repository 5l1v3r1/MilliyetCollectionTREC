<DOC>
<DOCNO> 339453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/guclu.html </URL>
<DATE> 2005/05/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kızlarımız için bu gece Kars'tayız 
</HEADLINE>
<TEXT>


Baba Beni Okula Gönder kampanyası çerçevesinde, sizlere bu gece Kars'tan sesleneceğiz. Hani hep İstanbul'da oturarak Doğu ve Güneydoğu'nun sorunlarını anlayamazsınız, çözemezsiniz derler. Biz de bu yüzden en doğudaki ilimize gidiyoruz. Milli Eğitim Bakanı Çelik ve Milliyet yöneticileri, Kars'ta zor koşullarda eğitim mücadelesi veren kız öğrencilerle bir araya gelecek. 
Bu kampanyaya başlarken, okumayan tek kızımız kalmasın diye yola çıkmıştık. Bu dileğimizi paylaşan tüm okurlarımıza canı gönülden teşekkür ediyoruz. Hemen herkes bir yerinden kampanyaya katılmak istiyor. Bu kadar destek olmalarının nedeni de Milliyet'e duydukları güven. Milliyet'in bu konuda öncülük ve aracılık yapıyor olması bizim için en büyük güvence diyorlar. 
Bir anlamda, bundan böyle, başta genç kızlarımız olmak üzere tüm çocuklarımızın geleceğe yönelik garantörlerinden biriyiz. Ve biz bu büyük sorumluluğu sizlerle paylaşıyor olmaktan büyük onur duyuyoruz. 
Genç Bakış'ı bugüne kadar Türkiye'nin dört bir yanında gerçekleştirdik. Kars'a ilk kez gidiyoruz. Eminim çok ilginç olacak. Saat biraz geç de olsa, Türkiye'nin geleceği açısından, sizleri, biraz uykusuzluğu göze alarak Kanal D izlemeye davet ediyoruz. Çok çarpıcı Türkiye gerçekleriyle yüz yüze geleceğiz... İnsanların gözlerini yaşartıcı bağışlar olacak .. 

Bilim şenliği 
Çocuklar hayallerine, büyükler ise bildiklerine göre proje üretirlermiş. Yani onların yaratıcılıkları, biz büyüklere göre çok daha sınırsızmış. Ama nedense ezberci eğitim dayatmasıyla onları köreltmek için elimizden geleni yapıyoruz. 
Bu yüzden çocuklarımızı, ne kadar erken yaşta bilim ve teknoloji ile tanıştırırsak, geleceğe o kadar iyi yatırım yapmış oluruz. Bu çerçeveden bakıldığında çocuk ve gençlere yönelik bilimsel proje yarışmalarının giderek artan bir şekilde yaygınlaşması takdire şayan. Hemen her hafta farklı bir eğitim kurumunda bu yönde sergiler açılıyor. 
Bu sergilerden biri de dün MEF okullarında açıldı. MEF Dershaneleri tarafından düzenlenen ve dün 14'üncüsünün açılışı yapılan MEF Araştırma Projeleri Yarışması'na dünyanın dört bir yanından genç mucitler de katıldı. 
Son dört yıldır uluslararası nitelik kazandırılan yarışmaya, toplam 356 proje katılmış. Lise ve dengi okulların katıldığı yarışmada 60 araştırma, sergilenmeye değer bulunmuş. Cuma akşamına kadar sergilenen eserler, bu süre içerisinde değerlendirildikten sonra derecelendirilecek. İlk üçe giren projelerin öğrenci ve öğretmenlerine ise maddi ve manevi değeri yüksek ödüller verilecek. Bunlar içerisinde birer yıllık yurtdışı öğrenimi de var... 
MEF proje yarışmalarına bugüne kadar 3 bin 265 başvuru olmuş. Derece alanlardan bir bölümü yurtdışındaki benzeri yarışmalarda da ödül kazanmış. Bir bölümü de sanayide uygulanır hale gelmiş. 
MEF Eğitim Kurumları'nın kurucusu ve Yönetim Kurulu Başkanı İbrahim Arıkan, bu yöndeki çabalarının giderek artacağını vurguluyor. Yarışmanın uluslararası hale getirilmesiyle ilgili olarak da, "Bilim insanlık içindir. Nerede yapıldığı ve yarışmaya kimlerin katıldığı hiç önemli değil. Önemli olan, gelişmesidir. Aspirini bulan kendi baş ağrısı için, ampulü bulan da kendi evini aydınlatmak için bulmadı. İnsanlık için bu projeleri hayata geçirdi" dedi. 
2005, Einstein'ın 100. doğum yılı nedeniyle, Birleşmiş Milletler tarafından dünyada Bilim Yılı ilan edildi. Türkiye'de de bu kapsamda, MEB ve TÜBİTAK'ın desteklediği pek çok proje yarışması ve etkinlik var. Umarız, bu güzellikler bu yıla mahsus kalmaz önümüzdeki yıllarda giderek artar. 



</TEXT>
</DOC>
