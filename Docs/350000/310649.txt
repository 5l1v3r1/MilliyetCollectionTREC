<DOC>
<DOCNO> 310649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/siyaset/axsiy01.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye yakışmadı 
</HEADLINE>
<TEXT>


CHP kurultayında fikirler yerine yumruk ve tekmeler konuştu. Sarıgül, Bakırköy Belediye Başkanı'nı, taraftarları Divan Başkanı'nı yumrukladı. Baykal, Sarıgül'e "maganda" dedi 

EZELHAN ÜSTÜNKAYA - SALİHA ÇOLAK - ÖNDER YILMAZ Ankara, FOTOĞRAFLAR MUSTAFA İSTEMİ - SERDAR ÖZSOY - YAVUZ ÖZDEN 


Atatürk'ün önderliğinde Türkiye Cumhuriyeti'ni kuran Cumhuriyet Halk Partisi'nin CHP 13. Olağanüstü Kurultayı, fikirler yerine yumrukların konuştuğu bir savaş alanına dönüştü ve skandal zincirine sahne oldu. Genel Başkan Deniz Baykal'ı, Şişli Belediye Başkanı Mustafa Sarıgül taraftarlarının saldırısından Çevik Kuvvet kurtardı. 


Erzen hastanelik oldu 
Sarıgül, Bakırköy Belediye Başkanı Ateş Ünal Erzen'i yumruklayarak hastanelik etti. Çevresinde sivil polislerin önlem aldığı Sarıgül'ün destekçileri Divan Başkanı'nı yumrukladı. 
Ankara Ahmet Taner Kışlalı Spor Salonu'ndaki kurultayda gerilim divan başkanlığı seçimi sırasında başladı. Baykal'a, genel merkezin adayı İstanbul İl Başkanı Öktem ile Sarıgül ekibinin adayı Şahap İnce önerildi. Delegelerin, ayağa kalkarak tercihlerini göstermesini isteyen Baykal, Öktem'in açık arayla seçildiğini açıkladı. Baykal'ın rüşvet vermekle suçladığı Yüksek Disiplin Kurulu YDK üyesi Cafer Dursun, yönteme tepki gösterdi ve Baykal'a, "Sahtek r" diye laf attı. 

Sarıgül Yürüyün, içeri 
Polisin, Sarıgül'e, kimlik göstermeden içeriye girilemeyeceği uyarısı, bir başka kavgayı başlattı. Sarıgül taraftarları, turnikeleri ve kapıları zorladı. Sarıgül'ün, "Hadi yürüyün" diye seslenmesi üzerine manyetik turnikeler yerinden söküldü, kapı camları kırıldı. 
Sarıgül, salona girince önünden geçtiği Baykal'la tokalaşmadı. 
Bu sırada Aylin Sarıgül'ün oturacağı koltukta bulunan ve Baykal'ı destekleyen bir Bakırköy delegesi, yerinden kalkmak istemeyince arbede yaşandı. Laf atılmasına sinirlenen Sarıgül, aniden Bakırköy Belediye Başkanı Ateş Ünal Erzen'e hücum etti. Sarıgül'e kafa atıldığı iddia edildi. Aylin Sarıgül, sendeleyerek birkaç basamak düştü. Erzen ise Sarıgül yandaşlarınca tribünden aşağı atıldı. Yüzünden yaralanan Erzen, sağlık merkezine götürüldü. 

Baykal Eşkıyalık 
Konuşma için kürsüye davet edilen Baykal, Sarıgül taraftarlarının önünden geçerken yuhalandı. Bu sırada, salon güvenliğinden sorumlu CHP Gençlik Kolları üyeleri ile Sarıgül taraftarları arasında kavga çıktı. Baykal, olaylara, "CHP'nin kendisini savunma ihtiyacının bu kadar dramatik bir şekilde sergileneceğini tasavvur edemezdik. Böyle parti olur mu CHP'de zorbalık, eşkıyalık olmaz" diye tepki gösterdi. 

Meydan savaşı 
Baykal'ın yolsuzluk iddialarına değinmesi, Sarıgül'ün de ayağa kalkarak tepki göstermesi üzerine, gerilim doruğa tırmandı. Baykal, Sarıgül'e şu sözlerle yüklendi "Gürültüyle gerçekleri bastıramazsın. Gırtlağın yetmez. Otur oturduğun yere. O paranla CHP'yi ayarlayamazsın... Sen bırak bu maganda ağızlarını da dosyalarının hesabını ver. Sen değil, senin ağababaların kaçıramamış beni bu partiden. Sen kim oluyorsun " 
Bu sözler üzerine iki grup pet şişe, sopa ve sandalyeleri birbirine fırlattı, sandalye ve sopalar havada uçuştu. Bazı delegelerle Zaman gazetesinin iki muhabiri başlarından yaralandı. Korumalar, Baykal'ın etrafında etten duvar oluştururken, Sarıgül ve eşini, taraftarları, üzerlerine ceketlerini kapatarak korudu. Polis salona çağrıldı. Çevik kuvvet, Divan'ın etrafında barikat oluşturarak Baykal ve Divan'ı korumaya çalıştı. 


</TEXT>
</DOC>
