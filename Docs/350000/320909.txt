<DOC>
<DOCNO> 320909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/guncel/agun.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırları aşan girişimci 
</HEADLINE>
<TEXT>


Milliyet Business ve Ernst Young "Yılın Girişimcisi" ödülünü, hem Türkiye hem Arjantin'de kiraz üreten, incirde dünya birincisi olan Alara Tarım Yönetim Kurulu Başkanı Kerim Taner kazandı 

DİLEK TAŞ - SERKAN ARMAN Fotoğraflar ERCAN ARSLAN, BÜNYAMİN AYGÜN 

Milliyet Business ile "Ernst Young Türkiye'nin ortaklaşa düzenlediği "Yılın Girişimcisi" ödülünü Alara Tarım Yönetim Kurulu Başkanı Kerim Taner kazandı. Çırağan Sarayı'nda önceki gece gerçekleştirilen törende, ödülünü Ekonomiden Sorumlu Devlet Bakanı Ali Babacan'ın elinden alan 35 yaşındaki Taner, bu yıl Monte Carlo'da yapılacak "Dünyada Yılın Girişimcisi" yarışmasında Türkiye'yi temsil etme hakkı kazandı. Bu yıl ikincisi düzenlenen yarışmanın geçen yılki birincisi, Damat - Tween markalarının yaratıcısı Orka Group Başkanı Süleyman Orakçıoğlu idi. 

5 finalist belirlendi 
Yarışmada, Doğan Gazetecilik İcra Kurulu Başkanı Hanzade Doğan, Tansaş Yönetim Kurulu Başkanı Aclan Acar, TOBB Başkanı Rifat Hisarcıklıoğlu ve Eczacıbaşı Holding Yönetim Kurulu Başkanı Bülent Eczacıbaşı'ndan oluşan jüri, başvuran 52 aday arasından önce 5 finalisti belirledi. Alara Tarım, yarışmanın diğer finalistleri Doğtaş Mobilya, Kılıç Deniz Ürünleri, Nurus Mobilya ve Intercity - Rent A Car arasından birinci seçildi. Aroma İçecekleri Yönetim Kurulu Başkanı Ömer Duruk 85 da "Jüri Yaşam Boyu Girişimcilik Özel Ödülü"ne layık görüldü. 

'Hareket başladı' 
Milliyet Gazetesi Genel Yayın Yönetmeni Mehmet Y. Yılmaz da, Milliyet Business için 3 ay içinde Türkiye'nin pek çok ilini dolaştıklarını ve bu sayede harekete geçen büyük bir potansiyel gördüklerini kaydetti. Yılmaz, bazı zihinsel problemlerin aşılması ve girişimcilerin önündeki engellerin kaldırılmasıyla daha iyi bir yatırım ortamı oluşturulabileceğini anlattı. 
Ernst Young Türkiye Genel Müdürü Osman Dinçbaş ise Türk girişimcilerin en önemli sorunlarının istikrarsızlık ve bürokrasi olduğunu anlattı. İstikrarlı Batı ekonomilerinin en büyük şirketlerinin ilk 5 yıl içinde ayakta kalma şansının yüzde 20 olduğunu hatırlatan Dinçbaş, iyi bir girişimcinin vizyon ve stratejik bakış açısı sahibi olması, global ekonomiye katkı sağlaması gerektiğini belirtti. 

Babacan Kriz hiçbir baharda gelmeyecek 

Devlet Bakanı Ali Babacan, Türkiye'de "bu baharda da, bundan sonraki baharlarda da kriz olmayacağını" söyledi, kötümserleri eleştirdi 


Devlet Bakanı Ali Babacan, "Türkiye'ye bu baharda da, bundan sonraki baharlarda da artık kriz gelmeyecektir" dedi. Finalist firmaların dünya ölçeğinde başarılar elde ettiğini belirten Babacan," İstiyoruz ki ülkemizin her köşesinde küresel firmalar fışkırsın. Türkiye'nin her bölgesinde mucizelerin altına imza atan girişimciler var. Türk insanının azmi çok daha fazlasını yapmaya muktedir, yeter ki gereken zemin hazırlansın ve devlet gölge etmesin" diye konuştu. Türkiye'de güven ve istikrarın tüm dünya tarafından ilgiyle izlendiğini söyleyen Babacan, şöyle devam etti 

Israrlı kötümserler 
"Binlerce kilometre uzaktaki dev kuruluşlar Türkiye'deki iyileşmeyi çok iyi analiz edebilirken, maalesef buralarda bazıları ısrarla kötümser olmayı tercih etmekte. Baktılar ki kriz bir türlü gelmeyecek, bu sefer de 'bu ne iyimserlik' denmeye başlandı." 
Hükümet olarak hayallerinin yavaş yavaş gerçekleştiğini dile getiren Bakan Ali Babacan, sözlerini şöyle sürdürdü 
"Bundan 3 - 5 sene önce enflasyonun tek haneli oranlara ineceğine belki inanacak kimse bulamazdınız. Bugün ise yıl sonu hedefimiz yüzde 8. TÜFE'de yüzde 8.69'a inmiş durumdayız. Önümüzdeki 10 aylık dönemde yüzde 0.69 daha indiğinde yıllık hedefimizi tutturmuş oluyoruz. Tabii, dönem dönem ufak tefek artışlar olabilir. Bunlar gayet doğal, hiç endişelenmemek lazım. Yıl sonu hedefimizi mutlaka tutturacağız." 

Alın teri dönemi 
Devlete sırtını dayayarak büyüme, iş yapma döneminin bittiğini belirten Babacan, "Artık alın teri dönemi, bilek gücü dönemi" şeklinde konuştu. Türkiye'nin 2005'ten itibaren girmiş olduğu ortamın, tarihinin hiçbir dönemiyle mukayese edilmemesi gerektiğini vurgulayan Babacan, "Eğer bugün bu fırsatı kaçırırsak, 20 - 30 senede elde edilecek bu ortamı maalesef nesiller boyu kaybetmiş oluruz" dedi. 
Yarışmada finale kalan tüm firmaların küreselleşme olgusunu iyi kavradığını belirten Babacan, "Umuyorum ki her geçen gün çok daha fazla girişimcimiz böyle küresel şirketler haline gelir" ifadelerini kullandı. 

Doğan Girişimcilik bizim DNA'mızda var 

Doğan Gazetecilik İcra Kurulu Başkanı Hanzade Doğan, törende yaptığı konuşmada, Milliyet'in internet sitesinde yapılan bir ankette, Türkiye'de kendi işini kurmak isteyenlerin oranının yüzde 66 olduğunu, bu oranların ABD'de yüzde 61, Avrupa'da ise yüzde 50'lerde kaldığını söyledi. Doğan, "Türk toplumunun DNA'sında girişimcilik ruhunun mevcut olduğuna inanıyorum" dedi. 
Türkiye'de her ay enflasyon rakamlarının heyecanla beklendiğini, en ufak faiz değişikliklerinin gündeme oturduğunu dile getiren Doğan, "Geçtiğimiz 20 - 30 yılı enflasyon ile mücadele ederek harcamış bir toplum olarak bu konulardaki hassasiyetimiz normal. Ama artık para piyasalarının dışına çıkma zamanı geldi. Artık reel ekonomiye odaklanmalıyız. Türkiye ülke olarak yeni bir döneme girdi. Girişimci orta kademenin hızla yaratılmasına ve büyümesine odaklanılmalı" diye konuştu. 

Yeni kriter yaratıcılık 
Artık, Türkiye'nin başarı kriterinin enflasyonu düşürmek olmadığını ifade eden Doğan, "Yeni başarı kriterimiz yaratıcılık, uluslararası rekabet, özel sektörde çoğulculuk ve şeffaflık olmalı" şeklinde konuştu. Doğan, şöyle devam etti "Hepimizin hedefi GSMH'si 1 trilyon dolara çıkmış, eğitim ve sağlık sorunu kalmamış, refah içinde bir Türkiye. İnanıyorum ki, girişimcilik o noktaya gelmemizdeki önemli kaldıraçlardan biri. Dolayısıyla Türk toplumu girişimcidir demekle yetinmeyelim." 

'Soframızın balıkçıları' 

Ernst Young Başkan Yardımcısı Paul J. Ostling konuşmasında, girişimcilerden beklenen en önemli niteliğin istihdam yaratmak olduğunu söyledi. Ostling, 'Siz bugün bir adama balık verirseniz ona karnını nasıl doyuracağını öğretirsiniz. Ancak ona balık tutmayı öğretirseniz hayatını nasıl kazanacağını öğretmiş olursunuz. İşte bugün buradaki girişimciler de bizim soframızın balıkçıları" dedi. Türkiye'nin AB'ye katılımının kaçınılmaz olduğunu da söyleyen Ostling, "Durumunuz harika" diye konuştu. 

'Türkiye'yi AB'nin meyve bahçesi yapacağım' 

"Yılın Girişimcisi" Kerim Taner, Türkiye'yi yakın bir tarihte Avrupa'nın kiraz bahçesi yapacağını söyledi. Türkiye'nin tarım potansiyelini yeteri kadar kullanamadığını belirten Taner, 2004'te 37 milyon dolar ciro yapan şirketinin başarısını şöyle açıkladı "Pazarın ne istediğini çok iyi analiz edip, geri dönüp bunu üreticilerimize ürettirmek." 
Türk üreticileri eğittiklerinin, Avrupa'nın şart koştuğu Europgap sertifikasına kavuşturup AB'ye ihracat yapmalarını sağladıklarının altını çizen Taner, "Bu yıl 2 bine yakın üreticiye eğitim vereceğiz" dedi. Taner, Türkiye'nin pek çok yerinde, özellikle tarım sektöründe AB'ye göç için bekleyen çok fazla kişi olduğunu söyleyerek, onların arazilerinin verimli kullanımı ve istihdam yaratılması ile bu göçün önlenebileceğini kaydetti. 

En iyi fidanı getirdi 

Taner, 1989'da yerel pazar için faaliyet gösteren ve 250 bin dolar ciro yapan aile şirketi Alara'da göreve başladı. 90'lı yıllarda gözünü ihracata dikti. İngiliz pazarından o dönemde potansiyel bir ürün olan kiraza yönelen Alara Tarım, Türkiye'nin farklı bölgelerinde kiraz üretimine başladı. Önce en iyi kiraz fidanı getirilerek lisansı alındı. 
Alara Tarım, dünyanın ikinci büyük kiraz ve en büyük incir üreticisi durumunda. Dünyanın 22 ülkesinde, aralarında Tesco, Marks Spencer, Metro'nun da olduğu dev hipermarketler için üretim yapıyor. Şirketin, Çanakkale, Bursa, Manisa, Adana, Mersin, Eskişehir ve Afyon'un bulunduğu illerde 4200 dönüm arazisi var. Taner, müşterilerin talebini karşılamak için Arjantin'de üretim yapıyor. Türkiye'de 4 ay olan kiraz sezonunu tamamladıktan sonra Arjantin'de üretime başlıyor ve yılın 12 ayı kiraz ihraç ediyor. Taner, şirketin bu yıl sonu hedefinin 45 milyon dolar, 2010 yılı hedefinin ise 100 milyon dolar ciro yapmak olduğunu söyledi. 

İŞTE FİNALİSTLER 

Güran Gökyay 
Nurus'u ofis mobilyasında dünya markası haline getirdi. 

Vural Ak 
Kömürlükte başladığı iş hayatına 6 bin araç filolu İntercity ile devam ediyor. 

Kerim Taner 
Markasını yeniden yapılandırarak, dünyanın bir numaralı incir, iki numaralı kiraz üreticisi oldu. 

Davut Doğan 
Memurluktan istifa edip girişimci oldu. 170 milyon dolar cirolu Doğtaş Mobilya'nın sahibi. 

Orhan Kılıç 
Kurucusu olduğu Kılıç Balıkçılık, AB'ye 50 milyon dolarlık balık ihraç ediyor. Törene, Kılıç adına bir yakını katıldı . 

Dünya finaline katılacak 

'Türkiye'de Yılın Girişimcisi' seçilen Kerim Taner, 'Dünyada Yılın Girişimcisi' yarışmasına katılmak için mayısta Monte Carlo'ya gidecek. Ernst Young International'ın 18 yıldır 40'a yakın ülkenin katılımıyla gerçekleştirdiği 'Ernst Young World Entrepreneur of the Year' Dünyada Yılın Girişimcisi yarışmasına Türkiye ikinci kez katılmış olacak. 


</TEXT>
</DOC>
