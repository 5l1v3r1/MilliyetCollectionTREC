<DOC>
<DOCNO> 339030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/dunya/adun.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, 3. döneme koşuyor 
</HEADLINE>
<TEXT>


İngiltere'de genel seçime 2 gün kala tüm anketler, İşçi Partisi'ni önde gösteriyor. Muhalefet, Irak Savaşı konusunda Başbakan Tony Blair'i suçlarken, savaş seçmenin gündeminde bile yok 

Nevsal Elevli - Londra 


İngiltere'de yapılacak genel seçimlere 2 gün kala yapılan kamuoyu yoklamalarına göre, Irak Savaşı konusunda sert eleştirilere hedef olan ve bu konuda yalancılıkla suçlanan Başbakan Tony Blair'in liderliğindeki İşçi Partisi, iktidardaki 3. dönemine doğru koşuyor. 
Populus araştırma şirketi tarafından Times gazetesi ile ITV televizyonu için 27 - 30 Nisan tarihleri arasında yapılan kamuoyu yoklamasına göre, İşçi Partisi 5 Mayıs'taki seçimde oyların yüzde 42'sini alacak. Populus'un araştırmasına göre, Muhafazak rlar yüzde 29, Liberal Demokratlar da yüzde 21 oranında oy toplayacak. YouGov tarafından yapılan ve Daily Telegraph gazetesinde yayımlanan anket de, İşçi Partisi'nin 3. kez iktidara geleceğini gösteriyor. Bu ankete göre, Tony Blair, yüzde 36 oy oranıyla, yüzde 33 oy alacak Michael Howard liderliğindeki Muhafazak r Parti'yi geride bırakacak, Liberal Demokratlar ise yüzde 24 oyda kalacak. 

Muhalefetin kozu Irak 
Muhalefet partileri, seçim kampanyalarında ağırlığı, hükümete Irak Savaşı konusunda yüklenmeye verirken, Blair de rakiplerini Irak Savaşı politikasına odaklanmak ve ülke içi siyasette çizgilerini belirleyememekle suçluyor. 
İşçi Partisi, seçim kampanyası manifestosunda Irak Savaşı konusuna mümkün olduğunca değinmemeye özen gösterekek, "daha güçlü ekonomi, daha iyi eğitim sistemi ve daha iyi korunan sınırlar" taahhüdünde bulunuyor. Populus'un anketi, Irak meselesinin seçmenlerin başlıca endişeleri arasında, ancak 11. sırada geldiğini gösteriyor. Bu durum da, Irak konusundaki eleştirilere rağmen, yapılan anketlerde İşçi Partisi'nin önde olmasını bir ölçüde açıklıyor. 
İngiltere'de 2001'de yapılan seçimlerde Tony Blair'in İşçi Partisi'ne oy veren Müslümanların büyük bölümünün, 11 Eylül saldırılarından sonra kendilerine yönelik önyargı ve tutumla İngiltere'nin Irak Savaşı'na dahil olması nedeniyle, perşembe günkü seçimde Blair'e aynı desteği vermeyeceği belirtiliyor. 
İngiltere Müslümanlar Konseyi, bir araştırmaya dayanarak verdiği bilgide, Blair'i 2001'de destekleyen yüzde 75'lik Müslüman toplumun ancak yarısının İşçi Partisi'ne oy vereceğini belirtti. 
İngiltere'de yapılan bir araştırmada, 2005 seçim kampanyasının şimdiye dek yürütülen "en olumsuz kampanya" olduğu belirlendi. Loughborough Üniversitesi tarafından yapılan araştırmada, televizyon ve yazılı basında seçim propagandalarının yüzde 43'ünün siyasi rakibe saldırıya yönelik olduğu tespit edildi. 

Perşembe seçiminin sırrı 

Seçimin perşembe günü yapılması gibi bir zorunluluk olmamakla birlikte, geleneksel olarak genel seçimler bu günde yapılıyor. Bir teoriye göre, bunun nedeni, eskiden maaşlarını cuma günleri alan İngilizlerin, perşembe günü paralarını tüketmiş olacakları için sarhoş olup oy vermeme ihtimallerinin daha az olması.Genel seçimle İngiltere Parlamentosu'nun Avam Kamarası'na 646 üye seçilecek. Avam Kamarası'nda halen 659 milletvekili bulunuyor, ancak seçim bölgeleri ile ilgili yapılan değişiklikler sonucu bu rakam 2005 seçimlerinde 646'ya indi.Bir adayın milletvekili seçilebilmesi için, seçim bölgesindeki diğer rakiplerinden fazla oy alması gerekiyor. Bu sistemi eleştirenler, milletvekili sayısının ulusal çapta alınan oy oranına göre belirlenmesini istiyor.Seçim günü itibariyle 18 yaşını aşmış olan İngilizler ile, Birleşik Krallık sınırları içinde yaşayan İrlanda Cumhuriyeti ve İngiliz Milletler Topluluğu vatandaşları oy kullanabiliyor. Lordlar Kamarası üyeleri, mahk mlar, son 5 yıl içinde seçimlerde yolsuzluk yapmaktan suçlu bulunanlar ve akıl sağlığı bozuk olanlar oy veremiyor.2001'de yapılan son genel seçim 80 milyon sterline mal olmuştu. 

</TEXT>
</DOC>
