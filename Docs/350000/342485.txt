<DOC>
<DOCNO> 342485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun09.html </URL>
<DATE> 2005/05/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kerimov Andican'da 10 asker ve çok daha fazla sayıda protestocu öldü 
</HEADLINE>
<TEXT>

     Özbekistan Cumhurbaşkanı İslam Kerimov, Andican kentinde son günlerdeki şiddet olaylarında 10 asker ile çok daha fazla sayıda protestocunun öldüğünü söyledi. 
     Kerimov, düzenlediği basın toplantısında, Andican’daki şiddet olaylarında en az 100 kişinin de yaralandığı kaydetti. 
     Andican’daki şiddet olaylarının arkasında yasadışı Hizbüttahrir örgütünün bulunduğunu söyleyen Kerimov, hiç kimsenin askerlere kalabalık üzerine ateş açma emri vermediğini belirtti. 
     Güvenlik kuvvetlerinin, Andican’da silahlı kişilerin aralarında aşırı dincilikle suçlanan 23 kişinin de bulunduğu 2 bin mahkumu salıvermesiyle başlayan ayaklanmayı bastırmak için toplanan binlerce göstericiye ateş açtığı haberleri verilmiş, ölü sayısı hakkında çelişkili bilgiler gelmişti. 
     Görgü tanıkları, Andican’da bastırılan ayaklanmada 200-300 ceset gördüklerini söylemişti. 
     Appeltsia insan hakları örgütünün başkanı Saidcihan Zaynobidinov, dün gece hükümet güçlerinin sivillerin üzerine ateş açtığını ve yüzlerce kişinin öldüğünü ifade ederek, gündoğumunda cesetlerin 4 kamyon ve otobüsle götürüldüğünü kaydetmişti. 
     Bu arada, Andican kentindeki şiddet olaylarının ardından binlerce Özbek’in, komşu ülke Kırgızistan’a sığınmaya çalıştığı haberleri geliyor. 
     Görgü tanıkları, 4 bin kadar Özbek’in, Özbekistan-Kırgızistan sınırında, Kırgız hükümetinin kendileriyle ilgili kararını beklediğini belirtmiş, Fransız haber ajansı AFP ise aralarında yaralıların da bulunduğu 600’den fazla Özbek’in, muhafızların engellemelerine rağmen zor kullanarak sınırı geçtiğini duyurmuştu. 
     
</TEXT>
</DOC>
