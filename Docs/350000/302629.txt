<DOC>
<DOCNO> 302629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur01.html </URL>
<DATE> 2005/12/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bin YTL harcadı, 2 kontörünü geri kazandı .. 
</HEADLINE>
<TEXT>

     Eskişehir'de bir GSM şirketinin düzenlediği kampanyaya katıldıktan sonra haksız yere 2 kontörünün kesildiğini fark eden kişi, yaklaşık bin YTL harcama yaparak açtığı dava sonucu kontörlerini geri kazandı. 
     Taner Karadağ, 25 Mayıs-5 Haziran tarihleri arasında bir ulusal gazete ile ulusal televizyon kanalında bir GSM şirketi tarafından düzenlenen kampanyaya SMS göndererek katıldı. 
     Karadağ'ın cep telefonuna 28 Haziran'da ödül olarak verileceği vaat edilen cep telefonunun asıl talihlisi olduğunu bildiren bir SMS geldi. Bu mesajdan kısa süre sonra gelen SMS'de de cep telefonu kazandığı yönündeki mesajın teknik bir hatadan dolayı gönderildiğini ve dikkate alınmaması gerektiğini belirten bir SMS daha geldi. 
     Taner Karadağ, son gelen SMS'in hazır kartlı hattından 2 kontör kaybetmesine neden olduğunu fark etti ve mağduriyetinin giderilmesi için GSM şirketini arayıp durumun düzeltilmesini istedi. 
     Müşteri hizmetlerindeki görevli kişinin verdiği numarayı arayan Karadağ'a, hatanın 1 hafta içinde düzeltileceği söylendi. 
     Aradan geçen zamana rağmen mağduriyetinin giderilmediğini fark eden Karadağ, aynı numarayı ikinci kez aradı. Yine aynı cevabı alan Karadağ, daha sonra birkaç defa aynı numarayı arayarak haksız yere alınan 2 kontörünün geri verilmesini talep etti. 
     
     '2 KONTÖRÜ GERİ ALDIM' 
     Taner Karadağ, numarayı son kez aradığında telefondaki kişinin, çok sayıda vatandaşın aynı sorunla karşılaştığını ifade ederek ters yanıtlar verdiğini, bunun üzerine avukat tutarak hakkını aramaya karar verdiğini belirterek, şöyle konuştu 
     ''Reklam afişlerinde kampanyaya katılım için 2 kontör bedeliyle ücretlendirilecek denmesine rağmen benden 4 kontör kesildi. Eskişehir Ticaret Mahkemesi'ne dava açarak haksız olarak benden alınan 2 kontörümü geri aldım. Ancak şu ana kadar yaklaşık bin YTL harcadım. Ayrıca, Eskişehir 1. Sulh Hukuk Mahkemesi'ne 2 bin 500 YTL'lik manevi tazminat davası açtım.'' Karadağ, yaptığı hukuksal girişimin 2 kontör bedeli için değil, haksızlığın giderilmesi amacını taşıdığını belirterek, ''Kişilik haklarıma saldırıldığı ve arkadaşlarımın arasında küçük düşürüldüğüm için manevi tazminat davası açtım'' dedi. 
     
</TEXT>
</DOC>
