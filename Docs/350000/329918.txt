<DOC>
<DOCNO> 329918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo13.html </URL>
<DATE> 2005/04/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Trabzonspor Ankara'ya takıldı 2-2 
</HEADLINE>
<TEXT>

     Süper Lig'de lider Fenerbahçe'nin takipçilerinden Trabzonspor, evinde Büyükşehir Belediyesi Ankaraspor'la 2-2 berabere kalarak şampiyonluk şansını zora soktu. Ankaraspor ilk yarıda Wederson ile durumu 2-0 yaptı, Trabzonspor ikinci yarıda Szymkowiak ve Fatih Tekke ile beraberliği kurtardı. Bordo-mavililer, ligin bitimine 8 hafta kala Fenerbahçe'nin 9 puan gerisine düştü. 
     8. dakikada Szymkowiak'ı düşüren konuk ekipten Şenol, kırmızı kartla oyun dışında kaldı. 
     11. dakikada Wederson'un, Trabzonspor yarı alanının ortasından kullandığı sert ve düzgün vuruşta, top filelerle buluştu 1-0. 
     15. dakikada kaleci Jevriç ile karşı karşıya kalan Fatih'in yakın mesafeden şutunda, top kaleci Jevriç'in ayağına çarptı. Ardından savunma oyuncuları topu uzaklaştırarak tehlikeyi önledi. 
     22. dakikada Wederson'un Tita'nın düşürülmesiyle kullandığı serbest vuruşta, Trabzonsporlu oyunculara çarpan top filelere gitti 2-0. 
     28. dakikada Tita'nın sol çaprazdan ceza alanı içine girer girmez çektiği sert şutta, top üst direkten oyun alanına geri döndü. 
     33. dakikada ceza alanı çizgisi üzerinden Hüseyin'in Fatih'e aktardığı pasta, bu futbolcunun sert şutunda, top az farkla üstten auta çıktı. 
     Bu yarının kalan dakikalarında başka gol olmadı ve ilk yarı Büyükşehir Belediyesi Ankaraspor'un 2-0 üstünlüğüyle sona erdi. 

     
</TEXT>
</DOC>
