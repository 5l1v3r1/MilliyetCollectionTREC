<DOC>
<DOCNO> 336638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko04.html </URL>
<DATE> 2005/04/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa bu hafta hangi olaylara odaklanacak 
</HEADLINE>
<TEXT>

     Borsa yatırımcıları, bu hafta açıklanacak Mart ayı dış ticaret verileri, Hazine'nin borçlanma ihaleleri ve Yatırım Danışma Konseyi için Türkiye'ye gelecek olan IMF Başkanı Rodrigo Rato'nun açıklamalarını yakından takip edecek. 
     Gedik Yatırım'ın haftalık değerlendirmesinde, İMKB Ulusal 100 Endeksi'nin geçen haftayı yüzde 3.7 artışla 24,730.35 puandan kapattığı hatırlatıldı. 
     Bu hafta açıklanacak olan makro veriler arasındaki Mart ayı dış ticaret verilerinin piyasalarca izleneceği ifade edilen değerlendirmede, ''Öte yandan, ağırlıklı olarak bankacılık sektöründen başlayan doğrudan yabancı sermaye girişlerinin diğer sektörlere de yayılmaya başladığının sinyallerinin alınıyor olması ve yılbaşından bu yana yaklaşık 5 milyar dolarlık doğrudan yabancı sermaye girişinin garantilendiği ve yılın geri kalanında ise beklenen özelleştirmeler gerçekleştiği takdirde 2005 yılı doğrudan yabancı sermaye girişinin minimum 13-14 milyar dolar seviyesinde gerçekleşecek olması gözönüne alındığında, cari açık endişelerinin ortadan kalkmaya başladığı gözlenmektedir'' denildi. 
     Değerlendirmede, uluslararası siyasi platformda Türkiye için önem taşıyan 29 Mayıs'ta Fransa'da, 1 Haziran'da Hollanda'da yapılacak AB Anayasası'na ilişkin referanduma yönelik tedirginlikler nedeniyle bu tarihe kadar temkinli bekleyişin süreceğine işaret edilerek, bu hafta 7.9 milyar YTL'si piyasaya olan yüklü itfa öncesi Hazine'nin borçlanma ihalelerinin sonuçlarının izleneceği kaydedildi. 
     Değerlendirmede, 29 Nisan'da İstanbul'da yapılacak Yatırım Danışma Konseyi Toplantısı'na katılacak olan IMF Başkanı Rodrigo Rato'dan gelecek sinyallerin de piyasalarca takip edileceği belirtildi. 
     
</TEXT>
</DOC>
