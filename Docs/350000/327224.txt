<DOC>
<DOCNO> 327224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/aspo.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İki anahtar var 
</HEADLINE>
<TEXT>


Arnavutluk'un kilidini ya etkili kanat bindirmeleri, ya da akıllı verkaçlarla açabiliriz. Eğer erken gol atamazsak takım oyun disiplininden kopabilir 

RIDVAN DİLMEN 


Grup kuraları çekildiğinde Türkiye'nin birincilik ile dördüncülük arasında bir yerde olacağını düşünüyordum. Benim için bir de sürpriz sayılmazdı, dört de. Çünkü bizim başarılarımız günlük şartlara çok endeksli. Kaleci faktörü, bireysel beceri, ya da formsuzluk gibi. 
Milli Takım'ın bir diğer sorunu ise grup maçlarına yeteri kadar konsantre olamaması. Şu rakiplerle eleminasyon sistemine göre karşılaşsak hepsini elerdik. Kendi evimizde çok önemli beş puan verdik. Yunanistan ve Danimarka deplasmanlarından alınan birer puan ise avantaj. Şimdi önümüzde iki kritik sınav var. Altı puan almak şart. Eğer Arnavutluk ve Gürcistan'ı yenersek, grup birinciliği şansımız yüzde 60'a çıkar. Üç puanda kalırsak ikincilik şansımız da tehlikeye girer. 

Tehlike Gürcistan 
Ben açıkçası Arnavutluk maçından çok Gürcistan'tan çekiniyorum. Ersun Yanal bugün büyük olasılıkla ofansif bir kadro sahaya sürecektir. Bu yüzden ilk dakikalarda bulacağımız golün önemi büyük. Skorun 0-0 gitmesi bizi oyun disiplininden koparır. Rakip yarı alanda oynarken, defans oyuncularının da prese yardımcı olması gerekir. Taktik presle karışık uygulanmalı. Ofansif ağırlıklı futbolcularımızın da top rakipteyken sürekli perdeleme yapmaları şart. Arnavutluk'un kilidini iki anahtar açar. Biri kanatlar diğeri, akıllı verkaçlar. Özellikle kadromuz ikiye birleri rahatlıkla yapabilecek kalitede. 

407. sınavımız 

A Milli Takım, bugünkü Arnavutluk maçıyla birlikte tarihindeki 407. sınavına çıkacak. Ay - Yıldızlılar geride kalan 406 maçta 136 galibiyet, 93 beraberlik ve 177 yenilgi aldı. Rakip fileleri 502 kez havalandırıp, kalesinde 646 gol gördü. Milliler daha önce İnönü Stadı'nda oynadığı 60 maçta da 25 galibiyet elde etti. 22 maç hüsranla sonuçlanırken, 13 sınav berabere bitti. 

22 yıllık özlem 

Ay - Yıldızlılar, tarihinde Arnavutluk ile oynadığı 7 maçta, rakibine 3 kez yenilirken, sadece iki galibiyet elde edebildi. Rakibiyle 22 yıl içinde yaptığı 4 maçı da kazanamayan Milli Takım, attığı 5 gole karşın, 11 gol yedi. Arnavutluk 1998'de Antalya'da oynanan özel maçı 4 - 1, 2001'de de Gaziantep'te oynanan hazırlık karşılaşmasını 2 - 0 kazanmayı başarmıştı. 

Konrad Plautz tam isabet 

Türkiye - Arnavutluk maçının hakemi Konrad Plautz, oyuncularla iyi diyalog kuran, sertliğe müsaade etmeyen bir hakem. Kartlarını silah olarak kullanmayı arzu eden bir futbol anlayışında da değil. Daha çok futbol oynamaya yönelik takımlara prim tanıyor. Oyun bozan futbolcuları erkenden tespit eden bir hakem. Avusturya'nın en iyi isimlerinden biri. UEFA'nın da gözdelerinden. 

TÜRKİYE - ARNAVUTLUK 

Kadrolar 
TÜRKİYE 
Rüştü 
İ.Toraman 
Tolga 
Koray 
Ümit Özat 
Serkan 
Yıldıray 
Hamit 
Emre 
Necati 
Fatih Tekke 

ARNAVUTLUK 
Strakosha 
Beqiri 
Osmani 
Cana 
Aliaj 
Duro 
Lala 
Skela 
Haxhi 
Tare 
Bogdani 

SAAT 20.00 
STAT İnönü 
HAKEM K.Plautz Avusturya 
YAYIN Kanal D 
SAKATLAR Servet, Nihat 

2. GRUP PUAN DURUMU Takımlar O G B M A Y P 1.Ukrayna 6 4 2 0 11 3 14 2.Yunanistan 5 2 2 1 7 5 8 3.Danimarka 5 1 3 1 7 6 6 4.Türkiye 5 1 3 1 6 5 6 5.Arnavutluk 5 2 0 3 3 7 6 6.Gürcistan 4 1 2 1 5 5 5 7.Kazakistan 4 0 0 4 2 10 0 
BUGÜN Gürcistan - Yunanistan, 
Danimarka - Kazakistan 


</TEXT>
</DOC>
