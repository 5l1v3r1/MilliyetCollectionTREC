<DOC>
<DOCNO> 316125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo02.html </URL>
<DATE> 2005/02/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
"Stadlara özel güvenlik" öngören yasa kulüpleri endişelendiriyor... 
</HEADLINE>
<TEXT>

     Stadlarda güvenliğin polis yerine özel güvenlik görevlilerine bırakılmasıyla ilgili yasa, kulüplerde kaygıya yol açtı. TBMM sporda şiddet araştırma komisyonu üyeleriyle görüşen kulüp yöneticileri bu uygulamanın kulüpleri maddi açıdan sıkıntıya sokacağı kaygısını dile getirdi. Komisyon üyeleri, gerekirse bir yasa değişikliğinin gündeme getirilebileceğini söyledi. 
     Süper Lig'de yer alan bazı kulüplerin yöneticileri sporda şiddet araştırma komisyonunu ziyaret ederek, stadlarda alınacak güvenlik önlemleriyle ilgili kaygılarını dile getirdiler. İlkbahar aylarında, stadyumlarda güvenliğin polis yerine özel güvenlik görevlilerine bırakılmasıyla ilgili yasanın kulüpleri kaygılandırdığını dile getiren kulüp yöneticileri, sözkonusu uygulamanın kulüpleri maddi açıdan sıkıntıya sokacağını dile getirdi. Bir maçta 1500 polisin görev yaptığını, bunun özel güvenlik şirketlerine devredilmesi durumunda güvenliği sağlamak için büyük paralar harcanması gerekceğini kaydeden kulüp yöneticileri, ligde yer alan pek çok takımda bu maddi gücün bulunmadığını ifade etti. Bir güvenlik görevlisinin ortalama 60 YTL'ye malolacağını hesaplayan kulüp yöneticileri, ligde yer alan bazı büyük kulüplerin bu yükü kaldırabileceğini ancak ligde bu maddi yükü kaldıramayacak bir çok kulüp bulunduğunu belirttiler. Yöneticiler, bu işin polisten alınmasının stadların güvenliğini tehlikeye sokabileceği uyarısında da bulundular. 
     
     KOMİSYON DEĞERLENDİRECEK 
     Kulüp yöneticilerinin kaygılarını dinleyen komisyon konuyu değerlendirmeye aldı. Komisyon üyeleri, gerekirse bir yasa değişikliğinin gündeme getirilebileceğini kaydetti. 

ANKA 
     
</TEXT>
</DOC>
