<DOC>
<DOCNO> 316047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun40.html </URL>
<DATE> 2005/02/17/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Rusya, İran'ın barişcıl nükleer programına yardımcı olacak 
</HEADLINE>
<TEXT>

     Rusya'nın, İran'ın barışçıl nükleer programının geliştirilmesine yardımcı olacağı bildirildi. 
     Rusya Güvenlik Konseyi Sekreteri İgor İvanov, İran Yüksek Ulusal Güvenlik Konseyi Sekreteri Hasan Rovhani ile görüşmesinde yaptığı açıklamada, ''İran'ın nükleer programı konusunda Uluslararası Atom Enerjisi Ajansı UAEA ile yapıcı diyalogu sürdürmesi önemli bir konu. Tahran, UAEA'nın istediği ek protokolleri bir an önce imzalamalı'' diye konuştu. 
     İran ve AB Troykası arasında İran'ın nükleer programıyla ilgili düzenlemelerin uygulanması konusunu da desteklediklerini belirten İvanov, Rovhani ile iki ülke işbirliği ve bir dizi uluslararası sorun konusunda görüş alışverişinde bulunduklarını da sözlerine ekledi. 
     Rusya ve İran arasında güvenlik konusunda işbirliğine büyük önem verdiklerini söyleyen İvanov, iki tarafın terörizm ve uyuşturucuyla mücadelede ortak çabaları artırma kararlılığında olduğunu vurguladı. 
     Rovhani, İvanov'un daveti üzerine iki günlük bir ziyaret için bugün Moskova'ya geldi. 
     Rusya, İran'ın Buşehr kentindeki nükleer santralin ilk güç ünitesinin inşaatını yapıyor. İlk güç ünitesinin bir yıl içinde faaliyete geçmesi planlanıyor. Rusya, güç ünitesine gerekli nükleer yakıtın, yakıt atığının Rusya'ya iade edilmesi şartıyla verileceğini açıklamıştı. 
     İran'ın, Rusya'nın bu isteğini kabul etmesi üzerine, Rusya Federal Nükleer Ajansı Başkanı Aleksandır Rumyantsev bu ay sonunda İran'a giderek, nükleer yakıt atığı iadesi anlaşmasını imzalayacak. 
     Amerika, İran'ın nükleer silahlanma programı olduğunu savunarak güç ünitesi inşaatı durdurmasını isterken, Rusya, yaptıkları tesisin tamamen barışçıl bir proje olduğunu ve UAEA'nın tam denetimi altında olduğunu belirterek inşaatı durdurmayacaklarını açıklamıştı. 
     
</TEXT>
</DOC>
