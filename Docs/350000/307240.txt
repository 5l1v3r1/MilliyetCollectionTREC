<DOC>
<DOCNO> 307240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur03.html </URL>
<DATE> 2005/01/17/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
Elbisesine giren fare göğsünden ısırdı 
</HEADLINE>
<TEXT>

     Fatih KARAÇALI DHA 

      ADANA'da, 58 yaşındaki Hatice Aktaş, temizlik yaparken eşyaların arasından fırlayıp göğsünü ısıran fareyi süpürge sapıyla öldürdü. Hatice Aktaş, kuduz korkusuna kapılıp hastaneye giderken yanında, farenin leşi de kuduz tetkiki yapılması için Bölge Veteriner Müdürlüğü Laboratuvarı'na gönderildi. 
     Yenibaraj Mahallesi'nde oturan Hatice Aktaş, haftasonu olması nedeniyle evdeki kullanılmayan eşyaları çıkartıp, temizlik yapmaya başladı. Bu sırada bir kutunun içinden tıkırtılar geldiğini fark eden Aktaş, meraklanarak kontrol etmek istedi. Aktaş'ın karton kutunun kapağını açmasıyla birlikte içinden fırlayan fındık faresi, elbisesinin açık yakasından içeri girdi. Vücuduna temas eden fareden tiksinen Aktaş, çıkartmak için uğraşırken, korkan hayvan da göğsünden ısırdı. Fareyi fırlatıp yere atan Hatice Aktaş, eline geçirdiği süpürgeyle vurup öldürdü. 
     Bir süre sonra sakinleşen Aktaş'ın aklına farenin kuduz olabileceği geldi. Hatice Aktaş kuduz tedavisi için Numune Hastanesi'ne göderken, öldürdüğü fareyi gazete kağıdına sarıp bir poşete koyarak yanında götürdü. Farenin leşi, kuduz olup olmadığının teşhisi için Veteriner Müdürlüğü Laboratuvarı'na gönderildi. 
     Yaşadığı olayı çevresindekilere gülerek anlatan Aktaş, "O beni ısırır da ben onu sağ bırakır mıyım, yaptığının cezasını çekti. Ama kuduz olabileceğini düşünerek test yaptırmak için hastaneye getirdim'' diye konuştu. 
     Kuduz iğnesi yapılan Hatice Aktaş, tetkik için fareden parça alınmasından sonra evine döndü. 
     
</TEXT>
</DOC>
