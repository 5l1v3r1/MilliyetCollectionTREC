<DOC>
<DOCNO> 319344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo46.html </URL>
<DATE> 2005/02/28/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Beşiktaş, disiplin kuruluna sevk ediliyor... 
</HEADLINE>
<TEXT>

     Birinci Süper Futbol Ligi'nde, Beşiktaş İnönü Stadı'nda, Beşiktaş ile Sakaryaspor arasında yapılan karşılaşmada çıkan olaylar nedeniyle siyah-beyazlı kulübün yarın Profesyonel Futbol Disiplin Kurulu'na verileceği ifade edildi. 
     Futbol Federasyonu yetkilileri, karşılaşmanın hakemi Vedat Yüksel, gözlemcisi Ali Kunak ile temsilcileri Ata Özer ve Baykal Kazancıoğlu'nun raporları üzerinde yaptıkları inceleme sonunda, Beşiktaş'ın disiplin kuruluna sevk edilmesinin kesin olduğunu kaydettiler. 
     Karşılaşmanın hakem, gözlemci ve temsilcileri, siyah-beyazlı ekibin lehine verilen ikinci penaltı kararı sonrası tribünlerden sahaya taraftarların girdiğini, stat özel güvenlik görevlilerinin Sakaryasporlu futbolculara saldırıda bulunduğunu ve karşılaşma boyunca seyircilerin küfürlü tezahürat yaptığını rapor ettiler. 
     Yetkililer, Beşiktaş'ın daha önce de para cezası alması nedeniyle, siyah-beyazlı kulübe bu kez saha kapatma ve yüklü para cezasının verilmesinin söz konusu olduğunu belirttiler. 
     
</TEXT>
</DOC>
