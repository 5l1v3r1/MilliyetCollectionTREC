<DOC>
<DOCNO> 329427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur19.html </URL>
<DATE> 2005/04/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Prof. Dr. Çoban "Rakıları imha etmeyin, benzine katın" 
</HEADLINE>
<TEXT>

     Mey İçki tarafından piyasadan toplatılarak imha edilmeye başlanan 70'lik ''Yeni Rakı''ların benzine yüzde 5-10 oranında katılmasının, yanma verimini artıracağı bildirildi. 
     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Öğretim Üyesi Prof. Dr. Abdullah Çoban, AA muhabirine yaptığı açıklamada, etil alkolün, saflaştırıldığı için metil alkolden pahalı olduğunu ve sahte rakı yapımında daha ucuz olan metil alkolün kullanıldığını söyledi. 
     Piyasadan toplatılan rakıların çeşitli şekillerde değerlendirilebileceğini ifade eden Çoban, şöyle konuştu 
     ''Toplatılan rakıların sanayide yakıt olarak kullanılması, değerlendirme yöntemlerinden biridir. Ancak benzine yüzde 5-10 oranında katılan rakı, ortama sıvı halde oksijen verdiği için yanma verimini artıracaktır. Benzinin yanma verimi, oktan sayısıyla gösterilir. 98 oktan benzinlerde de zaten rakının ana maddesi olan etil alkol bulunur. Bu yöntem, rakının sanayide yakıt olarak kullanılmasından da ekonomiktir. Ancak rakının benzine yüzde 10'dan fazla katılması, motorda vuruntuya neden olabilir.'' Çoban ayrıca rakıdaki etil alkolün ayrıştırılarak laboratuvarlarda kullanılabileceğini de sözlerine ekledi. 
     
</TEXT>
</DOC>
