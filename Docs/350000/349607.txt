<DOC>
<DOCNO> 349607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yazar/uras.html </URL>
<DATE> 2005/06/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tekstilciler sektör değiştiriyor 
</HEADLINE>
<TEXT>


Son günlerde tekstil ve giyim sanayii ile ilgili ilginç gelişmeler var. İhracatta "lokomotif sektör" tekstil ve giyim sanayii iken, otomotiv sanayii ihracatı tekstilin önüne geçti. 2 Tekstil ve giyim sanayiinde önde koşan bazı işadamları tekstil sektöründen turizm sektörüne geçeceklerini açıkladı. 
İhracatta otomotiv sanayiinin döviz gelirinin tekstil ve giyim sanayiinin ihracat gelirinin önüne geçmesinin nedeni tekstil ve giyim sanayiinin kriz içine girmesi veya Çin rekabetinden etkilenmesi değildir. Bu oluşumun ardında yatan temel neden otomotiv sanayiinin tekstil ve giyim sanayiine göre daha büyük gelişme göstermesi ve daha büyük ihracat pazarına sahip olmasıdır. 
Başka ülkelerde de tekstil ve giyim sanayii sanayileşme hareketinin ve ihracatın lokomotifi olmuştur. Ancak başka ülkelerde de sanayiin gelişmesine bağlı olarak bir süre sonra tekstil ve giyim sanayii önemini kaybetmemiş, yok olmamış ama lokomotif sektör konumunu koruyamamıştır. 

Ağırlığını yitiriyor 
Hatırlayınız. Japonya, Kore, Tayvan, Singapur, Hong Kong dünya pazarına tekstil ve giyim sanayii ile çıktı. Ama daha sonra tekstil ve giyim sanayii pazarını başka ülkelere terk ederek, daha başka sanayi ürünlerinde söz sahibi oldu. 
Bizde de böyle olacak. Türkiye iplik, bez, don, gömlek satacak yerde, katma değeri daha yüksek tekstil ve giyim sanayii ürünlerine yönelecek. Markalı tekstil ve giyim sanayii satılacak. Tişört, havlu, iplik, bez gibi ürünleri sanayileşmeye yeni başlayan ülkeler üretecek. Pazarlayacak. 
Sönmez Holding, Türkiye'de tekstil sektörünün en önemli kuruluşlarından biri idi. Bursa'da tekstil sanayii denilince iki firma, Sönmez ve Nergis grupları gündeme gelirdi. 

Değişim kaçınılmaz 
Sönmez Holding Yönetim Kurulu Başkanı Celal Sönmez, tekstildeki işlerini tasfiye edeceklerini, enerji ve turizm sektöründe faaliyet göstereceklerini açıkladı. 
Celal Sönmez, "Ucuz işgücüne dayalı sektörden çıkmanın zamanının geldiğini" söylüyor. 
Levi's, Timberland, Polo, Ralph Louren gibi dünyanın ünlü markaları için pantolon üreten Malatyalı tekstilci Mesut Toprak, "Tekstil şirketlerimi belli bir yere getirdim. Kendime yeni bir iş arıyorum. Önemli olan bir değer yaratmak" diyor. Tekstil sektöründe 70 milyon dolar cirosu, 50 milyon dolar ihracatı olan 7 şirketi ile bugünlere gelen Mesut Toprak, 60 milyon dolara Yapı Kredi'den satın aldığı Four Seasons Hotel'e ve de Beşiktaş'taki Atik Ali Paşa Yalısı'na 65 milyon dolar harcayarak turizm sektöründe gelişeceğini söylüyor. 
Malatyalı Mesut Toprak'ın tekstil sanayicisi olarak yaptığı "öz eleştiri" de çok önemli. Diyor ki "Türk tekstil sektörü kalitesizliği müşteriye, verimsizliği işçiye, beceriksizliği devlete fatura ederek bu güne geldi. Artık kimse bedel ödemek istemiyor. Değişime ayak uydurmak zorundayız." 



</TEXT>
</DOC>
