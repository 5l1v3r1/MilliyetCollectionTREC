<DOC>
<DOCNO> 319128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/guncel/agun.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
25 yıl sonra 'çöl kuşağına' giriyoruz 
</HEADLINE>
<TEXT>


Araştırmalara göre, 2030'dan itibaren Türkiye'de sıcaklık 2 - 3 derece artacak. Kurak bir iklim kuşağına girilirken, bir yandan da denizler yükselip kıyı şeridini tehdit edecek 

Önay Yılmaz - İstanbul 

Türkiye, iklim değişikliğinin olumsuz etkileri açısından "risk grubundaki ülkeler" arasında yer alıyor. Onsekiz Mart Üniversitesi Öğretim Üyesi Doç. Dr. Murat Türkeş, küresel ısınma önlenemediği takdirde, Türkiye'nin gelecek 100 yılda Kuzey Afrika ve Ortadoğu'da egemen olan daha sıcak ve kurak, çölleşme süreçleriyle orman yangınlarına daha eğilimli bir iklim kuşağına gireceğini söyledi. Türkiye'nin atmosfere yılda 220 milyon ton karbondioksit bıraktığını belirten Türkeş, "Dünya sıralamasında 20. sıradayız. Bu hiç de iyi değil. 2010'da bu rakam 400 milyon tonlara ulaşacak" dedi. 

Karadeniz şarap üretecek 
Araştırmalara göre, 2030'da Türkiye'nin büyük bir kısmı oldukça kuru ve sıcak bir iklimin etkisine girecek, sıcaklıklar 2 - 3 derece artacak. Deniz seviyesinin 2030'da 30, 2050 - 2100 arasında da azami 100 santimetre yükselmesi bekleniyor. 
İTÜ Meteoroloji Bölümü Öğretim Üyesi Prof. Dr. Orhan Şen de, Anadolu'nun kurak ve sıcak bir iklime girmesiyle tarımda büyük değişimler yaşanacağını, özellikle Karadeniz'de bağcılık ve şarapçılığın giderek önem kazanacağını söyledi. Orhan Şen, denizlerin yükselmesinden kıyı kesimlerinin etkileneceğini, özellikle Sadullah Paşa ve Amcazade Hüseyin Paşa gibi bazı yalıların da sular altına kalabileceğini belirtti. 

Japonlar inceliyor 
Uzmanlar, aşırı aerosol tüketiminin de Karadeniz üzerindeki havayı soğuttuğunu, bunun uzun vadede sera etkisiyle ortadan kalkacağını söylediler. 
Japonların Türkiye ile büyük bir projeye başlayacaklarını anlatan Şen, "Japonlar, küresel ısınma sonucunda Türkiye'nin tarımında 100 yıl sonra ne gibi değişiklikler olacağını araştırmak üzere görüşmelere başladılar. İklim değişimi sonucu Türkiye'den ileride ne gibi tarım ürünlerini alabileceklerine dair geniş kapsamlı, büyük bir proje bu" dedi. 

Turistik plajlar 'bitecek' 

Senaryolara göre, küresel ısınma sonucu Türkiye'de özetle şunlar olacak 
Deniz yükselecek. Turistik plajlar, yat limanları kullanılamaz hale gelecek. Deniz suyu, tatlı su kaynaklarını yok edecek. Kıyı şeridindeki tarım alanları da kullanılamaz hale gelebilecek.Uludağ gibi kış spor merkezlerinde sezon kısalacak.Nehirlerin su miktarı düşecek. Barajların su seviyesi azalarak, hidroelektrik enerji üretimi aksayacak. 

Komşularla su kavgası çıkabilir 

Suyun azalması nedeniyle Türkiye, Suriye ve Irak'la sorun yaşayacak.Düzensiz, şiddetli yağışlar, seller, heyelan, erozyon artacak. Uzun süreli kuraklıklar yaşanacak.Kıyılarda nemli hava yüksek sıcaklıkla birleşince, hava bunaltacak. Balıkların göç yolları değişecek. Kuru kesimlerde orman yangınları, tarımsal hastalıklar ve böcek zararlılarında büyük artışlar görülecek. 


</TEXT>
</DOC>
