<DOC>
<DOCNO> 344650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur21.html </URL>
<DATE> 2005/05/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kaçak taşıyan teknenin Yunanistan karasularında yakalandığı iddiası 
</HEADLINE>
<TEXT>

     Türkiye’den yasadışı yollarla Midilli Adası’na 36 kaçak taşıdığı bildirilen bir teknenin, Yunanistan karasularında yakalandığı iddia edildi. 
     AA muhabirinin edindiği bilgiye göre, İzmir’in Foça İlçesi’nden dün hareket ettiği öne sürülen, içinde 36 kaçak bulunduğu öğrenilen tekne Midilli Adası’na yanaşırken, devriye görevi yapan Yunan sahil güvenlik ekiplerine yakalandı. 
     Ekiplerin müdahalesi üzerine Midilli Adası’na yanaşamadığı öğrenilen teknenin, dün geceden beri Yunanistan karasularında beklediği iddia edildi. 
     Yetkililer, teknenin halen nerede olduğu konusunda bilgi vermezken, "Olay, Yunanistan karasularında olmuştur. Gelişmeleri takip ediyoruz. Türk karasularını ilgilendiren herhangi bir konu yoktur, dolayısıyla konunun muhatabı ve müdahili değiliz. Bölgede ekiplerimiz devriye görevi yapıyor, bizi ilgilendiren bir konu olursa bilgimiz olur" dediler. 
     
</TEXT>
</DOC>
