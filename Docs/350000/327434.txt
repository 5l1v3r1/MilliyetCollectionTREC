<DOC>
<DOCNO> 327434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/ekonomi/eko04.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Az sıcak para, az zarar verir 
</HEADLINE>
<TEXT>


EKONOMİ SERVİSİ 

CNN Türk'te yayınlanan Eğrisi Doğrusu programına konuk olan CHP İstanbul milletvekili Kemal Derviş, "Sıcak para ne kadar az gelirse çıkarken de zararı o kadar az olur" dedi. Derviş, sıcak paraya vergi konulması gerektiğini geçmişte kendisinin dile getirdiğini hatırlattı. Avrupa Birliği ile çalışmaların bir an önce hızlandırılması gerektiğini belirten Derviş, ekonomi ile ilgili yaptığı yorumlarda borç stokunun azaltılması gerektiğini belirtti. 
Birleşmiş Milletler Kalkınma Programı UNDP Başkanlığı için kendisine bizzat BM Genel Sekreteri Kofi Annan'ın aday gösterdiğini söyledi. Başkan adayı olarak seçilen altı isim arasından yalnız 2 - 3 kişinin Annan tarafından belirlendiğini söyleyen Derviş, bir akşam üzeri telefonla adaylık teklifi aldığını, CHP Genel Başkanı Deniz Baykal ve Dışişleri Bakanı Abdullah Gül ile görüştükten sonra teklifi kabul ettiğini söyledi. 

50 milyar dolarlık fon 
UNDP Başkanı olduğu taktirde kendisinden 50 milyar dolarlık bir fon oluşturmasının beklendiğini dile getiren Derviş, bu paranın sadece UNDP değil BM'nin tüm yardım kuruluşları tarafından kullanıldığını söyledi. Derviş, halen 40 milyar dolar değerindeki fonun böylece 90 milyar dolara ulaşacağını anlattı. 


</TEXT>
</DOC>
