<DOC>
<DOCNO> 322570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy27.html </URL>
<DATE> 2005/03/10/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Devlet Bakanı Atalay, yurda döndü... 
</HEADLINE>
<TEXT>

     Devlet Bakanı Beşir Atalay, geçen yıl içinde yeni Basın Kanunu'nu çıkardıklarını, şimdi RTÜK Kanunu üzerinde çalıştıklarını bildirdi. 
     Ukrayna'nın başkenti Kiev'de düzenlenen Avrupa Konseyi İletişim Bakanları Toplantısı'na katılan Atalay, yurda döndü. 
     Atalay, Atatürk Havalimanı VIP Salonu'nda yaptığı açıklamada, toplantıda Türkiye'yi, başkanlığındaki RTÜK Başkanı Fatih Karaca ile Basın-Yayın ve Enformasyon Genel Müdürü Abdurrahman Bilgiç'in bulunduğu heyetin temsil ettiğini söyledi. 
     Avrupa Konseyi ülkelerinin yanı sıra hükümet dışı kuruluşların da aktif katıldığı toplantıda 3 ana konunun ele alındığı kaydeden Atalay, şöyle devam etti 
     ''Bunlardan birincisi, 'Savaş ve kriz zamanlarında basın özgürlüğü' konusuydu. Bu konudaki raporu Türkiye hazırladı. Benim sunduğum bu rapor tartışmaya açıldı. Bu bölümde aynı zamanda AB perspektifinde hükümetimiz döneminde düşünce ve ifade özgürlüğü açısından gerçekleştirilen kapsamlı reformları anlatma imkanı buldum. Rapor doğrultusunda somut önerimizi dile getirdim. Rapor ve konuşmamdaki diğer hususlar katılımcılarca da paylaşıldı ve destek gördü. Bundan da büyük memnuniyet duyduk. 
     Savaş ve kriz zamanlarında basın mesleğinin, mesleki faaliyetleri, artan önemi ve sorumluluğunu hepimiz biliyoruz. Bu kapsamda gazetecilerin haklarının da teminat altına alınması öncelikli bir mesele olarak değerlendiriliyor. Bu konuda mevcut yasal çerçevenin Avrupa ülkelerinde takviye edilmesi ve izleme mekanizmalarının kurulması büyük önem taşımaktadır.'' 
     
     BAKANLAR VE HEYET BAŞKANLARIYLA GÖRÜŞME 

     Bakan Atalay, ele alınan diğer konuların da İsveç'in hazırladığı ''Küreselleşme döneminde kültürel çeşitlilik ve medyada çoğulculuk'' ve Polonya'nın hazırladığı ''Bilgi toplumunda insan hakları ve medyada yeni iletişim hizmetlerinin regülasyonu'' olduğunu ifade etti. 
     Bu toplantıyı önemli gördüğünü dile getiren Atalay, şunları kaydetti 
     ''Ülkemizde basın mensuplarının daha geniş ve özgürlük içinde, daha rahat alanlarda çalışacaklarına, o tür imkanlara kavuşacaklarına inanıyorum. Bu çalışmaların bütün amacı, haberleşme özgürlüğünün, iletişim hayatının daha verimli ve düzenli yürütülmesidir. 
     Geçen yıl içinde yeni Basın Kanunu'nu çıkardık. Şimdi RTÜK Kanunu üzerinde çalışıyoruz. Bu uluslararası toplantılar bize perspektif veriyor. Çalışmalarımıza ve düzenlemelerimize katkı veriyor. Çok faydalı oluyor.'' Toplantının yarınki bölümünde siyasi deklarasyon, eylem planı ve kararların ilan edileceğini belirten Atalay, toplantı vesilesiyle diğer ülkelerin bakanları ve heyet başkanlarıyla görüşme fırsatı bulduğunu söyledi. 
     Atalay ayrıca, Ukrayna'nın yeni seçilen Devlet Başkanı'na hükümetin iyi dilek ve selamlarını sunma imkanı bulduğunu ifade etti. 
     
</TEXT>
</DOC>
