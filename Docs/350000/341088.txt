<DOC>
<DOCNO> 341088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/axspo01.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant kendi ipini çekti 
</HEADLINE>
<TEXT>


Çalımbay, sinirli tavırlarına kızdığı, tecrübeli oyuncusunu kadroya almadı. Berkant Göktan da antrenmanı terk ederek Rıza hocaya tepkisini gösterdi 

SÜLEYMAN HATISARU 


Beşiktaş'ta Berkant krizi baş gösterdi. Galatasaray'dan transfer edilen, ancak Siyah - Beyazlı formayı pek giyebilme şansı bulamayan Berkant Göktan, problem yarattı. 
Her şey, Samsunspor maçından iki gün önce başladı. Ümraniye'de yapılan çift kale maçta gol atan Berkant, buna rağmen Kaptan Sergen'i sinirlendirdi. Tecrübeli oyuncu, gerekli yerlerde pas atmayan takım arkadaşını azarladı. Ardından da Teknik Direktör Rıza Çalımbay, Berkant'ı pas vermesi konusunda uyardı. Ancak Siyah - Beyazlı futbolcu, Çalımbay'a karşı agresif bir tutum sergileyince, sakinliğiyle bilinen Beşiktaş çalıştırıcısı iyice sinirlendi. Bu nedenle de Berkant'ı 18 kişilik kadroya almadı. 
Cumartesi günü takıma giremediğini gören Berkant ise hiç bir mazeret göstermeden antrenmanı terk etti. Siyah - Beyazlılar, bir yıl daha sözleşmesi bulunan Berkant'ın bardağı taşırdığını vurgularken, genç futbolcunun gidecek isimler arasında ilk sıralarda yer aldığı öğrenildi. 

Transferde üç kıtada arayış 

Rıza Çalımbay, Avrupa, Afrika ve Brezilya'yı tarayıp, çok kaliteli isimler bulduklarını söyledi 

ORHAN YILDIRIM 

Trakya Üniversitesi'nin paneline katılmak için dün Edirne'ye giden Beşiktaş Teknik Direktörü Rıza Çalımbay, ilginç açıklamalar yaptı. Özellikle transfere değinen Siyah - Beyazlı ekibin çalıştırıcısı, "Avrupa, Afrika ve Brezilya'da taramadığımız yer kalmadı. Bir çok alternatif isimler bulduk" dedi. 
İlhan Mansız ve Pascal Nouma dahil birçok oyuncuyu takip ettiklerini söyleyen Rıza hoca, şöyle devam etti "Şu an Pascal'ın bile buraya gelmesi düşünülüyor. Her hafta arayıp gelmek istediğini söylüyor. Ama bize maç kurtaracak isimler lazım. Keşke Pascal biraz daha genç olsaydı." 

Dursun'a kısmet var 
İzlem Ünal adlı öğrenci, Çalımbay'dan Allah'ın emriyle Ahmet Dursun'u istedi. Çalımbay, "Bana kalırsa veririm ama işin çok zor" dedi. 

Sergen'e yeni teklif 

Beşiktaş Yönetimi, Sergen ile şartlı anlaşma yapacak. Süper solak ile görüşecek olan Siyah - Beyazlılar, "Sen bize saha içinde değil, saha dışında lazımsın. Kendine güvenin varsa yeniden anlaşma yapalım" diyecek. Ayrıca, yüzde 50 indirim nedeniyle maç başı ücreti 30 milyar liraya inecek futbolcuya, Çalımbay'ın isteği üzerine 40 milyar lira ödenecek. 

Sivasspor ile maç 

Ligin yeni ekibi ve Rıza Çalımbay'ın memleketinin takımı Sivasspor, bugün Beşiktaş ile karşılaşacak. Ali Sami Yen Stadı'ndaki mücadele 20.00'de başlayacak. Maçta gençler denenecek. 

Sekiz eksik 

İstanbulspor maçının hazırlıklarına devam eden Beşiktaş'ta dünkü idmana 8 oyuncu katılmadı. Sakat İbrahim Üzülmez, Juanfran, Ahmet Dursun, İbrahim Akın, Ali Güneş, Mustafa Doğan, boğaz enfeksiyonu geçiren Emre ve izinli Tümer idmana çıkmadı. 

Youla'ya taksit 

Gençlerbirliği'nin golcü oyuncusu Youla'yı transfer etmek isteyen Beşiktaş'ın 1 milyon euroluk önerisini beğenmeyen İlhan Cavcav, Siyah - Beyazlı kulübe yeni bir teklif götürdü. Beşiktaş'a cevap için yarına kadar süre veren deneyimli başkan, 1.5 milyon euro talep ederken, bunu beş taksitte ödeme kolaylığı sağlayacağını bildirdi. 


</TEXT>
</DOC>
