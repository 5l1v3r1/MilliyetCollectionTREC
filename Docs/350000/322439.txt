<DOC>
<DOCNO> 322439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun08.html </URL>
<DATE> 2005/03/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Hillary Clinton'a Başkanlık desteği büyüyor... 
</HEADLINE>
<TEXT>

     ABD eski Başkanı Bill Clinton'ın eşi New York senatörü Hillary Rodham Clinton'ın 2008 yılı başkanlık seçimlerinde aday olmasını isteyen kayıtlı seçmenlerin sayısının her geçen gün arttığı bildirildi. 
     Marist College Kamuoyu Araştırmaları Enstitüsü tarafından yapılan ankete göre, eski First Lady Clinton'ın başkanlık için yarışmasını isteyenlerin oranı yüzde 46'ya yükseldi. Ancak, aynı ankete göre, Clinton'ın bu yarışta yer almasını istemeyenlerin oranı yüzde 49'da bulunuyor. 
     Aralık ayında yapılan bir ankette ise Senatör Clinton'ın adaylığını destekleyenlerin oranı yüzde 38, karşı çıkanların oranı ise yüzde 50 olarak belirlenmişti. 
     Bu arada, Demokrat seçmenler arasında Hillary Clinton'ın aday olmasını isteyenlerin oranının yüzde 39 olduğu, son başkanlık seçimlerinde yarışan Senatör John F. Kerry'ye yönelik desteğin ise Demokratlar arasında yüzde 21'de kaldığı ifade edildi. 
     Aynı anketin sonuçlarına göre Cumhuriyetçi seçmenlerin büyük çoğunluğunun 2008 yılı başkanlık yarışında aday olarak New York eski Belediye Başkanı Rudolph Giuliani'yi görmek istedikleri belirtilirken, Senatör John McCain'in aday olmasını tercih edenlerin oranının yüzde 21'de kaldığı kaydediliyor. 
     Öte yandan ne Senatör Clinton'ın, ne de Giuliani'nin aday olacaklarına dair bugüne kadar herhangi bir açıklamada bulunmadıklarına dikkat çekiliyor. 
     
</TEXT>
</DOC>
