<DOC>
<DOCNO> 334070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/dunya/adun.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington nazlanıyor 
</HEADLINE>
<TEXT>


Başbakan Erdoğan'ın Başkan Bush'la görüşme niyetini değerlendiren Washington, AKP hükümetinden, ikili ilişkilerin önemini teyit eden net mesajlar ve adımlar istiyor 

Yasemin Çongar - Washington 


Başbakan Recep Tayyip Erdoğan'ın, ABD Başkanı George W. Bush ile Washington'da görüşme niyetini ABD tarafına 3 hafta önce ileten ve geçtiğimiz günlerde de bu niyeti yineleyen Ankara, Beyaz Saray'dan randevu bekliyor. 
ABD'li diplomatlar, Bush - Erdoğan görüşmesi için henüz tarih kararlaştırılmadığını belirtirken, Türk diplomatlarına göre, Başbakan Erdoğan ile Dışişleri Bakanı Abdullah Gül'ün yaz başında ABD'ye gelecekleri kesin, ancak bu ziyaretlerin programı netleşmedi. 
Dışişleri Bakanlığı Müsteşarı Büyükelçi Ali Tuygan hafta içinde Washington'da, Erdoğan ve Gül'ün ziyaret niyetlerini ABD'li muhataplarına bir kez daha aktardı. Tuygan, daha sonra basın toplantısında bu konudaki son durumu, "Temaslar öngörülmektedir" diye açıkladı. 

'Sarı ışık' mı yakıldı 
ABD'li kaynaklar, "Beyaz Saray'ın Türkiye Başbakanı'na 'kırmızı ışık' yakmasının söz konusu olmadığını" belirtiyorlar. 
Ancak Washington'ın Erdoğan'a randevu vermekte yavaş kaldığı izlenimi de diplomatik çevrelerce doğrulanıyor. Bu çevrelerde, "Başkan ile Başbakan tabii ki görüşürler. Ama bu ortamda ne görüşecekler " sorusu dile getiriliyor. 
ABD'li ve Türk diplomatlar, Bush - Erdoğan buluşması öncesinde, bunun "verimli bir görüşme olması için zemin yaratılması gerektiğinde" birleşiyorlar. 
ABD tarafında öne çıkan beklenti, başta Başbakan Erdoğan olmak üzere Türk hükümeti yetkililerinin, gerek ikili ilişkilerin önemini, gerekse bölgesel konulardaki anlayış birliğini Türk kamuoyuna net mesajlarla yansıtması. 
ABD'li bir yetkili, "Türk yetkililer, bize ikili olarak aktardıkları 'vizyon birliği' mesajıyla uyumlu konuşur ve hareket ederlerse, bu vizyonu hayata geçirmemiz kolaylaşır" dedi. 

'Halka mesaj verin' 
Büyükelçi Tuygan ise Washington'daki temaslarının sonucunu, "Her şeyin yolunda gittiği saptamasını yaptık. Tek eksik, yapılanların ve ilişkiye verilen önemin daha fazla seslendirilmesi. Bu beklenti Amerikan tarafınca gayet net bir şekilde ifade edildi" diye aktardı. 
Başbakan Erdoğan'ın planı, mayıs sonunda kızının mezuniyet töreni için geleceği Kaliforniya'da kapsamlı temaslar yaparak Türk işadamlarıyla ABD'li yatırımcıları bir araya getirmek. Erdoğan, daha sonra ABD'nin doğu kıyısına geçerek New York'ta BM Genel Sekreteri Kofi Annan'la ve Washington'da da Başkan Bush'la görüşmeyi umuyor. 
Dışişleri Bakanı Gül'ün ise, Amerika Devletleri Örgütü'nün OAS haziranda Florida'nın Fort Lauderdale kentinde yapacağı toplantıya "gözlemci" statüsüyle katılma niyeti var. 

MÜSTEŞAR TUYGAN 
Edelman'a üzülüyoruz 

Başkan George W. Bush tarafından ABD Savunma Bakanlığı'nın Pentagon 3 numaralı koltuğuna aday gösterilen Ankara Büyükelçisi Eric S. Edelman, Dışişleri Bakanlığı Müsteşarı Büyükelçi Ali Tuygan'dan büyük övgü aldı. 
Tuygan, Washington'daki temaslarının ardından düzenlediği basın toplantısında, Büyükelçi Edelman hakkında bugüne dek Türkiye'de resmi ağızlardan duyulmuş en sıcak, en olumlu görüşleri aktardı. 
Tuygan, Pentagon'daki görevine geçmek üzere, haziranda büyükelçilik görevinden ayrılmayı planlayan Edelman için, "Bakanlığımızla her zaman fevkalade yakın işbirliği içinde çalışmış bir kişidir. Güvenimizi ve saygımızı kazanmıştır" dedi. Tuygan, Edelman'ın Türk - Amerikan ilişkilerine katkısını da vurgulayarak, "Kendisinin Ankara'dan ayrılacak olmasından üzüntü duyuyoruz. Ancak önemli göreve gelecek olmasını da memnuniyetle karşılıyoruz. Bu görevinde de, ikili işbirliğimizi geliştirmek konusunda çaba harcayacağına inanıyoruz" diye konuştu. 


</TEXT>
</DOC>
