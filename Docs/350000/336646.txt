<DOC>
<DOCNO> 336646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko12.html </URL>
<DATE> 2005/04/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
THY'nin yurtdışı alacakları 6 milyon dolar seviyesine indi... 
</HEADLINE>
<TEXT>

     Türk Hava Yolları THY , yurtdışı alacaklarının, Mart ayı sonu itibariyle yaklaşık 20 milyon dolar seviyesinden toplamda 6 milyon dolar seviyesine indiğini bildirdi. 
     THY, konuyla ilgili olarak 21 Nisan Perşembe günü yayımlanan bir habere ilişkin Borsa'ya açıklama gönderdi. 
     Haberde, Başbakanlık Yüksek Denetleme Kurulu'nun, THY raporunda, kurumun yurt dışı alacaklarının tahsilinde önemli sorunlar yaşandığı, 72 trilyon TL'yi aşan yurtdışı alacağı ile 27 trilyon TL'lik yabancı bankalarda bekleyen bilet satış hasılatını tahsil edemediğine ilişkin bilgilere yer verildiği belirtilen açıklamada, söz konusu haberde 2003 yılı sonu rakamlarının kamuoyunu yanıltıcı bir şekilde güncel bilgiler gibi verildiği kaydedildi. Açıklamada, şu görüşlere yer verildi 
     ''Ortaklığımızın 2 katrilyon 391 trilyon TL'lik 2003 yılı cirosu belirtilmeden, toplam ciro içerisinde yüzde 3 orana tekabül eden 72 trilyon TL'lik yurt dışı alacak rakamı verilmiştir. 
     Ortaklığımızın yurtdışından alacaklar hesabındaki 72 trilyon 104 milyar 384 milyon TL'nin, 69 trilyon 48 milyar 122 milyon TL'si yurtdışı bilet ve kargo satışlarından alacaklar olup, Ocak 2004 itibariyle tamamı tahsil edilmiştir. Diğer taraftan, yine toplam ciro içerisinde yüzde 1'lik bir orana tekabül eden yabancı bankalarda bekleyen bilet satış hasılatının tahsil edilemediği belirtilmekte olup, bu durum söz konusu ülkelerin sistemlerinden kaynaklanmakta ve tüm havayolları bu ülkelerde aynı şartlarda çalışmaktadır. Ancak, ilgili ülkelerin bankacılık sistemlerinde meydana gelen olumlu gelişmeler ve aynı ülkelerin mercileri nezdinde ortaklığımızca yapılan yoğun girişimler sonucunda 2004 Ekim ayı itibariyle transfer edilememiş olduğu belirtilen tutarların önemli bölümü transfer edilmiştir.'' Belirtilen gelişmeler sonucu, söz konusu ülkelerden yapılan transferlerin rutin olarak yapıldığı belirtilen açıklamada, bu sayede de transfer güçlüğü konusunda TBMM KİT Alt Komisyonu tarafından izlemeden çıkartıldığı kaydedildi. 
     Açıklamada, ''2005 yılı Mart ayı sonu itibariyle söz konusu rakamlar yaklaşık 20 milyon dolar seviyesinden toplamda 6 milyon dolar seviyesine inmiştir'' denildi. 
     
     YÖNETİM KURULU BAŞKAN VEKİLLİĞİ'NE HAMDİ TOPÇU ATANDI 

     Bu arada, THY'den Borsa'ya gönderilen açıklamada, 22 Nisan Cuma günkü Yönetim Kurulu toplantısında, şirkette Yönetim Kurulu Üyesi olarak görev yapan Hamdi Topçu'nun Yönetim Kurulu Başkan Vekilliğine getirilmesine karar verildiği bildirildi. 
     Özelleştirme İdaresi Başkanlığı'nın onayı alınmak kaydıyla Genel Müdür Teknik Yardımcılığı'na da halen Eğitim Başkanı olarak görevini sürdüren Doç. Dr. İsmail Demir'in atandığı kaydedildi. 
     Şirket ayrıca, 2005 yaz tarifesi dönemi içinde filoya katılması öngörülen yeni uçakların geliş tarihlerine bağlı olarak, haftada 3 sefer İstanbul Oslo İstanbul ve haftada 2 sefer İstanbul Duşanbe İstanbul seferlerine başlanması konusunda karar aldı. 
     
</TEXT>
</DOC>
