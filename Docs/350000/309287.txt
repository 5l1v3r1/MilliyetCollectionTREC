<DOC>
<DOCNO> 309287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur18.html </URL>
<DATE> 2005/01/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TRT'deki "Aziz Nesin Öyküleri" dizisinin kaderini reytingler belirleyecek 
</HEADLINE>
<TEXT>

     TRT Genel Müdür Vekili Ali Güney, Aziz Nesin'e ait öykülerin dizi halinde yayınlanması amacıyla yapılan çekimlerin durdurulduğuna ilişkin haberlerin doğru olmadığını, çekilen bölümlerin yayına girmesinden sonra, izlenme oranına göre karar verileceğini bildirdi. 
     CHP Antalya Milletvekili Feridun Fikret Baloğlu'nun soru önergesine, Devlet Bakanı Beşir Atalay tarafından verilen yanıtta, TRT Genel Müdür Vekili Ali Güney'in konuya ilişkin açıklamaları yer aldı. 
     TRT ile Nesin Vakfı arasında imzalanan anlaşmanın yürürlükte olduğunu ve uygulandığını belirten Güney, şunları kaydetti 
     ''Sözleşme kapsamında, 11 Ağustos 2003 tarihinde 13 hikayenin Repertuvar Kurulu'nda 'değerlendirileceği' kararı çıkmıştır. Bugüne kadar 8 bölüm çekilmiştir. Çekimi yapılan bölümler, teknik işlemleri bitirilerek Temmuz 2004'te yayına hazır hale getirilmiştir. 
     Çekimlerin durdurulmasıyla ilgili çıkan haberler doğru değildir. Çekilen bölümlerin yayına girmesinden sonra izlenme oranına göre karar verilecektir. 
     Yayınlanmama konusunda alınmış bir karar olmadığından, sorumluluk ve buna bağlı olarak herhangi bir işlem yapılması söz konusu değildir.'' 
     
</TEXT>
</DOC>
