<DOC>
<DOCNO> 341456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun02.html </URL>
<DATE> 2005/05/11/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Fransa’da odak noktası Türkiye... 
</HEADLINE>
<TEXT>

     Saadet ORUÇ PARİS, DHA 

      FRANSA’da Avrupa Birliği Anayasası referandumuna 3 hafta kala tartışmalar yoğunlaşırken, hem ’Evet’ hem de ’Hayır’ yanlısı siyasetçilerin halkı kendi saflarına çekmek için Türkiye’nin adaylığını gündeme getirmesi dikkat çekiyor. 
     TF1 kanalında dün akşam yayınlanan canlı tartışma programında UMP Başkanı Nicholas Sarkozy’den aşırı sağ ve sol parti liderlerine kadar geniş yelpazede siyasiler bir araya geldi. Fransa’da AB Anayasası için ağzını açan herkes gibi, bu canlı yayının katılımcıları da sözü bir şekilde yine Türkiye’ye getirdi. 
     Kişisel olarak Türkiye’nin AB üyeliğine karşı olduğunu her fırsatta dile getiren Nicholas Sarkozy, "Eğer bu anayasaya ’Evet’ dersek, bu ülkenin Türkiye AB’ye girişi daha da zorlaşacak" derken, aşrığı sağcı Fransa İçin Hareket lideri Philippe de Villiers ise tam tersi bir söylem kullandı "Ankara’nın üyeliğine karşı çıkmanın yolu AB’ye ’Hayır’ demekten geçer." Fransız Komünist Partisi Genel Sekreteri Marie George Buffet ile Devrimci Komünist Birlik temsilcisi Olivier Besancenot da canlı yayının katılımcıları arasındaydı. Aynı programda konuşan UDF lideri François Bayrou ise seçmenleri bu tarihi karar eşiğinde ’iyice düşünmeye’ çağırdı. 
     
</TEXT>
</DOC>
