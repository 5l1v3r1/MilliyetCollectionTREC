<DOC>
<DOCNO> 336205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy04.html </URL>
<DATE> 2005/04/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Büyükanıt resmi özür gelmeden Atina'ya gitmeyecek 
</HEADLINE>
<TEXT>

     BARKIN ŞIK Ankara 

Kara Kuvvetleri Komutanı Orgeneral Yaşar Büyükanıt'ın, Yunanistan Kara Kuvvetleri Komutanı'nın resmi davetlisi olarak yazın Atina'ya yapmayı planladığı ziyaret bayrak krizine takıldı. Atina yönetimi, Yunanistan Kara Harp Okulu'nda konuk Türk Harp Okulu öğrencilerinin odasına zedelenmiş ve üzerine hakaretler yazılmış Türk bayrağı bırakılması nedeniyle resmi özür dilemezse ziyaret gerçekleşmeyecek. 
     Yunan Dışişleri Bakanı Petros Molivyatis'in Ankara ziyareti sırasında Türk Kara Harp Okulu'ndan 2 subay ve 5 öğrencinin Yunanistan Kara Harp Okulu'nda kaldıkları odaya, zedelenmiş, üzerine Türkiye aleyhinde yazılar yazılmış bir Türk bayrağı bırakılmıştı. Türk bayrağına saldırının ardından Yunan Kara Kuvvetleri Komutanı, Büyükanıt'ı telefonla arayarak, olaydan duyduğu üzüntüyü dile getirip özür dilemiş ve faillerinin bulunması için çalışacakları sözünü vermişti. Ancak bu sözlü özür, Türk tarafınca kabul edilmemiş ve Yunan tarafının "gezi planlanan şekilde sürsün" önerisi reddedilerek, Türk heyeti derhal Ankara'ya çağrılmıştı. 
     Genelkurmay Başkanı Orgeneral Hilmi Özkök de Harp Akademileri Komutanlığı'nda yaptığı değerlendirmede şu uyarıda bulunmuştu 
     
     "Aksi takdirde" 

     "Yunanistan'ın resmi özür dilemesini ve olayın sorumlularının açığa çıkarılmasını bekliyoruz. Aksi takdirde, bu faaliyetlerin yeniden gözden geçirilmesi durumu ortaya çıkabilir." Özkök'ün Türk bayrağına yönelik saldırının iki ülke silahlı kuvvetleri arasında yaşama geçirilen güven artırıcı tedbirleri etkileyeceği sinyali vermesi, Büyükanıt'ın ilk olma özlliğini taşıyan Atina ziyaretini gündeme getirdi. Yunanistan makamlarının Ankara'ya resmi özür talebini iletmemesi durumunda Büyükanıt'ın yaz aylarında yapılması planlanan ve ilk olma özelliği taşıyan Atina ziyaretinin gerçekleşmeyeceği öğrenildi. 

     
</TEXT>
</DOC>
