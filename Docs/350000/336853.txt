<DOC>
<DOCNO> 336853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/siy02.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özür, buzları eritti 
</HEADLINE>
<TEXT>


Yunanistan'ın özür mektubu, Orgeneral Büyükanıt'ın Atina ziyaretinin önünü açtı. Deniz Harp Okulu öğrencileri de mayıs ayında Yunanistan'a gidecek 

ANKARA Milliyet 


Yunanistan Kara Harp Okulu'nda Türk bayrağına saldırının ardından Yunanistan Kara Kuvvetleri Komutanı Korgeneral Nikolaos Douvas'tan gelen özür mektubu, Kara Kuvvetleri Komutanı Orgeneral Yaşar Büyükanıt'ın Atina ziyareti ve güven artırıcı önlemlerin devamının önünü açtı. 
Mektubun 22 Nisan'da Genelkurmay Başkanlığı'na ulaştığını kaydeden Genelkurmay Yunanistan - Kıbrıs Daire Başkanı Tuğamiral Mücahit Şişlioğlu, "Yunanistan Kara Kuvvetleri Komutanı, Yunan askeri mahkemesince konunun incelenmekte olduğunu ve en ağır cezanın verileceğini ifade etmiştir" dedi. 
Ntouvas'ın Büyükanıt'a haziranda resmi bir davette bulunduğunu da belirten Şişlioğlu, "Konunun değerlendirilmesi devam ediyor. Türk Deniz Harp Okulu öğrencileri de mayısta Yunan Deniz Harp Okulu'nu ziyaret edecek" diye konuştu. 

Gecikmenin nedeni 
Bu yıl iki ülke arasındaki güven artırıcı önlemlerden beşinin icrasının planlandığını belirten Şişlioğlu, özür mektubuyla ilgili Dışişleri Bakanlığı'na bilgi verdiklerini, ancak mektubun değerlendirilmesinin ve üst makamlara arzının zaman aldığını kaydetti. 


</TEXT>
</DOC>
