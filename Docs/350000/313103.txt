<DOC>
<DOCNO> 313103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun42.html </URL>
<DATE> 2005/02/07/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Bush, 2006 bütçesini kongreye sundu... 
</HEADLINE>
<TEXT>

     ABD Başkanı George W. Bush, eğitim, sağlık, savaş gazileri ve fakirlere ilişkin 150 hükümet programında kesinti içeren 2.57 trilyon dolarlık 2006 yılı bütçesini Amerikan Kongresi'ne gönderdi. 
     Kesinti içeren programlar arasında fakirlerin sağlık programı, tarımsal sübvansiyonlar ve çevre programları da bulunuyor. Yeni kabine üyeleriyle biraraya geldikten sonra basına bir açıklama yapan Bush, ''bu bütçe, önceliklerimizi sergiliyor'' dedi. 
     Bazı programları devreden çıkarmanın zorluğuna işaret eden Bush, yine de kendisinin iyimser olduğunu söyledi. Bush'un gönderdiği haliyle bütçenin, Amerikan Kongresi'nde aylarca tartışılması söz konusu. Yeni bütçe yılı 1 Ekim'den itibaren başlıyor. Bir önceki bütçeye göre Amerikan harcamaları yüzde 3.5 artış göstererek 2.57 trilyon dolara yükseldi. 
     Bu arada bütçe açığı da 427 milyar dolar ile bu yıl rekora ulaştı. 
     Başkan Bush, yapılan kesintiler sayesinde bütçe açığını 2006 yılında 390 milyar dolara indirmeyi planladığını ve açığın aşamalı olarak 2009'da 233 milyar dolara ve 2010'da 207 milyar dolara düşeceğini öngördüğünü söyledi. 
     Savunma, yurtiçi güvenlik ve sosyal güvenlik programları için Bush, hükümetin diğer programlarına yapılan harcamaları da yüzde 0.5 kesti. Amerikan Tarım Bakanlığı'nın bütçesi yüzde 9.6 ve Çevre Bakanlığı'nın bütçesi de yüzde 5.6 kesildi. 
     Yeni bütçe, Bush yönetiminin Irak ve Afganistan'daki operasyonlar için istediği 80 milyar dolarlık ek fonu kapsamıyor. Bu para, ayrı bir bütçe sürecinden geçerek onaylanacak. 
     Bush'un 2006 bütçesinde savunma harcamaları ise yüzde 4.8 arttı ve 419.3 milyar dolar oldu. Yeni bütçeyle, Amerikan hükümetinin çiftçilere sağladığı sübvansiyonlar da gelecek on yılda 5.7 milyar dolar kesilmiş olacak. 
     
</TEXT>
</DOC>
