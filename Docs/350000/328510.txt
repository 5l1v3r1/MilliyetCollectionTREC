<DOC>
<DOCNO> 328510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko17.html </URL>
<DATE> 2005/03/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakan Şener göstergeler iyi, makro hedefler gerçekleşiyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Ekonomik göstergeler iyi, makro hedefler gerçekleşiyor'' dedi. 
     Şener, Türk Sanayicileri ve İşadamları Derneği'nin TÜSİAD ''Türkiye Sermaye Piyasasının Geliştirilmesine Yönelik Öneriler'' başlıklı raporunun tanıtımı amacıyla düzenlenen toplantıda, basın mensuplarının sorularını yanıtladı. 
     Daha önce Bankacılık Kanununda Değişiklik Taslağı'nın bu hafta Meclis'e gideceğini söylediğini ifade eden Şener, ''Bu hafta Meclis'e gidecek demek ki. Bugün itibariyle takip etmedim, belki gitmiştir'' diye konuştu. 
     Hazine'nin ekonomik gelişmelerin çok iyi olduğuna dair raporunu nasıl değerlendirdiğine ilişkin bir soru üzerine, Şener, şunları kaydetti 
     ''Herhangi bir birimin değerlendirmesine gerek yok. Ekonomik göstergeler iyi. Makro hedefler gerçekleşiyor. Bu hafta içinde önemli bazı rakamlar belli olacak, istihdam, büyüme gibi rakamlar. Onun için bu rakamları da gördüğümüz zaman, ekonomik göstergelerin iyi olduğunu, gidişatın düzgün olduğu ve hükümetin hedeflemiş olduğu makro ekonomik hedeflerin gerçekleşmekte olduğu anlaşılacaktır.'' 
     
</TEXT>
</DOC>
