<DOC>
<DOCNO> 324908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur58.html </URL>
<DATE> 2005/03/18/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Kızılay "Bozuk Kan" haberlerini yalanladı... 
</HEADLINE>
<TEXT>

     Türkiye Kızılay Derneği'nden yapılan açıklamada, ''Bozuk Kan Skandalı'' içerikli haberlerin gerçeği yansıtmadığı belirtilerek, ''açıklamalar yapan duyarsız vatandaşa ve bu durumun oluşmasına sebep olan sorumlu hekime karşı Türk Kızılay'ının bütün yasal haklarını kullanacağı'' bildirildi. 
     Yazılı açıklamada, Emine Himmet adlı hastanın eşinin Gebze Devlet Hastanesi doktorlarından Operatör Doktor Zeynep Tekkaya imzalı kan talep reçetesiyle Zeynep Kamil Kan Merkezi'ne başvurduğu ve kendisine talebi doğrultusunda 2 ünite B grubu Rh Pozitif Eritrosit Süspansiyonu verildiği kaydedildi. 
     Açıklamada, kanın hastaya verilmesi sırasında kan setindeki filtrenin tıkanması üzerine kanın hastaya gitmediğinin görüldüğü ve kan verilmesinin acilen durdurulduğu belirtilerek, şöyle denildi 
     ''Pek çok kan nakli esnasında görülebilen bu sorun kolaylıkla çözülebileceği halde gereksiz panik yapılmış, hasta sahiplerine ise hastane görevlileri tarafından 'Kızılay'ın bozuk kan verdiği' ifade edilmiş ve kanların Kızılay'a geri verilmesi söylenmiştir. Bu bağlamda 'hastanın Kızılay'dan alınan ürün nedeniyle hayati tehlike atlattığı' yönündeki yargı bilgi noksanlığından kaynaklanmış, eksik ya da yanlış bilginin düzeltilmesi için ise Kızılay yetkilileriyle herhangi bir temas kurulmamıştır.'' Kullanılmayan kan ürünün hasta yakınına verilmesinin de eleştirildiği açıklamada, hasta yakınının sadece Kızılay'ın değil, dünyada kan konusunda hizmet veren hiçbir kurum ya da kuruluşun uygulamaları içerisinde bulunmayan '' kan iadesi'' talebinde bulunduğu ifade edilen açıklamada, şu hususlara yer verildi 
     ''Mehmet Himmet adlı hasta yakını, 11.03.2005 tarihinde aldığı kanı 15.03.2005 tarihinde iade etmek istemiş, bunun mümkün olmadığının kendisine ifade edilmesinin ardından Kızılay çalışanlarını konuyu basına intikal ettirmekle tehdit etmiştir. Tıbbi atık niteliğindeki kan ürünü hiçbir şekilde hasta yakınına iade edilmemelidir. Doktorlarımızı bu konuda daha duyarlı davranmaya davet ederken, küçük gibi görünün bu ihmallerin kan hizmetlerine çağdaş bir boyut kazandırmak için yoğun bir çalışma içerisinde bulunan Türk Kızılay Derneği'ne büyük zarar verdiğini hatırlatmak isteriz.'' Açıklamada, Kızılay'a kan iadesini gerçekleştiremeyen ve ''Kızılay'dan aldığım kan bozuk çıktı'' şeklinde açıklamalar yapan ''duyarsız'' vatandaş ve bu durumun oluşmasına sebep olan sorumlu hekime karşı Türk Kızılayı'nın bütün yasal haklarını kullanacağı duyuruldu. 
     
</TEXT>
</DOC>
