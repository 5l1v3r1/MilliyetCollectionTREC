<DOC>
<DOCNO> 322781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun03.html </URL>
<DATE> 2005/03/11/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İngiltere'de kadınsız kalacak köyün huzuru kaçtı 
</HEADLINE>
<TEXT>

     LONDRA DHA 

      TÜRKİYE'de gelin-kaynana ilişkileri üzerinde yoğunlaşan reality şovlar tartışma yaratırken, İngiltere'de de BBC tarafından ağustos ayında yayınlanması planlanan başka bir reality şov programı küçük bir köyü birbirine düşürdü. 
     BBC3 kanalında birer saatlik 7 bölüm halinde gösterilmesi düşünülen program için Leicestershire kentine bağlı Harby köyündeki bütün kadınların bölgeyi terk etmesi isteniyor. Böylece yalnız kalan erkeklerin, bir taraftan çocuk bakıp diğer taraftan da ev işleriyle uğraşarak kendi başlarına ayakta kalmayı başarıp başaramayacakları izlenecek. Bu arada erkeklerden, köydeki birlik ruhunu geliştirecek ortak bir projeyi de tamamlamaları istenecek. 
     
     119 KADINDAN 80'İ GİTMEK İÇİN İMZA ATTI 
     Küçük köyde 121 erkek ve 119 kadın yaşıyor. Evlerinden uzak kalacakları 7 gün boyunca, masrafları BBC tarafından karşılanacak bir otelde konaklama ve 200 sterlin nakit para vaat edilen kadınlardan 80'i daha şimdiden programa katılmak için imza attı. Buna karşılık, köyde bu tür bir reality şov programı çekilmesine karşı olan çevreler sesini yükseltmeye başlayınca yerel yetkililer konuyu açık bir şekilde tartışmak üzere bütün Harby sakinlerini köy meclisinde toplantıya çağırdı. 
     
     'BU PROGRAM KÖY HALKINI KÜÇÜK DÜŞÜRÜR' 
     'The Week The Women Went' Kadınların Gittiği Hafta adlı programa muhalefet edenler, bu reality şovun şimdiye dek uyum içinde yaşayan köyün havasını bozacağını ve köy halkını küçük düşüreceğini iddia ediyor. Programı istemeyen köylüler, "Bu gerçekten rezil bir program" olur diye görüşlerini dile getirirken, şova katılmak için kocasını 2 çocuğuyla başbaşa bırakacak olan kadınlardan Wendy Thornton, "Bu, biraz değişik birşeyler yaşamak açısından köy ahalisi için muhteşem bir fırsat" dedi. 
     Program için Harby'nin seçilme sebebi, düşük nüfusuna rağmen köyde ilkokul, bar, postane ve bir bakkal bulunmasından kaynaklanıyor. BBC, önümüzdeki ay çekimlere başlamak istiyor. 
     
</TEXT>
</DOC>
