<DOC>
<DOCNO> 330116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko28.html </URL>
<DATE> 2005/04/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yabancı bankalar ne getirir, ne götürür 
</HEADLINE>
<TEXT>

     Yabancı bankaların sektöre girişi ile birlikte yerel bankaların karlılıkların düşmesinin bu bankaların finansal kırılganlıklarını artırabildiğine dikkat çekildi. 
     Türkiye Bankalar Birliği Bankacılık ve Araştırma Grubu'ndan Pelin Ataman Erdönmez tarafından gerçekleştirilen ''Finansal Krizler Sonrası Gelişmekte Olan Ülkelerde Yabancı Bankalar'' konulu çalışma, Türkiye Bankalar Birliği'nin Bankacılar Dergisi'nin 51. sayısında yayınlandı. 
     Yabancı bankalar üzerine yapılan çalışmaların, bu bankaların gelişmekte olan ülke piyasalarına ilk önce küçük şubeler olarak girmeyi tercih ettiklerini ve daha çok sermaye piyasalarında faaliyet gösterdiklerini ortaya koyduğunu belirten Erdönmez, bazı yabancı bankaların ise ulusal sermayeli perakendeci bankalarda azınlık hisseleri almayı tercih ettiklerini vurguladı. 
     Yabancı bankaların, finansal kriz sonrası süreçte ise hükümetlerin yeniden sermayelendirmeye tabi tuttukları bankaları satın almak yoluyla perakendeci pazarlara yöneldiğini kaydeden Erdönmez, yabancı bankaların bankacılık sistemindeki varlıkları, finansal kriz sonrasında bankacılık sektörünün yeniden yapılandırma sürecindeki rolleri, finansal sistemin etkinliğini artırıp artırmadıklarının önemli bir tartışma konusu olduğunu, çalışmasında, finansal kriz geçiren ülkelerden, yabancı bankaların paylarının yüksek olduğu ve kriz döneminde aktif faaliyette bulundukları Brezilya, Arjantin, Meksika ve Malezya örneklerinden yola çıkılarak bu tartışmalara cevap arandığını bildirdi. 
     Liberalizasyon süreci ile birlikte ülkelerin yabancı bankaların bankacılık sektörüne girişlerine imkan veren düzenlemeleri gerçekleştirmelerinin beraberinde avantaj ve dezavantajları getirdiği belirtilen çalışmaya göre, finansal kriz geçiren ülkelerde yapılan araştırmalar, yabancı bankaların kriz dönemlerinde sektörde çok az etkileri olduğunu gösteriyor. Bunun en önemli nedeni yabancı bankaların ağırlığının fazla olmaması olarak gösterildi. 
     
     YABANCI BANKALARIN ETKİLERİ 

     Kriz dönemi ve sonrası süreçte yabancı bankaların etkileri şöyle sıralandı 
     ''Yapılan çalışmalarda yabancı bankaların ekonomideki varlıkları oranında istikrarı sağladıkları belirtilmektedir. Yabancı bankalar kredi politikalarında daha tutucu davrandıkları için krizlerden çok etkilenmemektedirler. 
     Ayrıca, yabancı bankalar kriz döneminde ana şirketin desteğinden yararlanmaktadır. Bu nedenle, yabancı bankalar krizden yerel bankalardan daha az etkilenmektedirler. 
     Yabancı bankalar kriz sonrasında sektöre girerek daha gelişmiş risk yönetim tekniklerini yerel bankalara tanıtmakta, bir yandan da kendi ülkelerindeki bankacılık denetimini getirmektedirler. 
     Ayrıca, yabancı bankaların yeni ürün ve hizmetler getirmek suretiyle müşteri getirisini artırmaları, yüksek karlılık seviyesine ulaşılmasını sağlamaktadır. Yabancı bankaların bu katkısı finansal kriz çıkma olasılığını ortadan kaldırmamakta, ancak bankaların iflas etme olasılıklarını azaltmaktadır.'' 
     
     KREDİ ARZINDA AZALMA GÖRÜLÜYOR 

     Diğer bulgular şöyle 
     ''Bankacılık sisteminde yabancı bankaların sahipliğinin artması kredi arzında azalmaya neden olmaktadır. Bunun bir nedeni bankayı krizin etkisinden kurtarmak, diğeri ise yabancı bankaların kredi politikalarıdır. Bankanın yeni sahipleri eski müşterilere açılan kredileri azaltma, hatta kredi tahsisini durdurma yoluna gidebilmektedir. Çeşitli ülke uygulamalarında yabancı bankaların kamusal sermayeli bankaları devralmasının finansal krizin tekrar oluşması riskini azalttığı görülmüştür. 
     Diğer yandan, yabancı banka girişinin sorun yarattığı bir durum piyasadaki kartel yapısının bozulmasıdır. Kartelin bozulması mevduat oranlarının artması, kredi faizlerinin düşmesi ve borçlanmanın artmasına neden olmaktadır. 
     Yabancı bankaların sektöre girmelerini engelleyen ülkelerde daha yüksek faiz oranı marjı vardır. Bunun dışında dar marjlar bazı ev sahibi ülke bankalarını riskli hale getirebilmektedir.'' Yabancı bankaların bankacılık sektörüne girmelerinin etkisini inceleyen araştırmalarda, gelişmekte olan ülkelerde yabancı bankaların yerel bankalara göre daha fazla kar elde ettikleri ve daha yüksek vergi ödemeleri yaptıklarını ortaya koyduğunu, gelişmiş ülkelerde ise bunun tersinin doğru olduğu belirtilen çalışmada, araştırmadan çıkan bir diğer bir sonucun ise yabancıların girişi ile yerel bankaların hem karlılıklarının hem de genel giderlerinin düşmesi olduğu bildirildi. 
     
     GELİŞMEKTE OLAN ÜLKELER İÇİN RİSKLER 

     Çalışmaya konu seçilmiş ülkeleri inceleyen araştırmalarda yabancı bankaların finansal sistemi güçlendirdiği ya da finansal krizlerin oluşmasını önlediğine ilişkin somut veri bulunamadığı belirtilen çalışmada, ancak, kriz sonrası süreçte, yabancı bankaların özellikle sorunlu bankaların rehabilitasyonunda ve bankacılık sektörünün yeniden yapılandırılmasında rol oynadığı anımsatıldı. 
     Pelin Ataman Erdönmez, çalışmasında şu değerlendirmelere yer verdi 
     ''Yabancı bankaların bankacılık sektörüne girişi ile ilgili dikkat çekilmesi gereken bir husus, bu bankaların girişini engelleyen düzenlemelerin esnekleştirilmesinin gelişmekte olan ülkeler için birtakım riskler taşımasıdır. 
     Yabancı bankaların sektöre girmesi ile artan rekabet ortamında yerel bankaların karlılıklarının düşmesi bu bankaların finansal kırılganlıklarını artırabilmektedir. Özellikle ihtiyatlı düzenleme ve denetimin güçlü olmadığı finansal sistemlerde dengeleri bozucu etki yaratabilmektedir. 
     Bu nedenle gelişmekte olan ülkelerde yabancı bankalardan beklenen faydanın sağlanması için liberalizasyon sürecinin ve bununla ilgili ihtiyatlı düzenlemelerin doğru zamanda gerçekleştirilmesi, ayrıca finansal sistemde güçlü bir denetim mekanizmasının bulunması büyük önem taşımaktadır.'' 
     
     ÖRNEKLER 

     Erdönmez çalışmasında, yabancı bankaların bankacılık sistemindeki varlıkları, finansal kriz sonrasında bankacılık sektörünün yeniden yapılandırma sürecindeki rolleri, finansal sistemin etkinliğini artırıp artırmadıkları tartışmasına, finansal kriz geçiren ülkelerden, yabancı bankaların paylarının yüksek olduğu ve kriz döneminde aktif faaliyette bulundukları Brezilya, Arjantin, Meksika ve Malezya örneklerine yer verdi. 
     Türkiye Bankalar Birliği'nin Bankacılar Dergisi'nin 51. sayısında yer alan seçilmiş ülke örneklerindeki gelişmeler şöyle 
     
     BREZİLYA 

     Diğer gelişmekte olan ülkelerdeki gibi Brezilya'da da yabancı bankaların bankacılık sektörüne girişi rekabeti artırarak bankacılık sisteminde konsolidasyon sürecini hızlandırdı. 
     Banka sayısı 7 yılda 74 adet azaldı. Aralık 1995'de 240 iken, Aralık 2002'de 166'ya düştü. 
     Brezilya'da yabancı bankaların sisteme girmesiyle bu bankaların toplam mevduat ve krediler içindeki payı, Aralık 1996'da yüzde 4.4 ve yüzde 9.8'den Aralık 2001'de yüzde 19.8 ve 27.4'e yükseldi. 
     Brezilya'da yabancı bankalar 2002'de toplam aktiflerin yüzde 27.4'ünü, yerel özel bankalar yüzde 36.9'unu, kamu bankaları yüzde 34.7'sini elinde tuttu. 
     Brezilya bankacılık sektörüne yabancı bankaların girmesi gerek sektörde gerekse ekonomide finansal istikrarın sağlanmasında etkili olmadı. Brezilya'da yabancı bankaların sektöre girmesiyle, kredi hacminin artması, portföy tercihlerinin çeşitlenmesi, finansal sektörün sağlamlığının temin edilmesi ile etkinliğinin daha fazla artması gibi beklentiler tam anlamıyla gerçekleşmedi. 
     Ayrıca, Brezilya'da yabancı bankaların finansal krizleri önlediğine ilişkin somut bir veri de bulunmadı. 
     
     ARJANTİN 

     Arjantin bankacılık sektörü, Brezilya bankacılık sektörüne benzer şekilde hiperenflasyonla uzun yıllar mücadele edildikten sonra, 1980'lerin sonunda önemli ölçüde değişti. 
     1995 yılının başında Meksika Tekila Krizi'nin etkisiyle Arjantin finansal sistemi transformasyon sürecine girdi. Tekila Krizi, Arjantin bankalarının sayının azalmasına yol açtı. Bu çerçevede 12 banka tasfiye edildi, 39'u birleşti, 2'si ise belli bir süre beklemeye alındı ve sonrasında birleştirildi. Tekila Krizi aynı zamanda önemli miktarda banka mevduatının ülke dışına çıkmasına neden oldu. 
     1995-1999 yılları arasında 15 banka kuruluşu özelleştirildi. Özelleştirilen bankalar daha çok yerli yatırımcılar tarafından alınırken, yabancı bankalar açısından da mevcut bankaları almak suretiyle sektöre girmelerinde önemli bir araç oldu. 
     Arjantin'de Brezilya'ya benzer şekilde liberalizasyon süreci sonrasında bankacılık sektöründe yabancı bankaların ağırlığı arttı. Özellikle Avrupa bankalarının sektördeki ağırlığı büyük oldu. 
     Arjantin'de yabancıların bankacılık sektörüne girmeleriyle mevduat ve kredilerdeki payları Kasım 1994'de sırasıyla yüzde 16.1 ve yüzde 16.2'den Aralık 2001'de yüzde 51.8 ve 48.4'e yükseldi. Sektörde yabancıların ağırlığının artması beraberinde dolarizasyon sürecini de getirdi. 
     Arjantin'de 2002 itibariyle yabancı bankalar bankacılık sektörünün toplam aktiflerinin yüzde 47.3'ünü kontrol ediyor. Diğer bir deyişle, Arjantin'de bankacılık sektörünün yarısı yabancı bankaların kontrolünde bulunuyor. 
     Brezilya gibi Arjantin'de de yabancı banka girişi, sektörün istikrarını sağlanması ve etkinliğinin artırılması açısından beklentileri karşılamadı. Yabancı banka girişinin finansal sistemi güçlendirdiği ve ödemeler dengesi krizini önlediğine ilişkin elde bulgu bulunmadığı kaydedildi. 
     2001-2002 finansal krizinde yabancı bankalar finansal sistemde istikrarı sağlayamadı. Arjantin örneği, makroekonomik dengeler iyileştirilmeden sadece ihtiyatlı düzenlemelerle sağlam bir bankacılık sektörü sağlanamayacağını, yabancı bankaların sektördeki varlıklarının bankacılık krizlerini önlemede yeterli olmadığını gösterdiği ifade edildi. 
     
     MEKSİKA 

     Meksika bankacılık sisteminde son yirmi yıl içerisinde önemli değişim süreçleri yaşandı. 
     1995 yılında gerçekleşen bankacılık krizi sonrasında Meksika otoriteleri hem genel ekonomiyi hem de bankacılık sektörünü istikrara kavuşturmak için yabancı bankaların sektöre girişini engelleyen birçok düzenlemeyi hayata geçirdi. 
     Kanada ve ABD ile imzalanan Kuzey Amerika Serbest Ticaret Anlaşması ile birlikte kurallar esnetildi ve bankacılık sektörünün aşamalı olarak yabancıların rekabetine açılması öngörüldü. Yabancı bankaların Meksika bankacılık sektörüne girişleri üç aşamada gerçekleşti 
     1991-1995 yılları arasında yabancı bankalar temsilcilik ofisleri ve iştirakler açmak suretiyle faaliyet göstermeye başladılar. ''Foreign de Novo'' olarak adlandırılan bu bankaların başlangıçta sektördeki aktif payları yüzde 3 civarında gerçekleşti. 
     1996 yılında gerçekleşen ikinci aşamada ''Foreign de Novo'' bankaları küçük yerel bankaları satın aldı ya da kendileri perakende bankacılık yapmaya başladılar. 1997-2004 yılları arasındaki üçüncü aşamada gerçekleştirilen düzenlemelerle ise Meksika'nın en büyük bankalarının yabancı bankalar tarafından devralınmasına izin verildi. 
     Kriz sonrasında yabancıların Meksika bankacılık sektöründeki payları hızlı şekilde arttı. Yabancı bankaların toplam aktiflerdeki payı 1998 yılında yüzde 11.1 iken 2004 yılında yüzde 82'ye yükseldi. 
     
     REEL EKONOMİNİN FİNANSMANINDA KÜÇÜK PAYA SAHİP 

     Meksika'da yabancı bankalar tarafından devralınan bankalar maliyetleri azaltmada ve karlılığını artırmada başarılı oldular. Meksika bankacılık sektörüne yabancı bankaların girmesi hem sektöre hem ekonomiye istikrar getirdi. Yabancıların sektörde ağırlıkta olması dünya standartlarında bankacılık prensiplerinin uygulanmasını ve rekabetin güçlendirilmesini sağladı. 
     Bununla birlikte, Meksika bankacılık sistemine yabancıların girmesi sektörün tüm sorunlarının çözümünde yeterli olmadı. Bankacılık sektörünün en önemli sorunlarından birisi İcra İflas Kanunu'nun şeffaf olmaması ve mahkeme sisteminin etkin işlememesi nedeniyle mülkiyet haklarının uygulanmasındaki zorluklardı. Bankalar bu sorunu yüksek kredi marjları uygulamak ya da tahsis ettikleri kredileri azaltmak suretiyle çözmeye çalışıyorlar. 
     Özellikle 1995-96 krizinden sonra bankalar bireysel tüketiciler ve özel sektöre tahsis ettikleri kredileri önemli oranda azalttılar. 
     Bankalar Meksika'da reel ekonominin finansmanında çok küçük bir paya sahip. 2002 sonunda banka kredileri, GSYİH'in sadece yüzde 15'ini oluşturuyor. 
     
     MALEZYA 

     Yabancı bankaların Malezya'da bankacılık sektöründeki piyasa payı, ülke 1957'de bağımsızlığını kazandığında yüzde 90'lar civarında iken, Malezya hükümeti 1966'dan itibaren ülkede faaliyet gösteren yabancı bankaların yeni şube açmalarını yasakladı. Aynı zamanda yabancı bankaların ülkeye girmelerine de kısıtlama getirildi. 
     En son 1973 yılında Nova Scotia'nın girişine izin verildi. 1979 yılında hükümet yerel bankalar için son banka açma yetkilerini verdi. Hükümet aynı zamanda yerel bir bankada yabancıların payını yüzde 10, bir şirkette yüzde 20 ve toplamda ise yüzde 30 olarak sınırlandırdı. Yabancı bankalar için daha fazla sermaye koyma zorunluluğu getirildi, şube açmaları kısıtlandı, kamu iktisadi teşebbüsleriyle iş bağlantısı kurmaları yasaklandı. 
     1997 yılında çıkan finansal krize kadar yabancı bankaların toplam aktifler içindeki payı yüzde 16.7 ile aynı kaldı. Yabancı bankalar grubunda Asya bankalarının iştirakleri, iki İngiliz bankası ile birkaç büyük Amerikan ve Avrupa bankası bulunuyor. 
     Mart 2001'de ise bankacılık sektörü reformunun gerçekleştirilmesi için devlet tarafından 10 yıllık bir plan açıklandı. Yeni yabancı bankaların girişine ancak 2007 yılından sonra izin verilecek. 2000 yılında Malezya'da 14 yabancı banka ve bu bankaların yaklaşık 140 şubesi bulunuyordu. 
     2001 itibariyle yabancı bankaların aktifler içindeki payı yüzde 19 olarak gerçekleşti. 
     
</TEXT>
</DOC>
