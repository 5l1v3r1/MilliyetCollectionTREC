<DOC>
<DOCNO> 338855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko15.html </URL>
<DATE> 2005/05/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Borsa endeksinde düzeltme uzadı... 
</HEADLINE>
<TEXT>

     FED'den gelecek faiz artış kararı ve nisan ayı enflasyon verileri önümüzdeki haftanın konu başlıkları olacak gibi görünüyor 

Zeynep CANDAN AKTAŞ 

Satıcılı bir hafta geçiren endeks salı günü en yüksek 24.896 puanı gördükten sonra cuma gününe dek düşüşünü sürdürdü. Haftanın en düşüğü 23.169 olurken kapanış 23.591'den gerçekleşti. 
     3 Mayıs'ta FED'den gelecek faiz artırım kararı piyasalar üzerinde satış baskısı oluştururken dolar euro paritesi de dolar lehine geriledi. Buna bağlı olarak iç piyasada dolar 1.39 seviyelerine kadar yükseldi. Doların yükselişi faizde de yükselişe neden oldu. 8 Kasım 2006 vadeli tahvilde ortalama işlemler 18.35'den gerçekleşti. 
     FED faiz kararını salı günü açıklayacak. Beklentiler artışın 0.25 olması yönünde. Olası şekilde 0.50 puanlık bir artırım sözkonusu olursa bu gelişmekte olan piyasalarda dalgalanmaya neden olabilir. Teknik analiz açısından bakıldığında, geri çekilmelerde hacimde yaşanan daralma satıcıların isteksizliğini gösteriyor. 
     Kısa vadeli göstergelerin aşırı satım bölgelerinde bulunması ve 23.000'lerdeki kısa vadeli yatay destek bu seviyelerde tutunma olasılığını artırırken uzun vadeli göstergelerin düşüş eğiliminde olması, endeksin orta vadeli düzeltmede olduğunu ve olumsuz haberlere daha duyarlı olabileceğini gösteriyor. Kısa vadeli ve günlük pozisyonlarda risk artıyor. 
     Önümüzdeki hafta çok beklenmeyen bir gelişme olmazsa ve FED'in faiz artışı 0.25 puanda kalırsa, endeksin 23.000'lerde tutunması beklenebilir. Ancak Fransa'da yapılacak AB anayasası oylaması sonuçlanana dek İMKB'de yukarı yönde güçlü bir hareket olasılığı zayıf. Bu nedenle endekste daha çok zayıf tutunma ve güçlenme çabaları izlenirken, olumsuz haberlere duyarlılık nedeniyle desteklerden günlük sarkmalar izlenebilir. Endekste ilk destekler 23.000 ve 22.500'de, dirençler 24.000 ve 24.400'de bulunuyor. 
     
</TEXT>
</DOC>
