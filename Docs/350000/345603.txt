<DOC>
<DOCNO> 345603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun14.html </URL>
<DATE> 2005/05/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Batı basını Petrol boru hattı dünyayı değiştirecek 
</HEADLINE>
<TEXT>

     Bakü-Tiflis-Ceyhan boru hattının açılışı Batı basınında yankı buldu. The Times gazetesi, proje için bir "mühendislik ve teknoloji başarısı" derken The Independent "Dünyayı değiştirecek boru hattı" başlığını kullandı. Washington Times gazetesi de ABD ile Azerbaycan arasındaki bağların güçlendiği yorumunu yaptı. 
     
     "BATININ ORTADOĞU’YA BAĞIMLIĞINI AZALTMAYI AMAÇLIYOR" 
     İngiliz The Independent gazetesi Bakü-Tiflis-Ceyhan boru hattı için "Dünyayı değistirecek boru hattı" başlığını kullandı. Boru hattının Batı’yı Ortadoğu petrolüne bağımlılıktan kurtarmayı amaçladığını belirten gazete, boru hattının dünyanın en istikrarsız ülkelerinin bazılarının bulunduğu bir bölgeden geçtiğine dikkat çekti. Gazete projenin ABD ile Rusya arasınını açtığı, geçtiği ülkelerde siyasi kargaşaya neden olduğunu ve çevre konusunda kaygı yarattığını yazdı. Boru hattının, insan hakları ihlalleri nedeniyle kınanan Azeri yönetimin başındaki İlham Aliyev’i Batı’nın sağlam bir dost haline getirdiğini kaydeden gazete, boru hattı politikalarının Gürcistan’ın yüzünü değiştirdiğini, boru hattının İncirlik Üssü’nün yakınlarından geçmesinin tesaddüf olmadığını öne sürdü 
     
     "BORU HATLARI DÜNYANIN ENERJİ SORUNLARINI ÇÖZMEZ" 
     Diğer bir İngiliz gazetesi The Times ise, Bakü-Tiflis-Ceyan boru hattının açılışına geniş yer verdi. Azerbaycan’a yılda yaklaşık 5 milyar dolar gelir sağlayacağını belirten gazete, "Ancak önemli olan bu paranın nereye harcanağı" diye yazdı. Rusya’nın tüm itirazlarına karşın gerçekleşen projenin Batı’nın Ortadoğu’ya olan bağımlığını azaltacağınını belirten gazete, projeyi "bir mühendislik ve tekonoloji başarısı" olarak nitelendirdi. Gazete, yeni boru hatlarının dünyanın enerji sorunlarının çözümü olmadığını savunarak Batı’nın alternatif enerji kaynaklarına yatırım yapması gereğinin altını çizdi. The Times, "Bakü-Tiflis-Ceyhan bou hattı, uluslar arası işbirliğinin sağlayabileceği başarıları ortaya koydu. Ancak unutulmamalı ki bu hattın sağlayacağı kaynak dünyanın enerji ihtiyacı dikkate alındığında yalnızca kücük bir benzin istasyonuna eşit olacak" yorumunu yaptı. 
     
     "ABD’NİN POLİTİKASININ KİLİT UNSURU" 
     Washington Times ise boru hattının açılışını "tarihi bir olay olarak değerlendirirken "ABD-Azerbaycan bağları güçleniyor" ifadesini de kullandı. Boru hattının ABD’nin Kafkas petrolünün uluslar arası piyasalara ulaştırılması politikasının kilit unsurunu oluşturduğunu yazan gazete, boru hattının bölgeye refah getireceğini, Azerbaycan’ın GSYİH’sinin yılda yüzde 20 artmasının beklendiğini, ülkenin Kafkaslar’ın Kuveyt’i olacağını belirtti. Gazete, "Boru hattı Azerbaycan’ın ABD ile olan uzun dostluğunda yeni bir kilometre taşı oluşturuyor ve eski Sovyetler Birliği’ndeki Amerika’nın en güçlü müttefikinin Washington için önemine vurgu yapıyor" yorumunu yaptı. 
     Gazete, "Azerbaycan tam laik bir Şii ülke olduğu için Bush yönetiminin Müslüman ülkelerde demokrasiyi teşvik ederken kullanabileceği bir model olabilir" diye yazdı. 
     
</TEXT>
</DOC>
