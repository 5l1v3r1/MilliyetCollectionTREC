<DOC>
<DOCNO> 317829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun28.html </URL>
<DATE> 2005/02/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Talat Partiler arası görüşmeleri Pazartesi günü başlatabiliriz... 
</HEADLINE>
<TEXT>

     KKTC Başbakanı Mehmet Ali Talat, partisinde yeni hükümet oluşumuyla ilgili çalışmaların başladığını belirterek, yeni hükümete yönelik partiler arası görüşmeleri, milletvekillerinin 4 Mart'taki yemininden önce, muhtemelen Pazartesi günü başlatabileceklerini açıkladı. 
     Cumhuriyetçi Türk Partisi CTP Genel Başkanı ve Başbakan Talat, bir kabulü sırasında, yeni hükümet oluşumuna ilişkin gazetecilerin sorusu üzerine, parti içi değerlendirme yaptıklarını, kendi içlerinde ''nasıl bir hükümet ve ne gibi hedefler güdecek hükümet'' için çalışma yaptıklarını belirtti. 
     
     ''5 YILLIK HÜKÜMET PROGRAMI OLMALI'' 
     Talat, geçen dönemde ''referandum ve çözüme yönelik bir hükümet kurduklarını'' kaydederek, ''ancak şimdi çözüm hedefi olmasına rağmen, bunun ne zaman gerçekleşeceği konusunda öngörü olmadığını'' ifade etti. 
     ''Bu yüzden 5 yıllık bir hükümet programı olması gerekiyor'' diyen Talat, mevcut hükümette bakanlıkların daire ve kurumlarıyla ilgili dağılımında kötü tecrübeleri olduğunu söyledi. 
     Başbakan Talat, partisinin düşüncelerine göre yapılandırma hakkında çalışma yaptıklarını, bu hazırlıklarla hükümet görüşmelerine oturmayı hedeflediklerini kaydetti. 
     Hazırlıkların birkaç gün süreceğini ve Pazartesi günü partiler arası görüşmeleri başlatabileceklerini ifade eden Talat, ''yeminle birlikte hükümet oluşumunun bitmesini arzuladıklarını'' söyledi. 
     
</TEXT>
</DOC>
