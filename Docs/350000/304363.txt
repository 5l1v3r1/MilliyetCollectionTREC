<DOC>
<DOCNO> 304363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy01.html </URL>
<DATE> 2005/01/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Denktaş Türkiye bize milli senet verdi 
</HEADLINE>
<TEXT>

     Tuncay DAĞLI- Hasan KILIÇ OSMANİYE, DHA 

      KUZEY Kıbrıs Türk Cumhuriyeti Cumhurbaşkanı Rauf Denktaş, "Türkiye, Kıbrıs'ta eşit toplumlu bir yönetim kurulmadığı sürece Rum kesimini, kabul etmeyeceği sözü verdi. Biz bunu, milli senet' olarak görüyoruz. Türkiye, Kıbrıs'ta iki taraflı eşit bir yönetim olmadığı sürece Rum kesimini tanımayacak'' dedi. Denktaş, AB'ye girme uğruna Kıbrıs'ın feda edilmemesi gerektiğini de söyleyerek "Girilecekse, Türkiye ve Kıbrıs'ın AB'ye birlikte girmesi doğrudur'' dedi. 
     KKTC Cumhurbaşkanı Rauf Denktaş, miting öncesi Osmaniye Valisi İsa Küçük'ü makamında ziyaret etti. Vali Küçük, Rauf Denktaş'a yöresel bir kilim armağan etti. Ziyaretin ardından Atatürk Caddesi'ndeki İş Bankası Meydanı'nda düzenlenen mitingde, Denktaş, yaklaşık 2 bin kişiye hitap etti. Osmaniyeliler'in Türk bayraklarını sallayıp, sloganlarıyla destek verdiği mitingde, yaklaşık yarım saat kürsüde kalan Cumhurbaşkanı Rauf Denktaş, Kıbrıs ve Avrupa Birliği AB konusundaki görüşlerini açıkladı. Cumhurbaşkanı Denktaş, Kıbrıs meselesinin kendi meselesi olmadığını Türkiye'nin sorunu olduğunu söyledi. Cumhurbaşkanı Denktaş, "Biz orada Kıbrıs, Türkiye'nin bağrına saplanan bir hançer olmasın diye mücadele ettik, Ankara'ya gidip geldik ve Türkiye de bize bu konuda yardımlarını sürdürdü. Eğer Türkiye gelmeseydi, bugün Kıbrıs Yunan toprağı olacaktı. Girit Türkü gibi ya toprağın altına girecek ya da çeşitli yerlere dağılacaktık. Allah Türkiye'den ve Türk milletinden razı olsun kardeşlerim'' diye konuştu. 
     
     BU VATAN SATILMAZ, SATTIRMAYIZ 
     Cumhurbaşkanı Denktaş, AB'ye girme uğruna Kuzey Kıbrıs Türk Cumhuriyeti'nin feda edilmemesi gerektiğini, girilecekse, Türkiye ve Kıbrıs'ın birlikte girmesinin doğru olduğunu söyledi. Rauf Denktaş, sözlerini şöyle sürdürdü 
     "Bugün buraya geldiğimde bir gazi bana sarılıp ağladı ve Vatan elden gidiyor' dedi. Eğer, bir Türk bu şekilde konuşuyorsa içinde bazı şüpheler doğmuş demektir. Ama ben halkıma Türkiye bize söz verdi iki taraflı eşit bir yönetim olmadığı sürece Kıbrıs Rum kesimini tanımayacak. Bu bir Milli Senettir' diyorum. Biz, bugüne kadar Türkiye'de Kıbrıs meselesi Bizim meselemiz değil, siz başınızın çaresine bakın' diyen bir hükümet görmedik. Kıbrıs davası 200 bin Türk'ün kurtulması değil, Türkiye'nin güvenliği için tarihi bir haktır. AB'ye Türkiye'yi alıp almayacakları 10-15 yıl sonra belli olacak. Ama Sen peşinen Rum tarafını kabul et' diyorlar. Bu samimiyetle bağdaşmaz. AB Türkiye üzerinde oyun oynamıyorsa, önce Kıbrıs Rumları'ndan hesap sormalıdır çünkü 1974'te yüzlerce köyümüz yakıldı, yıkıldı, insanlarımız katledildi, şehit düştü, gazi oldu. Bunları unutmayız, unutturmayız. Allah'a bir can borcumuz var, hiçbir zaman teslim olmayız. Bu vatan satılmaz, sattırmayız.'' 
     
     ÖZGEN TALAT DİVAN-I HARBE VERİLMELİ 
     KKTC Cumhurbaşkanı Rauf Denktaş'tan önce uzun bir konuşma yapan Müdafa-i Hukuk Derneği Genel Başkanı emekli Orgeneral Necati Özgen, Kıbrıs Türk Cumhuriyeti Başbakanı Mehmet Ali Talat'ı eleştirerek, "Talat, Kuzey Kıbrıs Türk Cumhuriyeti'nin bu şekilde özgür olmasını düşünmek bir hayaldir. Bu şekilde tanıtımını yapamayız' diyor. Oysa kendisi bu devletin Başbakanıdır. Maaş alıyor ama bu şekilde konuşarak yediği ekmeğe ihanet ediyor. O devleti Denktaş kurdu, sen Cumhurbaşkanlığı'na aday olacaksın. Onu, mahkemeye sevk etmek, divan-ı harbe vermek lazım''dedi. 
     İskenderun'daki 39'uncu Tugay Komutanlığı yaptığı sırada Osmaniye'deki 39'uncu Tümeni de komuta ettiğini belirten Özgen, Kıbrıs Savaşı sırasında bu tümenle birlikte çıkarmaya katıldığını ve yaklaşık 10 yıl Kuzey Kıbrıs Türk Cumhuriyeti'nde görev yaptığını ifade etti. Hararetli bir konuşma yapan ve sözü sık sloganlarla kesilen Özgen, "Şimdi çıkarmışlar bir Türkiyelilik' sözü. Ne demek bu Atatürk, Ne Mutlu Türküm Diyene' demiştir'' dedi ve Ne Mutlu Türküm Diyene' sözünü mitinge katılanlara bir kaç defa tekrar ettirdi. AB'nin Türkiye'yi aşağıladığını, Türkler'in onuruyla oynadığını iddia eden Özgen, medyanın da Türk toplumunu yanlış yönlendirdiğini ileri sürdü. Konuşmasının ortasında ezan okunması üzerine mikrofonu bir süreliğine bırakıp, ezanın bitmesini bekleyen Necati Özgen, bu sırada da "Bu Ezanı yasaklamak istiyorlar. Bu Ezan tebliği mahiyetinde olduğu için camilerden açıkça okunmaması gerekiyormuş'' diyerek eleştiride bulundu. 
     
     KIBRIS VERİLİRSE TÜRKİYE VERİLİR 
     Özgen, AB aleyhinde "Yuh'' çekilmesi üzerine kalabalığı uyardı. Bunun üzerine Osmaniyeliler, "Bayrak inmez ezan dinmez'' sloganı attı. "Kıbrıs kırılırsa Türkiye kırılır, Türklük alemi kırılır. Kıbrıs verilirse, Türkiye verilir'' diyen Özgen şöyle devam etti 
     "Daha ne istiyorsunuz, canımızı mı istiyorsunuz. Dik duralım göreceksiniz onlar peşimizden koşacaklar. Güney Kıbrıs'ı tanırsak Denktaş'ın yarattığı Kıbrıs'ı bir kalemde söküp atmış oluruz. Oradaki insanlarımız çözülür. Bizim hükümetimiz de 3 Ekim 2005'e kadar Rum kesimini tanıma sözü vermiş gibi ama bunu söyleyemiyorlar.'' Mitinge katılanların "Kıbrıs'ı satan anasını satar'' diye slogan atması üzerine bir kez daha uyarıda bulunan Özgen, "Siz de oyunuzu ona göre değerlendirirsiniz'' deyince, katılanlar "Kıbrıs'ı satanı biz de satarız'' şeklinde cevap verdiler. 
     Mitingi Vali İsa Küçük ile AKP Osmaniye Milletvekili Şükrü Ünal, Osmaniye Belediye Başkanı AKP'li Davut Çuhadar da izledi. 
     
</TEXT>
</DOC>
