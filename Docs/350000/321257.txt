<DOC>
<DOCNO> 321257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy05.html </URL>
<DATE> 2005/03/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bakan Çiçek Vergi barışına benzer bir düzenleme düşünülmüyor 
</HEADLINE>
<TEXT>

     Adalet Bakanı Cemil Çiçek, Vergi Barışı Kanunu'nda olduğu gibi bütün mükellefleri kapsayacak şekilde genel bir düzenleme yapılmasının düşünülmediğini bildirdi. 
     DYP Denizli Milletvekili Ümmet Kandoğan'ın, Başbakan Recep Tayyip Erdoğan tarafından yanıtlamasını istediği soru önergesinin yanıtı, Adalet Bakanlığı koordinatörlüğünde verildi. 
     Kandoğan'ın, AK Parti iktidarında çıkarılan kanunlardan kaç tanesinin, siyasi ve mali af içerdiğine, aynı nitelikte başka yasaların da çıkarılıp çıkarılmayacağına ilişkin sorularını yanıtlayan Adalet Bakanı Cemil Çiçek, Türk ceza yasalarında ''siyasi suç'' olarak tanımlanmış bir suç tipi bulunmadığından ceza infaz kurumlarında da siyasi suçlu olarak nitelendirilecek tutuklu ve hükümlü olmadığını bildirdi. Çiçek, şunları kaydetti 
     ''Dolayısıyla siyasi af içeren bir kanunun ya da kanun tasarısının söz konusu olamayacağı Topluma Kazandırma Kanunu'nun amacının ise siyasi ve ideolojik amaçla suç işlemek için kurulan terör örgütlerinin mensuplarının topluma yeniden kazandırılması, toplumsal huzur ve dayanışmanın güçlendirilerek devamının sağlanması olduğu malumlarıdır.'' Çiçek, Türkiye'de yıllardır süren yüksek enflasyon ortamı ve yaşanan ekonomik krizlerin, özellikle küçük esnaf üzerinde son derece olumsuz etkiler yaptığını mükelleflerin vergi borçlarını ödeyemez hale geldiklerini anımsattı. Vergi asıl borcuna eklenen gecikme zamlarıyla bu sarmalın katlanarak büyüdüğünü belirten Çiçek, mükelleflerin içine düştükleri durumdan çıkabilmelerinin sağlanması, ekonomik krizin ülke üzerindeki etkilerinin ortadan kaldırılması ve vergi gelirlerinin artırılması amacıyla yapılan düzenlemelerden birinin Vergi Barışı Kanunu olduğunu anlattı. 
     Vergi Usul Kanunu'nun ''vergi mahremiyeti''ni düzenleyen hükmü uyarınca, Vergi Barışından kimlerin yararlandığının açıklanmasına imkan bulunmadığını belirten Adalet Bakanı Çiçek, ancak bu kişilere ilişkin genel bilgilerin verilmesinin mümkün olduğunu ifade etti. 
     Çiçek, Maliye Bakanlığı'nın konuya ilişkin yazısına atıfta bulunarak, Vergi Barışından yararlanmak amacıyla 3 milyon 475 bin 144 başvurunun yapıldığını ve bu kapsamda taksitlendirilen kamu alacaklarından 30 Eylül 2004 tarihi itibariyle 4.7 milyar YTL 4 katrilyon 700 trilyon Lira tahsilat yapıldığını kaydetti. Çiçek, ''Vergi Barışı Kanunu'nda olduğu gibi bütün mükellefleri de kapsayacak şekilde genel bir düzenleme yapılmasının düşünülmediği'' bilgisini de verdi. 
     
</TEXT>
</DOC>
