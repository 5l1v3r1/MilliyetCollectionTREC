<DOC>
<DOCNO> 334487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy13.html </URL>
<DATE> 2005/04/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Dizüstü bigisayar alan fiili öğretmenlere 40 dolar iade... 
</HEADLINE>
<TEXT>

     Milli Eğitim Bakanı Hüseyin Çelik, diz üstü bilgisayar kampanyasından bilgisayar alan ve fiilen öğretmenlik yapanlara Microsoft firmasının eylül ayından itibaren 40 dolar iade edeceğini bildirdi. 
     ''Öğretmenlere Dizüstü Bilgisayar Kampanyası''nın başlaması dolayısıyla Devlet Resim Heykel Müzesi Konferans Salonu'nda sembolik dağıtım töreni gerçekleştirildi. 
     Çelik, törende yaptığı konuşmada, teknolojideki hızlı değişime dikkati çekerek, ''internet ile birlikte dünyanın bir köy haline geldiğine'' işaret etti. 
     ''Teknoloji bu kadar hızlı değişirken klasik eğitim araçlarıyla devam edilemeyeceğini'' belirten Çelik, ''Eğer gelişmiş dünya ülkelerinin yanında yer alacaksak bu işin gereği, raconu neyse onu yapmak zorundayız'' dedi. 
     ''Bilgisayarların okullarda bir odaya kilitlenerek, üstüne dantel örtülüp kullanılmaması'' anlayışını yıkmaya çalıştıklarını ifade eden Çelik, bilgisayarların kullanılmamaktan dolayı demode olmasını kabul edemeyeceklerini söyledi. 
     Okullarda 256 bin bilgisayar bulunduğunu, bu rakamın 300 binin üzerine çıkmasını hedeflediklerini anlatan Çelik, göreve başladıklarında 150 öğrenciye bir bilgisayar düştüğünü şu anda ise 60 öğrenciye bir bilgisayar düştüğünü belirtti. Çelik, her okulda bir bilgisayar sınıfı kurulmasına çalıştıklarını kaydetti. 
     Öğretmenler için bilgisayar kampanyası yapmaya kendilerini kimsenin zorlamadığını, bunun gerekliliğine inandıkları için böyle bir çalışma gerçekleştirdiklerini ifade eden Çelik, ''Teknolojiden öğretmenlerimizi ve öğretmenlerimizi mahrum bırakmamamız gerektiğini düşünüyoruz'' diye konuştu. 
     
     ''EMEKLİLER DAHİL DEĞİL'' 

     Dizüstü bilgisayarda piyasaya göre ciddi indirim uygulandığını, 48 aya varan vade imkanı sağlandığını kaydeden Çelik, kampanyada Vakıfbank'ın önemli hizmeti bulunduğunu belirterek teşekkür etti. ''İntel ve Microsoft firmalarının da üzerlerine düşeni yaptıklarını'' söyleyen Çelik, şunları kaydetti 
     ''Öğretmenlerimize bir müjde vermek istiyorum. Halen fiilen öğretmenlik yapanlardan, kampanya kapsamında dizüstü bilgisayar alanlara, emeklilere değil, Microsoft firması tarafından eylül ayından itibaren 40 dolar iade edilecektir. Bu da Microsoft'un öğretmenlerimize hediyesi olacaktır. Bu şu anlama gelmektedir Her iki konfigürasyon için 40 dolar daha az ödeyeceksiniz. Bu çok gibi görünmeyebilir ama topladığınız zaman ciddi bir yekün tutar. Bundan dolayı Microsoft'a teşekkür ediyorum.'' 
     
     ''NEDEN DİZÜSTÜ '' 

     ''Neden masaüstü değil de dizüstü bilgisayar verildiği'' yönünde eleştiriler geldiğini kaydeden Çelik, ''Öğretmen banka memuru gibi sabah 08.00'de başlayıp akşam 17.00'de bitirmiyor. Zaman çok değerli. Öğretmenler odasına gidecek bilgisayarını yanında taşıyacak, sınıfa gidecek yanında olacak. Evine götürecek, kütüphaneye götürecek. Bunun için dizüstü bilgisayar...'' dedi. 
     Dizüstü bilgisayarların KDV'sinin düşürülmesi veya sıfırlanması için çaba sarfettiklerini ancak öğretmenlere yönelik böyle bir kampanya başlatılacağını duyan diğer kesimlerin de ''Maliye Bakanlığı'nın kapısına dayandıklarını'' söyleyen Çelik, bu konuda başarılı olamadıklarını kaydetti. 
     ''Öğretmenleri temsil ettiğini söyleyen sendikaların kampanyanın aleyhine açıklamalarda bulunduklarını'' ifade eden Çelik, ''Bu çok ayıp bir şey. Biz sorumluluk alan insanlarız. Elimizi taşın altına koyan insanlarız'' diye konuştu. 
     Çelik, öğretmenlere ''Ben bunu size devlet katkısıyla, bedava vermek isterdim ama biz ekonomik olarak kıştan çıktık. Ekonomik açıdan çok iyi durumda olsaydık bu bilgisayarları hibe edebilirdik. Ama bunu Türkiye kaldırabilecek durumda değil'' diye seslendi. 
     
     ''DAMPİNG YAPTILAR, EKONOMİYE FAYDASI OLDU'' 

     Dizüstü bilgisayar kampanyası uygulamaya geçince bilgisayar firmalarının ''damping'' yaptıklarını kaydeden Çelik, ''Dizüstü bilgisayar kampanyasının Türk ekonomisi için en büyük faydalarından birisi de budur. Bilgisayar fiyatları düşmüştür'' dedi. 
     Bilgisayarların işletim sistemiyle ilgili de eleştiriler geldiğini ''Türkiye Microsoft'a teslim mi oluyor '' konulu tartışmalar yapıldığını kaydeden Çelik, bu konuda bir dayatmaları olmadığını söyledi. Bilgisayarların Windows XP işletim sistemi ve yazılımlar yüklü olarak dağıtılacağını, isteyen öğretmenin TÜBİTAK tarafından geliştirilen yazılımı kullanabileceklerini söyledi. 
     
     '1.2 MİLYAR DOLARLIK KATKI' 

     11 Eylül 2003 tarihinde başlayan ''Eğitime Yüzde 100 Destek Kampanyası''na da değinen Çelik, kampanyaya halkın 1.2 milyar dolarlık katkıda bulunduğunu bildirdi. Çelik, ''Bu son derece önemlidir. Bundan dolayı işadamlarımıza, hayırseverlerimize teşekkür ediyorum'' dedi. Çıkarılan bir yasaya göre okullara hibe edilen bilgisayarların KDV'den muaf olacağını ve gider gösterilerek vergiden düşüleceğini kaydeden Çelik, ''Bu, okullarımızın kısa zamanda bilgisayara doyacağının göstergesidir'' diye konuştu. 
     
     ''KREDİYLE ALANLAR ÇOĞUNLUKTA'' 

     Vakıfbank Genel Müdürü Ahmet Kacar da kampanya kapsamında Vakıfbank'tan maaş alıp almamasına bakılmaksızın, Milli Eğitim Bakanlığı'na bağlı kurumlardaki tüm öğretmenler, üniversitelerdeki akademik personel, özel okullarda görev yapan öğretmenler ve emekli öğretmenler ile banka personelinin kampanyadan yararlanabileceğini belirtti. 
     Dizüstü bilgisayar kampanyasının başladığı 4 Nisan'dan 15 Nisan'a kadar toplam 11 bin 334 kişinin başvurduğunu bildiren Kacar, bunlardan 1579 kişinin peşin, 9 bin 388 kişinin kredi kullanarak, 365 kişinin de kredi kartı aracılığıyla kampanyadan yararlanmak istediğini kaydetti. Kampanya kapsamında verilecek Toshiba Satellite marka ve model dizüstü bilgisayarın fiyatının KDV dahil 1062 ABD doları Exper Active-Casper Prestige ve KRN Mobilus marka ve model dizüstü bilgisayarın KDV dahil 866.12 ABD doları olarak belirlendiği kaydeden Kacar, bu fiyatların kampanya süresince ABD doları bazında alıcı aleyhine değiştirilmeyeceğini söyledi. 48 aya kadar vadede 1.60 faiz oranı işletileceğini belirten Kacar, bilgisayarların 3 yıllık garanti süresi bulunduğunu ifade etti. 
     Kacar, dizüstü bilgisayarlardan 5 bininin bu hafta içinde 7 bininin de gelecek hafta içinde başvuru sahiplerine teslim edileceğini, daha sonra da 20 biner adetler halinde dağıtılacağını bildirdi. 
     Bilgisayar firmaları adına konuşan Nazım Özdemir de ''Bu kampanya hem sosyal hem de maddi yönden Türkiye'de bugüne kadar yapılmış en büyük kampanya'' dedi. 
     Konuşmaların ardından, Çelik, Elazığ'dan ve Ankara'dan gelen ve bazıları köylerde görev yapan öğretmenlere başvuruda bulundukları marka ve model dizüstü bilgisayarları teslim etti ve fotoğraf çektirdi. 
     
</TEXT>
</DOC>
