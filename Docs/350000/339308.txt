<DOC>
<DOCNO> 339308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur11.html </URL>
<DATE> 2005/05/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
'Bunun adı eşek şakası' 
</HEADLINE>
<TEXT>

     Turan KURT DHA 

      KASTAMONU'da yaşayan emekli 50 yaşındaki Muhittin Külcü’nün öldüğü ilanı belediyeye gelince, kent merkezindeki hoparlörlerden anonsla duyuru yapıldı. Eşi yatak odasında uyurken, balkonda oturan Mualla Külcü duyduğu anonsla irkildi. Bağırmaya başlayan eşinin sesiyle uyanıp balkona koşan Muhittin Külcü, önce belediyeye sonra da polise gitti. Bir yakınının şaka yaptığını düşünen Külcü şikayetçi olmazken, gün boyu evini arayanlara ölmediğini anlatmak zorunda kaldı. 
     Karayolları 15’inci Bölge Müdürlüğü’nden emekli olan Muhittin Külcü, yatak odasında uyurken, belediye hoparlöründen ölüm ilanı anons edildi. bu sırada balkonda oturan Mualla Külcü, eşinin ölüm anonsuyla irkilip bağırmaya başladı. Eşinin sesine uyanan Muhittin Külcü, balkona koştu. Eşinin yaşadığını bilmesine rağmen, ölüm anonsuyla korkan Mualla Külcü, derin bir soluk aldı. Külcü’nün Kırkçeşme Mahallesi’de oturan 68 yaşındaki annesi de anonsu duyunca fenalık geçirdi. 
     Eve başsağlığı telefonları yağması üzerine önce belediyeye ardından da polise giden Muhittin Külcü, bir yakının şaka yapmış olabileceği düşüncesiyle şikayetçi olmadı. Belediyenin bu tür ilanlarda ölüm kağıdı istemesi gerektiğini belirten Muhittin Külcü şunları söyledi 
     Anons yapılırken uyuyordum. Eşim yanına geldiğinde yaşadığı şok yüzüne yansımıştı. Akşama kadar gelen başsağlığı telefonlarına cevap vermek zorunda kaldım. Ağlayarak eve gelenler dahi oldu. Beni karşılarında görünce şok oldular. Arkadaşlarım Rahmetli nasılsın, öteki dünyada havalar nasıl’ diyerek dalga geçiyorlar. Belli ki birisi şaka olsun diye ölüm ilanı vermiş. Ama böyle de olmaz. Bunun adı eşek şakası.ö 
     
</TEXT>
</DOC>
