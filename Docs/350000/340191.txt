<DOC>
<DOCNO> 340191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy16.html </URL>
<DATE> 2005/05/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gül'ün Kırgızistan'daki temaslarının perde arkası... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kırgızistan’ın ekonomiden sorumlu Başbakan Yardımcısı Daniyar Üsönov ile yaptığı görüşmede, Kırgızistan’ın ekonomik istikrara kavuşmasına yönelik tavsiyelerde bulundu. 
     Edinilen bilgiye göre, yeni süreçte şeffaflık ve hukukun üstünlüğünün önemine işaret eden Gül, ekonomik reformların gerekliliğinin altını çizdi ve yatırımcıların nasıl cezbedilebileceği üzerinde durdu. 
     Gül’ün bu tavsiyelerine karşılık Üsönov, ancak Türkiye gibi dost bir ülkenin böyle tavsiyelerde bulunabileceğini kaydetti. 
     Kırgızistan’ın turizm sektörüne önem vermesi gerektiğine işaret eden Gül, Kırgızistan’ın "Asya’nın İsviçresi" potansiyeli olduğunu belirtti. 
     Doğal kaynakları olmayan ülkelerin, başka potansiyellerini harekete geçirdiğine işaret eden Gül, Dubai’yi örnek gösterdi. 
     Görüşmede Kırgızistan’daki Türk işadamlarının sorunları da gündeme gelirken, tazmin için Kırgızistan’da oluşturulan komisyonun çalışmaya başladığı belirtildi. 
     Gül, tazmin sorununun çözümünün, güvenin pekiştirilmesinde teşvik edici olacağını kaydetti. 
     Başbakanlık Türk İşbirliği ve Kalkınma İdaresi TİKA Başkanı Hakan Fidan’ın da katıldığı görüşmede, TİKA ile yeni bir protokolün imzalanması ve yeni süreçte TİKA’nın olası katkıları ele alındı. 
     Gül’ün Kırgızistan Dışişleri Bakanı Roza Otunbayeva ile yaptığı görüşmede de, Otunbayeva’nın, Türkiye’nin reform sürecini yakından izlediklerini ve AB yolunda attıkları adımları hayran olduklarını söylediği öğrenildi. 
     İsmi duyulmamışken Kırgızistan’ı dünyaya ilk Türk Hava Yolları’nın THY açtığını ifade eden Otunbayeva, THY’nın seferlerinin artırılmasını istedi. 
     Bu arada, Gül’ün Kırgızistan’da tutuklu bulunan iki Türk gencinin durumunu yakından takip ettiği belirtildi. 
     Konunun yüksek mahkemede olduğunu belirten kaynaklar, "sürecin bir aşamasında davaya acemi bir hakimin baktığının anlaşıldığını" kaydettiler. 
     Kaynaklar, soruna suçluların iadesi anlaşmasının sonuçlandırılması yoluyla çözüm bulunup bulunmayacağının gündemde olduğunu belirttiler. 
     
</TEXT>
</DOC>
