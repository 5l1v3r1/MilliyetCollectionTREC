<DOC>
<DOCNO> 317316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur05.html </URL>
<DATE> 2005/02/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Muşspor'a hırsız darbesi.. Lisansları çalınınca Mersin maçına çıkamadılar 
</HEADLINE>
<TEXT>

     Ali ŞEN MERSİN, DHA 

TÜRKİYE 3'nci Lig A Grubu takımlarından Muşspor, kaldığı otelin önünde kimliği belirsiz hırsızın lisanslarının bulunduğu çantayı çalması üzerine, Mersin Büyükşehir Belediyesi ile yapacakları maça çıkamadı. 
     İlginç olay, Mesudiye Mahallesi'nde yer alan Özcanlar Otel'i önünde meydana geldi. Maç nedeniyle cumartesi günü otele yerleşen Muşspor kafilesi, saat 12.00 sıralarında karşılaşmanın oynanacağı Tevfik Sırrı Gür Stadı'na gitmek üzere otelden çıktı. Otel önünde, malzemeler ve lisansların olduğu çantayı kafilenin bir anlık dalgınlığından yararlanan kimliği belirsiz bir hırsız, alarak izini kaybettirdi. Bunun üzerine yöneticiler futbolcuların lisans bilgilerini internet aracılığı ile kopyalayarak maçın oynanacağı Tevfik Sırrı Gür Stadı'na hareket etti. 
     Takımın idarecisi ve teknik heyet durumu maçı yönetecek olan Ankara Bölgesi hakemlerinden Ümit İnal ile maçın gözlemcisine bildirerek, internet aracılığı ile ulaştıkları takımın lisans bilgilerinin kabul edilerek maçı oynama önerisi getirdi. Bunun üzerine orta hakem Ümit İnal tarafından konu Futbol Federasyonu'na bildirildi. Ancak, Futbol Federasyonu yetkilisinin bu şartlarda maçın oynanamayacağını hakeme bildirdi. Federasyonun talimatı üzerine hakem Ümit İnal, Selçuk Yılmaz ve Berkay Burunkaya ile yedek hakem Yıldıray Özsoy ile gözlemci tarafından olay hakkında tutanak tutularak maçın oynanmaması kararı alındı. 
     Muş kafilesi hırsızlık olayı ile ilgili Mağazalar Karakolu'a giderek konuyu bildirip, olay hakkında tutanak tutulmasını sağladı. Gelişmelerden büyük üzüntü duyan Muşspor kafilesi, Mersin Büyükşehir maçını oynamadan otobüse binerek stadı terk etti. Maçla ilgili kararın Futbol Federasyonu tarafından verileceği öğrenildi. 
     
</TEXT>
</DOC>
