<DOC>
<DOCNO> 313155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy10.html </URL>
<DATE> 2005/02/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan KKTC'ye izolasyonun kalkması için Endonezya öncülük etmeli 
</HEADLINE>
<TEXT>

     Adem Kadam bildiriyor- Başbakan Recep Tayyip Erdoğan, ''Kuzey Kıbrıs'a yönelik izolasyonun kalkması için Endonezya öncülük etmeli'' dedi. 
     Başbakan Erdoğan'ın Endonezya Cumhurbaşkanı Susilo Bambang Yudhoyono ile Cakarta'da yaptığı görüşmede, iki ülke arasındaki ilişkilerin her alanda artırılması konusunda prensip kararına varıldığı öğrenildi. 
     Edinilen bilgilere göre, görüşmede, iki ülke dışişleri bakanlarının yılda en az bir kere karşılıklı olarak ülkeleri ziyaret etmeleri kararlaştırıldı. Görüşmelerde deniz taşımacılığı, kültürel ve ekonomik ilişkilerin hızla artırılması gerektiğine vurgu yapıldığı ifade edildi. 
     Endonezya Cumhurbaşkanı'nın görüşmede, ''İslam, demokrasi ve modernitenin biraraya getirilmesinde başarılı olan Türkiye bizim için de örnek teşkil ediyor'' dediği bildirildi. 
     Görüşmede, Endonezya ve Türkiye'nin teröre karşı işbirliği yapılması konusunda uzlaşmaya vardığı da bildirilirken, Başbakan Erdoğan'ın ''Terör bir neden-sonuç ilişkisidir. En önemli sebebi de cehalet ve yolsuzluktur. Bunlar birbirlerinden ayrılamaz. Bu nedenle cehalet ve yolsuzluğu engellemek için işbirliği yapmalıyız'' dediği öğrenildi. 
     Görüşmede, Başbakan Erdoğan'ın Kıbrıs sürecini anlattığı ve bu konuda Endonezya'nın desteğini istediği de bildirildi. Erdoğan'ın ''Kuzey Kıbrıs'a yönelik izolasyonun kalkması için Endonezya öncülük etmeli'' dediği ifade edildi. 
     Görüşmede, Türkiye ile Endonezya'nın İslam ile terörün özdeşleştirilmesine engel olmak için karşılıklı işbirliğine gidilmesi ve İslam Kalkınma Örgütü'nün protokoller örgütü olmaktan çıkarılıp daha aktif hale getirilmesi konusunda görüş birliğine vardıkları öğrenildi. 
     Endonezya Cumhurbaşkanı'nın görüşmede Başbakan Erdoğan'a ''Türkiye'de sağlanan ekonomik gelişmeler ve Avrupa Birliği üyeliğini biz de çok önemsiyoruz. Bu bütün İslam dünyası için çok önemli adım'' dediği de bildirildi. 
     
</TEXT>
</DOC>
