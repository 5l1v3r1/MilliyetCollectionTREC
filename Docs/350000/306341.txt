<DOC>
<DOCNO> 306341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/spo03.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den izin jesti 
</HEADLINE>
<TEXT>


ERHAN TELLİ 


İdmanları iptal etti 
GALATASARAY, Antalya'daki çalışmalarını dün yaptığı tek idmanla noktaladı. Hagi, akşam ve bu sabah yapılması planlanan antrenmanları iptal ederek, futbolcularına izin verdi. Dün sabah yapılan çalışma oldukça neşeli geçti. Sarı-Kırmızılılar, kamp süresince pestillerini çıkaran kondisyoner Giovanni'nin üstüne saldırıp, İtalyan hocayı yere yıktı. 

Yolculuk bugün 
OYUNCULARINI üç gruba ayırarak dar alanda maç yaptıran Hagi, beyaz takımda forma giydi. Rumen hoca attığı şık gole karşın takımını yenilgiden kurtaramadı. Kırmızı takımın 8 gol attığı turnuva maçında Hagi'nin takımı 6, Hakan Şükür'ün yeşil takımı ise 3 golde kaldı. Galatasaray, Schalke maçı için bugün Almanya'ya uçacak. 

Pleşan zora girdi 

TEKNİK direktör Hagi'nin ısrarla alınmasını istediği ve Antalya kampına yetiştirilmesi konusunda talimat verdiği Pleşan'ın transferi zora girdi. Rumen oyuncunun takımı Craivo'nun Başkanı Dinel Staicu'nun, Galatasaray'a rest çekerek, yarına kadar süre tanıdığı öğrenildi. Staicu, 6 aylık kira bedeli olan 500 bin doların, ya da ilk taksit tutarında bir rakamın bankaya yatırılması durumunda bu transfere izin vereceklerini bildirdi. Yönetim yabancı kontenjanını açmak için formül arıyor. 

Aslan'da af depremi 

HALİL ÖZER 

İstifa iddiaları 
GALATASARAY Divan Kurulu'nun, yönetim tarafından Disiplin Kurulu'na verilen ve ihraç edilmesi istenen Sinan Yolageldili ile Mahmut Recevik'i affetmesi ortalığı karıştırdı. Disiplin Kurulu'nun, bu gelişmenin ardından topluca istifa etmeye hazırlandığı öğrenildi. Eğer istifalar gerçekleşirse yeni kurul için Olağanüstü Genel Kurul'un toplanmasının gerektiği bildirildi. 

Savunma istemediler 
DİVAN Kurulu Üyeleri, ilk kez yönetim tarafından Disiplin Kurulu'na getirilen bir davaya bu kadar aleyhte tepki gösterdi. İki üyenin savunmasının bile istenmemesi şaşkınlık yarattı. Sinan Yolageldili ve Mahmut Recevik'in Disiplin Kurulu'na sevk edilmesinin gerçek nedeninin usulsüz üyelikten çok yönetim aleyhine konuşmaları olduğu iddia edildi. 


</TEXT>
</DOC>
