<DOC>
<DOCNO> 326324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy31.html </URL>
<DATE> 2005/03/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kalkınma ajansları kuruluyor... 
</HEADLINE>
<TEXT>

     TBMM Plan ve Bütçe Komisyonu, kalkınma ajanslarının kurulmasını öngören yasa tasarısının tümü üzerindeki görüşmeleri tamamlayarak maddelerine geçilmesini kabul etti. Tasarı üzerindeki görüşmelere gelecek hafta salı günü devam edilecek. 
     AK Parti Afyonkarahisar Milletvekili Sait Açba başkanlığında toplanan Plan ve Bütçe Komisyonu'nda, Kalkınma Ajanslarının Kuruluşu, Koordinasyonu Görevleri Hakkında Kanun Tasarısı ile GAP Bölge Kalkınma İdaresi Teşkilatının Kuruluş ve Görevleri Hakkında KHK ve bu KHK'de değişiklik yapılmasına ilişkin kanun tasarıları birleştirilerek görüşüldü. 
     CHP milletvekilleri, AB fonlarının kullanılabilmesi için ajansların kurulmasının zorunlu olup olmadığını sordular. 
     Tasarının anayasaya aykırı hükümler taşıdığını dile getiren CHP İstanbul Milletvekili Birgen Keleş, tasarıların garip bir yapı ortaya koyduğunu belirterek, ''Amiyane tabirle ne kuştur ne deve gibi bir şey'' dedi. 
     CHP milletvekilleri tasarının tam olgunlaşmamış olduğunu, bu nedenle alt komisyona sevk edilmesine ihtiyaç bulunduğunu ifade ettiler. Ancak bu öneri kabul görmedi. 
     Devlet Bakanı ve Başbakan Yardımcısı Abdüllatif Şener, eleştirileri yanıtlarken, kalkınma ajanslarının kurulmasının AB'ye uyum ve AB fonlarının kullanılabilmesi için gerekli olduğunu belirtti. Bölgesel kalkınma potansiyelini harekete geçirmek bakımından da buna ihtiyaç olduğunu dile getiren Şener, Algan Hacaloğlu başkanlığındaki bir grup CHP milletvekilinin hazırladığı Doğu ve Güneydoğu ile ilgili raporda da kalkınma ajanslarına benzer bir yapı oluşturulması gereğinden söz edildiğini ifade etti. 
     GAP İdaresi'nin kalkması halinde yerine daha etkin bir yapı geleceğini ve bölgesel yatırımların da daha koordineli bir biçimde yapılacağı görüşünü dile getiren Şener, tasarıda öngörülen 26 bölgenin de kesinlikle üniter yapıyı etkileyecek, bölmeye, parçalamaya yönelik bir ayırım olmadığını, bunların sadece plan bölgeleri olduğunu ifade etti. 
     Abdüllatif Şener, kalkınma ajanslarının kamu kaynağını kullandıkları için Sayıştay tarafından denetlenebileceği görüşünde olduklarını söyledi. 
     
     SINIR AŞAN SULAR 
     Şener, ayrıca CHP'li Keleş'in dile getirdiği sınırı aşan suların durumu ile GAP idaresinin herhangi bir ilgisi bulunmadığını, söz konusu İdare'nin kalkması halinde Türkiye'nin bu sular üzerindeki haklarının tehlikeye girmesinin söz konusu olmadığını dile getirdi. 
     Abdüllatif Şener, sınır aşan suların yönetiminin uluslararası kuruluşlara bırakılmasına ilişkin BM Sözleşmesi'nin henüz yeterli sayıda ülke imzalamadığı için yürürlüğe girmediğini ve Türkiye'nin de kabul etmediği hükümler içerdiğini söyledi. Şener, sırf bu yüzden ödenek ayrılarak Ilısu Barajı'na bir an önce başlanmasını temin ettiklerini de anımsattı. 
     CHP'li Keleş ise Bakan Şener'in söz ettiği raporun sadece Doğu ve Güneydoğu Anadolu Bölgesi ile ilgili olduğunu söyledi. Keleş, ayrıca söz konusu raporda GAP İdaresi'nin kaldırılması değil, tam tersine merkezinin bölgeye kaydırılmasının öngörüldüğünü bildirdi. 
     Görüşmelerin ardından tasarının maddelerine geçilmesi oylanarak kabul edildi. Bu arada komisyon başkanı Açba, görüşmelere gelecek hafta salı günü saat 15.00'den itibaren devam edileceğini söyledi. 
     
</TEXT>
</DOC>
