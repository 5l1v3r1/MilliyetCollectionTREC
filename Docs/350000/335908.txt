<DOC>
<DOCNO> 335908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy03.html </URL>
<DATE> 2005/04/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'nin Sezer tepkisi anketine de yansıdı 
</HEADLINE>
<TEXT>

     AKP ile Cumhurbaşkanı Ahmet Necdet Sezer arasındaki soğukluk Antalya İl örgütünce yapılan ankete de yansıdı. Antalya özelinde yapılan ankette Başbakan Tayyip Erdoğan yüzde 59.9'la en beğenilen devlet adamı çıkarken, Cumhurbaşkanı Sezer yüzde 1.8'le sıralamada sonlarda yer aldı. 
     AKP Antalya İl Örgütü'nün 15 bin kişi arasında yaptırdığı "Büyükşehir Araştırması" adlı anket, ilginç sonuçlar ortaya koydu. Ankette yar alan "Bugün hayatta olan en beğendiğiniz siyasetçi veya devlet adamı kimdir " sorusuna verilen yanıtlar ise AKP seçmeninin Cumhurbaşkanı Sezer'e olan tepkisini gözler önüne serdi. İki şekilde değerlendirilen söz konusu soruya AKP seçmeninin verdiği yanıta göre, Başbakan Erdoğan yüzde 59.9, Cumhurbaşkanı Sezer ise yüzde 1.8 oranında oy aldı. Aynı soruya genel seçmenin verdiği yanıta göre ise Başbakan Erdoğan'a yüzde 27.7, Cumhurbaşkanı Sezer'e yüzde 6.4 oranında oy çıktı. 
     
     BAYKAL MEMLEKETİNDE BAŞARISIZ 
     Ankette, CHP Genel Başkanı Deniz Baykal da son sıralarda kaldı. Baykal'a memleketi olan Antalya'da yüzde 1.3 oranında oy çıktı. AKP'den ayrılan ve ANAP Genel 
     Başkanlığına seçilen Erkan Mumcu da son sıralarda yer aldı. 
     Mumcu'ya verilen oylar yüzde 1.8'de kaldı. 
     AKP Antalya İl Başkanlığı tarafından yaptırılan ankette, "Bugün hayatta olan en beğendiğiniz siyasetçi veya devlet adamı kimdir " sorusuna AKP'li seçmenin verdiği yanıtlar şöyle 
     "Tayyip Erdoğan 59.9, Ahmet Necdet Sezer 1.8, Bülent Ecevit 2.4, Deniz Baykal 1.3, Süleyman Demirel 2.8, Erkan Mumcu 1.8, Devlet Bahçeli 1.0, Abdullah Gül 3.7, Mehmet Ağar 0.2, Erdal İnönü 0.2, Kemal Derviş 0.2, Diğer 4.8, Hiçbiri 
     19.9." 
     Ankette genel seçmenin aynı soruya verdiği yanıtlar da şöyle oldu 
     "Tayyip Erdoğan 27.7, Ahmet Necdet Sezer 6.4, Bülent Ecevit 5.8, Deniz Baykal 5.1, Süleyman Demirel 4.1, Erkan Mumcu 2.6, Devlet Bahçeli 2.1, Abdullah Gül 1.8, Mehmet Ağar 1.3, Erdal İnönü 1.3, Kemal Derviş 0.9, Diğer 7.6, Hiçbiri 
     32.6." 
     
</TEXT>
</DOC>
