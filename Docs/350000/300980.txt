<DOC>
<DOCNO> 300980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/guncel/axgun01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 2004 yılına damga vuranlar 
</HEADLINE>
<TEXT>


Alman Welt am Sonntag gazetesine göre, 2004'e damgasını vuran 20 kişi arasında, Başbakan Erdoğan'ın yanı sıra oyuncu Sibel Kekilli de var 

FRANKFURT Milliyet 

Almanya'nın en prestijli pazar gazetelerinden Welt am Sonntag, 2004'te dünyada öne çıkan 20 ismi belirledi. Noel nedeniyle bu hafta cumartesi günü yayımlanan gazetenin "İnsanlar" sayfasında değerlendirilen 20 isim arasında Başbakan Recep Tayyip Erdoğan ve "Duvara Karşı" filmiyle yıldızı parlayan Sibel Kekilli de yer aldı. 
Sayfada Bambi ödülüyle bir fotoğrafına da yer verilen Kekilli ile ilgili "Tutucu bir Türk ailenin özgürlüğe susamış kızı rolüyle, Fatih Akın'ın Berlinale Film Festivali'ni kazanan filmi 'Duvara Karşı'nın yıldızı. Daha önce bazı porno filmlerinde oynamıştı, ancak bu ne filme, ne de ona zarar verebildi" denildi. 
Dergide Erdoğan'la ilgili yapılan değerlendirme de "Erdoğan 2004 etabında hedefine ulaştı. Şimdi 'imtiyazlı ortaklık'tan daha fazlasını almak istiyor" ifadesi kullanıldı. 

Listede yer alanlar 
Gazetenin belirlediği "2004'ü en çok etkileyen önemli isimler" arasında şunlar da var 
BM Genel Sekreteri Kofi Annan, sinema oyuncusu Mel Gibson, ABD Başkanı George Bush'un 'belalısı' yönetmen Michael Moore, 1980'deki Moskova Olimpiyatları'nda ilk altın madalyasını alan ve bu başarısını 24 yıl sonra Atina'da tekrarlayan Alman kano sporcusu Birgit Fischer, Nobel Edebiyat Ödülü'nü alan Avusturyalı yazar Elfriede Jelinek, CDU Genel Başkanı Angela Merkel, ABD'li şarkıcı Janet Jackson, Almanya'nın yeni Cumhurbaşkanı Horst Köhler, Hamburg'un CDU'lu eşcinsel Belediye Başkanı Ole von Beust, İspanya Veliaht Prensi Felipe'yle evlenen Letizia Ortiz, seks ve kokain skandalına karışan ressam Prof. Dr. Jörg Immendorf, eşcinseller ve kadınların toplumdaki rolü üzerine yaptığı açıklamalarla skandala neden olan ve bu nedenle AB Komiserliği görevi biten İtalyan politikacı Rocco Buttiglione, Alman F1 yarışçısı Michael Schumacher. 


</TEXT>
</DOC>
