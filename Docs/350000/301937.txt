<DOC>
<DOCNO> 301937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo18.html </URL>
<DATE> 2004/12/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Denizlispor, Ümit Aydın ile yollarını ayırdı... 
</HEADLINE>
<TEXT>

     Denizlispor, Ümit Aydın ile yollarını ayırırken, Mehmet Öncan'ı da Bursaspor'a verdi. 
     Kulüp profesyonel futbol şubesi başkanı Turgut Dalaman, Ümit Aydın'ın sözleşmesini karşılıklı olarak feshettiklerini belirterek, ''Bildiğimiz, gelecek vaadeden bir isim olarak görmüştük. Ancak tam bir hayal kırıklığı yaşadık. Tam kapasiteyle oynamadı. Gitmek istedi, biz de istediğimiz verimi alamadığımız için 'kal' demedik'' diye konuştu. 
     Ümit Aydın'ın, Denizlispor'dan sezon ortasında ayrılmakla yanlış yaptığını kaydeden Dalaman, ''Denizlispor, çok sayıda genç yeteneği Türk futboluna kazandırmış bir takım. Burada çok çalışıp, kendisini gönderenleri utandırmalıydı'' dedi. 
     Dalaman, Mehmet Öncan'ı ise sezon sonuna dek kiralık olarak Bursaspor'a verdiklerini, diğer futbolculara gelen önerilerin de değerlendirildiğini söyledi. 
     ''Gideceklerin isimleri belli oldu mu '' sorusuna Dalaman, ''Biz her futbolcumuzu isteyen kulübe vermeye hazırız. Şu veya bu futbolcu diye ayırım yapmıyoruz. Gözönünde bulundurduğumuz tek şey, kulübün ve futbolcularımızın menfaati'' yanıtını verdi. 
     
</TEXT>
</DOC>
