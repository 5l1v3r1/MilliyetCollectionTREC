<DOC>
<DOCNO> 331172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo04.html </URL>
<DATE> 2005/04/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Daum’un kafası karıştı 
</HEADLINE>
<TEXT>

     Serkan ve Luciano dönecek, Alex cezalı, Servet sakat, Serhat’ın durumu belirsiz. Daum bu şartlarda nasıl bir 11 oluşturacağını düşünüyor. 
     
     Karar veremedi 
     Fenerbahçe Teknik Direktörü Daum, Sakaryaspor deplasmanı öncesi kararsız kaldı. Serkan’ın cezasının bitmesi, bir maç cezaya çarptırılması beklenen Luciano’nun forma giyebilecek olması, buna karşılık cezalı Alex ile sakat Serhat ve Servet’in yokluğunda sahaya nasıl bir kadro süreceğini düşünen Alman hoca, idmanlarda çeşitli alternatifler deniyor. Tecrübeli teknik adam, eski takımı olması nedeniyle Tuncay’ı da ilk 11’de oynatmayı planlıyor. 
     
     3 eksikle çalıştı 
     Bu arada Sarı-Lacivertliler’in dünkü idmanı bir hayli neşeli geçti. Koşu ve açma germeden sonra oyuncularına dar alanda önce 2’ye 2, ardından 8’e 8 pres ve top kapma çalışması yaptıran Daum, ardından taktik çift kale maç oynattı. Alman hoca, rakibe boş alan bırakılmamasını ve topu kaptırdıktan sonra topluca geri dönülmesini istedi. İdmana grip olan Hooijdonk ile sakat Servet ve Serhat katılmadı. Serhat’ın durumunun belirsizliğini koruduğu kaydedildi. 
     
</TEXT>
</DOC>
