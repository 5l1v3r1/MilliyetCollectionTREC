<DOC>
<DOCNO> 348757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/dunya/dun01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlunun katledilişini seyretti 
</HEADLINE>
<TEXT>


DIŞ HABERLER SERVİSİ 


Srebrenica katliamının önceki gün televizyon ekranlarına yansıyan görüntüleri, oğlu Haziran 1995'te Sırp askerleri tarafından katledilen Bosnalı Nura Alispahiç adlı kadının yarasını tazeledi. Hollanda'nın Lahey kentindeki Savaş Suçları Mahkemesi'nde yargılanan devrik Yugoslavya diktatörü Slobodan Miloseviç'in çarşamba günkü duruşmasında delil olarak gösterilen görüntülerde, öldürülen Müslüman Boşnaklar arasında oğlu Azmir'i gören Alispahiç, "Bu hayvanların oğlumu öldürdüklerini gözlerimle gördüm. Henüz 16 yaşındaydı. Ne hissettiğimi kimse anlayamaz" dedi. 
Görüntülerin televizyonlarda yayımlanmasının ardından, Sırp polisinin başlattığı operasyonda gözaltına alınan 10 zanlıdan 6'sı serbest bırakıldı. Sırp Savaş Suçları Savcılığı'nın Sözcüsü Jasna Jankoviç, operasyonun halen devam ettiğini bildirdi. Belgrad'daki sivil toplum örgütleri, tutuklananlar arasında Sırbistan İçişleri Bakanlığı'na bağlı özel hareket birliklerinin bünyesinde "Akrepler" adlı paramiliter grubun 2 üyesi ile komutanlarının da bulunduğunu bildirmişlerdi. Görüntülerde Sırp paramiliterler, elleri arkadan bağlı 6 Boşnak'ı kurşuna diziyor. 


</TEXT>
</DOC>
