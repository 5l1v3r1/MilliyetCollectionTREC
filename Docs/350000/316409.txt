<DOC>
<DOCNO> 316409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko13.html </URL>
<DATE> 2005/02/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Araştırmacı İlaç Firmaları Derneği İddialar açıklığa kavuşturulmalı 
</HEADLINE>
<TEXT>

     Araştırmacı İlaç Firmaları Derneği, SSK'ya fahiş fiyatla ilaç alımına ilişkin yürütülen soruşturma konusunda, sektörün ve Roche de dahil olmak üzere hiçbir firmanın haksız zan altında kalmaması için iddiaların en kısa zamanda açıklığa kavuşturulması gerektiğini bildirdi. 
     Araştırmacı İlaç Firmaları Derneği'nden yapılan açıklamada, dernek üyesi Roche Müstahzarları Sanayi A.Ş. ve bazı SSK yetkililerinin gözaltına alınmalarıyla son günlerde basında yeniden yansıyan soruşturmanın devam ettiği hatırlatılarak, yargıya intikal etmiş bir konu hakkında yorumda bulunmanın yasal nedenlerden ötürü mümkün olmadığı kaydedildi. 
     Derneğin bugüne kadar ilaç sektöründe etik kuralların ve şeffaflığın egemen olması için mücadele ettiği ve bu yönde atılmış bütün adımları desteklediği ve bundan sonra da desteklemeye devam edeceği belirtilen açıklamada, şu görüşlere yer verildi 
     ''Türk ilaç sektörünün ve Roche Müstahzarları Sanayi A.Ş. de dahil olmak üzere hiçbir firmanın haksız bir şekilde zan altında kalmaması açısından, basına yansıyan iddiaların en kısa zamanda açıklığa kavuşturulması gerekmektedir. Derneğimizin devam etmekte olan hukuki sürece ve adalete güveni tamdır.'' 
     
</TEXT>
</DOC>
