<DOC>
<DOCNO> 324926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas16.html </URL>
<DATE> 2005/03/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kapının tahta ile aynı yönde olduğu sınıflarda başarı düşüyor 
</HEADLINE>
<TEXT>

     Selçuk Üniversitesi'nde SÜ yapılan bir araştırma, kapısı, yazı tahtası yönünde olan dersliklerde öğrenim gören öğrencilerin, dikkat dağılması nedeniyle, öğrenme düzeylerinin düştüğünü ortaya koydu. 
     SÜ Beden Eğitimi ve Spor Yüksekokulu Öğretim Üyesi Yrd. Doç. Dr. Yalçın Kaya, AA muhabirine yaptığı açıklamada, değişebilen etkenlerin ders anlatılan mekanlarda öğrenim gören kişi üzerindeki etkilerini ortaya çıkarmak için çalışma yaptıklarını söyledi. 
     Çarpıcı sonuçlar elde ettikleri çalışmayı, SÜ Beden Eğitimi ve Spor Yüksekokulu Beden Öğretmenliği Bölümü'nde öğrenim gören öğrenciler üzerinde yaptıklarını anlatan Kaya, şunları kaydetti 
     ''İnsan Anatomisi ve Kinesyolojisi dersinde, kapısı öğretmen kürsüsü yanından açılan bir derslikte, 101 öğrenciye, ilk defa karşılaştıkları bir konu anlatıldı. 40 dakikalık ders boyunca sınıf kapısı, önceden planlandığı gibi sınıfa çeşitli bahanelerle giren öğrencilerce belli aralıklarla açılıp kapatıldı. Uygulamanın hemen ardından, derste anlatılan konunun algılanma düzeyi, 10 dakika süren test sınavıyla tespit edildi. Ardından aynı öğrencilere benzer ağırlıkta bir konu anlatıldı. Ancak, bu kez dersliğin kapısı hiç bir şekilde açılmadı. Yine öğrenim düzeyinin belirlenmesi için aynı sürede test usulü sınav yapıldı. Tüm bu çalışma, sağlıklı sonuç alınabilmesi için, denek öğrencilerin bilgisi olmadan gerçekleştirildi.'' 
     
     DERSİN BÖLÜNMESİ, ÖĞRENCİ NOTUNA YANSIYOR 
     İki test sonucunun karşılaştırmalı olarak incelendiğini ifade eden Kaya, ''Ders ortasında dikkati dağılan öğrencilerin aldığı notun, sadece bu nedenle yaklaşık yüzde 25 düştüğünü tespit ettik. Aynı zamanda bu sonuçlar, kürsü yanında bulunan kapının açılıp kapanmasının ve içeriye ders ortasında öğrencilerin girmesinin, algılama düzeyini yaklaşık yüzde 10 oranında azalttığını ortaya koydu'' dedi. 
     Kaya, Türkiye'deki eğitim kurumlarında bulunan okulların büyük bölümünde kapıların sınıfların önünden açıldığını belirterek, sözlerine şöyle sürdürdü 
     ''Bazı öğrenciler mutlaka derse geç kalacağı için ders sırasında kapının açılıp kapanmasını tam olarak engellemek mümkün değil. Bu sonuçlar bize, en azından yeni okul binalarında derslik kapılarının sınıfın arkasına yapmamızı söylüyor. Dikkat dağılmasını önlemek için, kapılar, öğrencilerin bakış açılarına göre, en az 45 derece arkada olmalıdır. Bu sorun, öğretmen kürsüsü yanındaki kapıların arka kısma alınmasıyla büyük ölçüde çözülebilir. Çalışmanın sonuçlarını, Türk eğitim sistemi açısından çok önemli buluyoruz. Bu nedenle, çalışmayı, eğitimin fiziki koşullarını planlayan yetkililerin dikkatine sunuyoruz.'' 
     
</TEXT>
</DOC>
