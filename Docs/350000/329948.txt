<DOC>
<DOCNO> 329948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonyas01.html </URL>
<DATE> 2005/04/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aşırı bağımlılık ilişkinin ömrünü azaltıyor 
</HEADLINE>
<TEXT>

     Ebru DOĞAN-Nurdan BAYRAK DHA 

      KOCAELİ Üniversitesi Psikiyatri Anabilim Dalı Başkanı Prof. Dr. Bülent Çoşkun, eşler arasındaki aşırı bağımlılığın ilişkinin ömrünü azalttığını söyledi. Prof.Dr. Coşkun, evlilikte sevginin dozunda kullanılması, saygının da zamanında devreye sokulması gerektiğini belirtti. 
     'Evlilik'te saygı ve sevgi' konulu konferans veren Prof. Dr. Bülent Coşkun, yürümeyen evliliklerin temelinde bireylerin birbirlerini yeterince tanımamaları, saygısızlık ve bağlılıktan daha çok, aşırı bağımlılıktan kaynaklandığını söyledi. Prof. Dr. Bülent Çoşkun, "İlişkilerin yürümemesinin en büyük nedeni aşırı bağımlılık. Bir süre sonra ilişki içiçe geçmeye başlıyor. Özel hayat diye birşey kalmıyor. Yani insanlar birbirlerine ayırdıkları zaman haricinde, diğerinin başkasına zaman ayırma saygısını ve özgürlüğünü göstermiyor. Eşlerden bir taraf, diğer tarafın sadece kendisi ile ilgilenmesini istiyor. Arkadaş ya da iş hayatına zaman ayırması, bağımlı kişiyi kıskançlık krizine sokuyor. Eşinin kendisine artık zaman ayırmadığı, onunla ilgilenmediğini düşünüyor. Dolasıyla bunlar zaman içinde birikiyor ve ilişki patlak vermeye başlıyor'' dedi. 
     Sağlıklı bir ilişki için sevgi ve saygının aynı miktarda olması gerektiğini belirten Prof. Dr. Bülent Çoşkun, ikili ilişkileri mayonez tutturmaya benzeterek şunları söyledi 
     "İçindeki malzemeleri üst üste koyarsak mayonez tutmaz. Her birini belli oranda, belli dozda ve belli zamanda koymalıyız. Tutmadıysa durmalı tekrar denemeliyiz. Evlilik de aynı böyledir. Sevgiyi, saygıyı ve anlayışı karşımızdaki kişiye ihtiyacı olduğu kadar, zamanında göstermeliyiz. Kısa zamanda Hadi işim var. Hemen sana saygımı sevgimi göstereyim. Sıradaki işle ilgileneyim' dersek sevgi topaç olur. Şeker de tat verir. Ancak bir bardağa 20- 30 tane şeker koyamayız. Koysak da çay, çay olmaktan çıkar. Sevgiyi dozunda kullanamazsak, saygıyı da zamanında devreye sokamazsak, güvenin gelişmesi için el birliğine varamazsak, temelde bu sorun oluyor ve yüzeyde tartışmalara, kavgalara ve şiddete varan birçok sıkıntıları beraberinde getiriyor.'' 
     
</TEXT>
</DOC>
