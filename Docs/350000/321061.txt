<DOC>
<DOCNO> 321061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo26.html </URL>
<DATE> 2005/03/05/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Canaydın "Beşiktaş karşısında sezonun en iyi futbolunu oynadık" 
</HEADLINE>
<TEXT>

     Galatasaray Kulübü Başkanı Özhan Canaydın, 1-0 kazandıkları Beşiktaş galibiyetinin kendileri için çok önemli olduğunu söyledi. 
     Maçtan sonra basın mensuplarının sorularını yanıtlayan Canaydın, derbi maçta elde ettikleri galibiyet için ''Bizim adımıza önemli bir 3 puan'' diyerek, ''Çok güzel oynadık. Belki de sezonun en iyi futbolunu sahaya yansıttık. Sahada eksik kalmamıza rağmen kazanmasını bildik'' dedi. 
     Karşılaşmanın hakemi Fırat Aydınus'un yönetimi konusundaki soruyu da yanıtlayan Canaydın, ''Ricamız hakemlerin şampiyonluk yolunda daha dikkatli maç yönetmeleri. Biz hakemler hakkında konuşmuyoruz ve konuşmayacağız da. Ama nezaketen bir ikazda bulunuyoruz'' diye konuştu. 
     Galatasaray Kulübü İkinci Başkanı Ergun Gürsoy, 1 haftadır Beşiktaş'ın karşısına galibiyet için çıkacaklarını söylediklerini ve bugün bunu gerçekleştirdiklerini anlatarak, şunları söyledi 
     ''Sahada örnek bir oyun çıkardık. 10 kişi kalmamız bizi oyundan düşürdü ve o dakikalarda Beşiktaş iyi oynuyor gibi gözüktü. Biz 3 puan almasını bildik. Bence genç hakemler başarılı olmak için daha dikkatli olmalı. Gerçi bizler de konuşursak bunun sonu gelmez, ama hakem başarılı değildi. Kötü niyetli de değildi. Çıkan sonuçtan memnunuz, şampiyonluk için sonuna kadar devam edeceğiz.'' 
     
     DEMİRÖREN ''YOLUMUZA DEVAM EDECEĞİZ'' 
     Beşiktaş Kulübü Başkanı Yıldırım Demirören ise açıklamasında, öncelikle Galatasaray yönetimine gösterdikleri misafirperverlikten dolayı teşekkür ederek, maçla ilgili olarak da ''Güzel bir mücadele oldu. Biraz gergindi, ama sonuçta bir derbi maç. Biz yolumuza devam edeceğiz. Şampiyonluk hedefinde son haftaya kadar mücadelemizi sürdüreceğiz'' şeklinde konuştu. 
     Siyah-beyazlı kulübün asbaşkanı ve futbol şube sorumlusu Kıvanç Oktay da Galatasaray karşısında iyi mücadele edemediklerini belirterek, ''Galatasaray daha iyi mücadele etti ve hak ederek kazandı'' dedi. 
     Oktay, rakipleri karşısında kötü oynadıklarını vurgulayarak, ''Galatasaray'ı kutluyorum. Kötü oyunun neticesinde maçı yitirdik. Fırsatları değerlendiremedik. Böyle bir futbol beklemiyordum. Geçmiş haftalardan gelen moralle daha iyi oynayacağımızı düşünüyordum, ama olmadı. Gelecek maçlarımıza bakacağız'' diye konuştu. 
     Maçı izleyen Cumhuriyet Halk Partisi CHP Genel Başkanı Deniz Baykal, güzel ve keyifli bir maç olduğunu vurgulayarak, ''Galatasaray iyi oynadı'' dedi. Baykal, hakem konusundaki soruyu ''Bu beni aşar'' diye yanıtladı. 
     İstanbul Valisi Muammer Güler ise Galatasaray'ın Beşiktaş karşısında daha baskılı bir futbol oynadığını ve sarı-kırmızılı takımın galibiyeti hak ettiğini söyledi. 
     Güler, derbi maçtaki güvenlik konusundaki soruları da ''Bir derbi maçı için çok fazla sıkıntı olmadı. Normal geçti. Keşke her derbi maçı böyle olsa'' diye yanıtladı. 
     
     FUTBOLCULARIN GÖRÜŞLERİ 
     Derbi maç sonrası Galatasaraylı futbolcularda sevinç yaşanırken, Beşiktaşlı oyuncularda büyük üzüntü vardı. 
     Karşılaşmada kırmızı kart gören Necati, ilk sarı kartı görmesine neden olan davranışını saçmalık olarak nitelendirerek, ''Aslında gerek yoktu, yaptığım saçmalıktı'' dedi. 
     Maç içindeki hırsından dolayı hakemin elindeki yabancı maddeleri alarak oyun alanı dışına attığını ifade eden Necati, ''Kulübümüzün ceza yememesi için yaptım. Hakemin bazı şeyleri anlayışla karşılaması lazım. Bu kadar çok gövde gösterisi yapmasına gerek yoktu' diye konuştu. 
     Takım arkadaşlarından ve sarı-kırmızılı camiadan özür dilediğini belirten Necati, gördüğü ikinci sarı kartla ilgili olarak da özetle, ''İkinci sarı kart bana göre ağırdı. Ayağım da kayıp düşmüş olabilirdim. Hakem sarı kartların hepsini çıkarsaydı sahada oyuncu kalmazdı'' dedi. 
     Galatasaray'ın ikinci yarıda sakatlanan ve oyun dışında kalan Fransız oyuncu Franck Ribery de göğsüne geldiği darbeyle canının acıdığını belirterek, durumunun iyi olduğunu söyledi. 
     Ribery, rakip futbolcuların kendisine yönelik sert müdahaleleri konusunda, ''Yeni bir transfer olduğum için bana yapılan bu sertlikleri doğal karşılıyorum'' dedi. 
     Fransız futbolcu, sakatlandığı pozisyonda kendisine sert giren Ronaldo'nun kırmızı kart görmesi gerektiğini de savundu. 
     Beşiktaş'ın Kolombiyalı kalecisi Cordoba, Galatasaray'ın daha baskılı oynadığını ve maçı kazandığını vurgulayarak, ''Oyunu kurmaktansa rakibin oyununu engellemeye çalıştık. Ribery'nin sakatlığının ciddi olmamasına sevindik'' dedi. 
     Bu arada, Galatasaray'ın golünü atan Hakan Şükür, maçtan sonra doping kontrolüne alındı. 
     
</TEXT>
</DOC>
