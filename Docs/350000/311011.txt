<DOC>
<DOCNO> 311011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko45.html </URL>
<DATE> 2005/01/31/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bolat Cumhurbaşkanı Sezer, 2B konusunda katı bir duruş sergilemedi 
</HEADLINE>
<TEXT>

     Cumhurbaşkanı Ahmet Necdet Sezer, Müstakil Sanayici ve İşadamları Derneği MÜSİAD Ömer Bolat başkanlığındaki heyeti kabul etti. 
     Cumhurbaşkanlığı Köşkü'nde yapılan ve yaklaşık 1 saat süren kabulün ardından açıklamalarda bulunan Bolat, Cumhurbaşkanı Sezer'e ekonominin gidişatı hakkında görüşlerini ifade ettiklerini ve çeşitli konularda hazırladıkları raporları sunduklarını kaydetti. 
     Uygulanan sıkı maliye politikasına rağmen borç stokunun arttığını ve faiz yükünün büyüdüğünü Cumhurbaşkanı Sezer'e ifade ettiklerini anlatan Bolat, devletin yeni tahvil ve bono arzından ziyade, gelir ortaklığı senedi, yatırım ortaklığı belgesi, milli gelir artışına endeksli yeni borçlanma enstrümanları çıkarması gerektiğini söyledi. Menkul kıymet ihracı gibi enstrümanların da devreye girmesi gerektiğini ifade eden Bolat, gerek yerli gerekse körfez sermayesi olmak üzere fazla faiz yükü oluşturmayacak ve geliri de garanti edilmeyecek enstrümanların gereğini vurguladıklarını kaydetti. 
     Bolat, bu çerçevede orman vasfını yitirmiş arazilerin satışına ilişkin 2B yasasını gündeme getirdiklerini belirterek, şunları söyledi 
     ''2B yasasından büyük bir gelir beklentisi var. Devlet ve Hazine bu noktada arazilerde yıllardan süren haksız gaspı önlemek açısından bir defaya mahsus olmak üzere 2B yasasını gündeme getirdi. Buradan elde edilecek gelirle devletin ödeyeceği faizler otomatikman düşecektir. Cumhurbaşkanı Sezer, bu konuda eskisine göre katı bir görüş sergilemedi. Sezer, 2B konusunda, Gerek bu tür haksız gaspların alışkanlık oluşturabileceği, şimdi böyle bir uygulamaya izin verildiğinde 10-20 yıl sonra tekrar benzeri bir uygulamaya gidilebileceği endişeleri olduğunu ifade etti. Ama kendisi de Bu borç ve faiz yükünün ağırlık oluşturduğunu, alternatif gelir kaynaklarının bulunması konusunda hemfikir olduğunu ifade etti. Tahminim önümüzdeki dönemde 2B yasası tekrar gündeme gelebilecektir. Bu konuda tüm iş dünyasında bir görüş birliği var. Cumhurbaşkanı Sezer de bunu gözlemlediğini ifade etti.'' Bolat, ''Ümit ederim ki yakın gelecekte Hazine'nin 2B konusunda ciddi bir gelire sahip olarak bu borç ve faiz yükünü azaltabileceği bir gündem oluşacaktır'' diye konuştu. 
     ''Cumhurbaşkanı öncekine göre daha esnek mi, bunu gözlemlediniz mi '' sorusuna Bolat, ''Onun tutumunu ifade etmek yanlış olur ama biz görüşmeden memnun ayrıldık, bunu söyleyebilirim'' dedi. 
     Bolat, AB ile tam üyelik görüşmelerinin yürütülmesinde baş müzakereciliğe ilişkin olarak da, ''Açık olan bir gerçek var, Dışişleri Bakanımız ve Başbakan Yardımcımız Abdullah Gül müzakere heyetinin başkanı ya da koordinatörü olacak. Bunu Başbakan belirleyecektir. Belki ekonomi kurmaylarında bir yer değişikliği yaparsa Devlet Bakanı Ali Babacan'ı baş müzakereci yapabilir. Ama ekonomi kurmaylarında bir değişiklik yapmazsa sürpriz bir isim de olabilir. Bunu Başbakan biliyordur'' diye konuştu. 
     
</TEXT>
</DOC>
