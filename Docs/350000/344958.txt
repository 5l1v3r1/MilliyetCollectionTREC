<DOC>
<DOCNO> 344958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun08.html </URL>
<DATE> 2005/05/23/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Gerilim sürüyor Çin, Japonya lideri Koizumi ile görüşmesini iptal etti 
</HEADLINE>
<TEXT>

     Tokyo’da bulunan Çin Başbakan Yardımcısı Wu Yi, acele ülkesine döneceği gerekçesiyle Japonya Başbakanı Juniçiro Koizumi ile görüşmesini iptal etti. 
     Japon hükümet sözcüsü Hiroyuki Hosoda, "Wu’nun, acil bir resmi görev nedeniyle öğleden sonra Çin’e dönmesi gerektiğini" söyledi. 
     Hosoda, gazetecilerin, görüşmenin iptal edilmesinin, Koizumi’nin savaş suçlularının da gömülü olduğu Yasukuni tapınağını ziyaret etmesiyle ilgisi olup olmadığına ilişkin sorularına "Sanmıyorum" cevabını verdi. 
     Japon Dışişleri Bakanlığı’ndan bir yetkiliyse, Wu’nun ülkesindeki iç sorunlar nedeniyle geri çağrıldığına inanıldığını ifade etti. 
     Çin ve Japonya, bir süredir iki ülke arasında gergin bulunan ilişkileri yumuşatmaya çalışıyor. 
     
     MOĞOLİSTAN’DA SEÇİMİ, NAMBARİİN ENKHBAYAR KAZANDI 
     Bu arada, Moğolistan’da yapılan devlet başkanlığı seçimini, eski komünist partinin adayı Nambariin Enkhbayar kazandı. 
     Moğol devlet radyosu, 1990’lara kadar ülkeyi 70 yıl tek başına yöneten Moğolistan Devrimci Halk Partisi’nin MDHP adayı Enkhbayar’ın, oyların yüzde 50’sinden fazlasını aldığını duyurdu. Oy kullanma oranının yüzde 70’i geçtiğine işaret edilen haberde, Enkhbayar’ın rakibinin yenilgiyi kabul ettiği belirtildi. 
     Rusya ile Çin arasında uzanan 2.5 milyon nüfuslu Moğolistan’ın engin steplerinde kurulan oy sandıklarında, birçok göçebe çoban, atlarıyla gelip oy kullandılar. 
     MDHP’nin rakipleri, oy sandıkları ve seçmen kayıtlarıyla ilgili bazı şikayetlerde bulunurken, yabancı gözlemcilerin olumsuz işlem yapıldığına dair bir raporları olmadığı kaydedildi. 
     Moğolistan’da, geniş halk gösterilerinin ardından komünist MDHP yönetimi 1990’da çok partili sisteme ve pazar ekonomisine geçmiş, kendisini de sosyal demokrat olarak tanımlamıştı. 
     
</TEXT>
</DOC>
