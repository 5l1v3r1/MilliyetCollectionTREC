<DOC>
<DOCNO> 349377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy12.html </URL>
<DATE> 2005/06/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sezer'e CHP sahip çıktı 
</HEADLINE>
<TEXT>

     Cumhurbaşkanı Ahnmet Necdet Sezer ile Başbakan Erdoğan arasında yaşanan "vekaleten atama" tartışmalarına CHP de katıldı. Sezer’i "siyasallaşmakla" suçlayan Başbakan Erdoğan’a tepki gösteren CHP Grup Başkanvekili Kemal Anadol, Sezer’in kimsenin yerine soyunmadığını, Anayasa’nın kendisine verdiği görevi yerine getirdiğini ifade etti. 
     Kemal Anadol parlamentoda düzenlediği basın toplantısında son siyasi gelişmeleri değerlendirdi. Geçen hafta Cumhurbaşkanı Sezer’in TCK’nın bazı maddelerini veto etmesini ve Başbakan Erdoğan’a gönderdiği mektubun kamuoyunu meşgul ettiğini anımsatan Anadol, özellikle vekaleten atamalar konusunda Erdoğan’ın bir başbakana yakışmayacak bir üslupla tepkisini dile getirdiğini söyledi. Erdoğan’ın Sezer’i, "kendi yerlerine soyunmakla ve siyasallaşmaka" suçladığını anımsatan Anadol, "Sayın Cumhurbaşkanı kimsenin yerine soyunmuyor, Anayasa’nın kendisine verdiği yetkileri kullanıyor. Siz Cumhurbaşkanını sıradan bir noter sayacaksınız, Cumhurbaşkanı da noterlik yapmayıp anayasal görevini yerine getirince siyasallaşma diyeceksiniz. Çağdaş bir demokrasi anlayışı yerine ilkel bir buyurma zevkiyle, hoyratça iktidar etme anlayışıyla karşı karşıyayız" diye konuştu. 
     
     MENDERES BENZETMESİ 
     Anadol, Erdoğan’ın tavrını eleştirmeyi sürdürürken, "50 sene sonra ’isterseniz siz hilafeti bile getirirsiniz’ anlayışının yeniden ortaya çıktığını görüyoruz. Bu komediyi oynamaktan vazgeçin, bu sizi iyi yere götürmez" dedi. 
     
     TCK DEĞİŞİKLİKLERİNİ GETİRMEYİN 
     Anadol, Sezer’i veto ettiği yasa dışı eğitim kurumlarına ilişkin TCK’daki düzenlemenin de Meclis gündemine getirilmemesi gerektiğini söyledi. Anadol, "AB şampiyonluğuna soyunan hükümet, bize Brüksel’i hedef gösterip el altından Cidde’ye veya Tahran’a mı götürmek istiyor ülkeyi. TCK’daki söz konusu değişiklikleri getirmeyin, siyasal ortam gerilmeden bu iş kapansın. Bu düzenlemyi Meclis’ten geçirebilirler ama Anayasa Mahkemesi var ve toplumun yüzde 64’ü var karşılarında" diye konuştu. 
     
     REFERANDUM BUMERANG GİBİDİR 
     Anadol, Başbakan Erdoğan’ın 2B, kamu yönetimi ve YÖK konusunda ülkeyi referanduma götürebilecekleri şeklindeki açıklamalarını da anımsatırken, Fransa’dan örnek vererek, referandumun bumerang gibi tehlikeli bir silah olduğunu kaydetti. Anadol, referandumun pek tekin bir yol olmadığını belirtti. 
     
     ÇANKAYA TÜRBANA KAPALI 
     9. Cumhurbaşkanı Süleyman Demirel’in "Cumhurbaşkanı 
     eşinin türbanlı olamayacağı kuralının devrim yasalarına eklenmesi" önerisini de "Demirel’in kişisel görüşü" olarak değerlendiren Anadol, kendi anlayışlarına göre Cumhurbaşkanlığı makamının temsil edildiği Çankaya Köşkü kampüsünün bizatihi kamusal alan olduğunu söyledi. Ulusal yargı organları ve AİHM’in tarifini yaptığı kamusal alan kapsamına Çankaya Köşkü’nün de girdiğini dile getiren Anadol, "O yüzden yasal bir değişikliğe gerek olmadan, bu tür ideolojik üniforma sayılabilecek türbana kapalıdır" dedi. 
     
</TEXT>
</DOC>
