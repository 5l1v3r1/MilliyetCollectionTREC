<DOC>
<DOCNO> 334196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun21.html </URL>
<DATE> 2005/04/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
KKTC'de oy verme işlemi olaysız devam ediyor... 
</HEADLINE>
<TEXT>

     KKTC'de saat 08.00'de başlayan Cumhurbaşkanlığı seçimlerinde oy verme işlemi ülke genelinde olaysız şekilde devam ediyor. 
     Cumhurbaşkanı Rauf Denktaş'ın yeniden aday olmadığı, 9 adayın KKTC'nin ikinci Cumhurbaşkanı olmak için yarıştığı seçimlerde, adayların çoğu sabah saatlerinde oy kullanmayı tercih etti. 
     Adaylardan Başbakan Mehmet Ali Talat oyunu Girne'de kullanırken, Ulusal Birlik Partisi lideri Derviş Eroğlu Magosa'da, Demokrat Parti'den Mustafa Arabacıoğlu ise Gönyeli'de oylarını verdiler. 
     Oy verme işleminin 18.00'e kadar süreceği seçimlerde resmi olmayan kesin sonuçların gece yarısından önce açıklanacağı tahmin ediliyor. Resmi sonuçlar ise Yüksek Seçim Kurulu'nun olası itirazları incelemesinin ardından açıklanabilecek. 
     Sandıkta geçerli oyların yüzde ellisini bir oyla geçmeyi başarabilen aday, sonuçların Resmi Gazete'de yayınlanmasını izleyen gün Cumhuriyet Meclisi'nde yemin edecek ve Cumhurbaşkanlığı Sarayı'nda düzenlenecek törenle görevi Cumhurbaşkanı Rauf Denktaş'tan devralacak. 
     Adaylardan hiçbirinin gereken oyu alamaması durumunda ise 24 Nisan Pazar günü seçimlerin ikinci turu yapılacak. İkinci turda, birinci turda en çok oy alan iki aday yarışacak. 
     
</TEXT>
</DOC>
