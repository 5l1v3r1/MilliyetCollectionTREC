<DOC>
<DOCNO> 307892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur31.html </URL>
<DATE> 2005/01/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kayıp Trilyon Davası'nda hüküm giyen RP'li eski hükümlü olarak iş arıyor 
</HEADLINE>
<TEXT>

     Kapatılan Refah Partisi'nin RP yöneticilerinin yargılandığı ve kamuoyunda ''Kayıp Trilyon Davası'' olarak bilinen dava sonucu 1 yıl 2 ay hapis cezasına çarptırılan RP'nin Afyon eski İl Başkanı Halil Ürün, eski hükümlü olarak iş arıyor. 
     Halil Ürün hakkında, 12 Aralık 2004 tarihinde tahliye olurken, doldurduğu ve Türkiye İş Kurumu Afyonkarahisar İl Müdürlüğü'ne gönderilen ''Eski Hükümlü İş Başvuru Formu''nu dikkate alan İş Kurumu, Ürün'e başvurusunun kabul edildiğini bildirdi. 
     Aldığı 1 yıl 2 ay hapis cezası nedeniyle avukatlık mesleğinden men edilen Halil Ürün, AA muhabirine yaptığı açıklamada, hayatını sürdürebilmek ve evini geçindirebilmek için çalışmak zorunda olduğunu belirtti. Ürün, AA muhabirine yaptığı açıklamada, şunları kaydetti 
     ''Ben bu cezayı hak etmedim, bunu dün de söylüyordum, bugün de söylüyorum. Benim dosyam, davadaki diğer şahıslardan farklı olmasına rağmen böyle bir ceza aldım. Cezamı çekip tahliye olurken, bizden istenilen tüm belgeleri doldurarak Cezaevi Müdürlüğü'ne teslim ettim. Bunlar arasında, eski hükümlü olarak iş talebimiz de vardı. Bugün bunun cevabı geldi ve başvurumuzun kabul edildiği bildirildi. Şimdi beni eski hükümlü olarak çalıştıracak bir yerden çağrı bekliyorum. Çalışmak zorundayım, çünkü sorumlu olduğum insanlar var.'' 
     
</TEXT>
</DOC>
