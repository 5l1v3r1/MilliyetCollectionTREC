<DOC>
<DOCNO> 329917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo12.html </URL>
<DATE> 2005/04/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Konya'dan gol sesi çıkmadı... 
</HEADLINE>
<TEXT>

     Birinci Süper Futbol Ligi'nde Konyaspor-Denizlispor maçı golsüz beraberlikle sonuçlandı. 
     Geçen yıl geçirdiği trafik kazasında yaşamını yitiren Konyaspor Teknik Direktörü Tevfik Lav'ın ölüm yıldönümü nedeniyle, her iki takımın futbolcuları da maça üzerinde Lav'ın fotoğrafının olduğu formalarla çıktı. Lav'ın anısına yapılan 1 dakikalık saygı duruşunun ardından futbolcuların formalarını değiştirmesiyle maç başladı. 
     14. dakikada orta alandan aldığı pasla topla buluşan Tayfun, Denizlispor ceza alanına girdiği anda sert vurdu. Kalecinin parmaklarıyla son anda engellediği meşin yuvarlak, savunma tarafından uzaklaştırıldı. 
     24. dakikada sağ çaprazdan Altan'ın ortasında, ceza alanında topla buluşan Muhammed Hanifi'nin kötü vuruşunda, meşin yuvarlak kalecide kaldı. 
     Pozisyon zenginliğinin olmadığı maçın ilk yarısı golsüz eşitlikle kapandı. 
     
     İKİNCİ YARI 

     Maçın ilk yarısına göre daha hareketli geçen ikinci yarıya kötü başlayan Konyaspor, yakaladığı pozisyonları gole çeviremedi. Denizlispor ise rakibi karşısında fazla etkili olamadı. 
     46. dakikada Altan'ın sağdan ortasında, ceza alanı içinde topa gelişine vuran Muhammed Hanifi'nin sert şutunda, meşin yuvarlak az farkla auta çıktı. 
     47. dakikada yine Muhammed Hanifi'nin pasında kaleciyle karşı karşıya kalan Altan'ın vuruşunda, kaleci Souleymanou meşin yuvarlığı güçlükle kornere gönderdi. 
     51. dakikada köşe vuruşunu kullananan Güven'in ortasında topa yükselen Ersen Martin, meşin yuvarlağı Timuçin'e aşırttı. Timuçin'in kafa vuruşunda, top kaleci Özden'de kaldı. 
     66. dakikada ceza alanı içinde Altan'ın kafayla indirdiği topa Baliç sert vurdu. Meşin yuvarlak direğin dibinden auta çıktı. 
     80. dakikada soldan ceza alanına giren Baliç'in ortasında, topa yükselen Muhammed Hanifi'nin kafa vuruşunda, meşin yuvarlak az farkla autu boyladı. 
     Maçın kalan dakikalarında da gol olmayınca, karşılaşma golsüz eşitlikle tamamlandı. 
     
     KÜNYE 

     

Stat Atatürk. Hakemler Metin Tokat xx, Fatih Gündoğdu xx, Fatih Kalaycı xx. Konyaspor Özden xxx, Ömer xxx, Suat xx Dk. 46 Camara xx , Tayfun xx, Erhan xx, Yasin xxx, Levent xxx Dk. 71 Zafer Biryol xx , Hasan xxx Dk. 71 Ceyhun xx , Altan xxx, Muhammed Hanifi xx, Baliç xx. Denizlispor Souleymanou xxx, Abraham xx, İbrahim xxx, Burak xx, Mustafa Dk. 12 Mehmet xx , Yaser xx Dk. 46 Ender xx , Güven xx, Mikka xx, Serhat xxx, Timuçin xxx, Ersen Martin xx Dk. 59 Bülent xx . Sarı Kartlar Dk. 21 Baliç, Dk. 46 Ömer Konyaspor , Dk. 45 İbrahim, Dk. 68 Güven Denizlispor .      
     ''DENİZLİSPOR'A KARŞI ŞANSIMIZ TUTMUYOR'' 

     Konyaspor Teknik Direktörü Saffet Susiç, Denizlispor'a karşı şanslarının tutmadığını söyledi. 
     Saffet Susiç, golsüz eşitlikle biten Denizlispor maçından sonra yaptığı açıklamada, Denizlispor ile bu sezon 3 maç yaptıklarını bildirdi. 
     Bu 3 maçta da şanssızlıkları nedeniyle galip gelemediklerini ifade eden Susiç, ''Denizlispor'a karşı şansımız tutmuyor. İyi oynadık ama olmadı. Son 20 dakika 5 forvetle oynadık, başaramadık'' dedi. 
     Denizlispor Teknik Direktörü Giray Bulak ise maçta Suat'ın sakatlanmasının kendisini çok üzdüğünü belirterek, bu dakikadan sonra maçtan koptuklarını söyledi. 
     Dostça bir müsabaka olduğunu ve her iki takımı da bu açıdan kutladığını dile getiren Bulak, ''Biz iyi oynamadık. Konyaspor kazanmak için mücadele etti. Lige verilen 1 haftalık ara preformansımızı kötü etkiledi. İyi oynamadığımız maçtan aldığımız 1 puan çok önemli'' diye konuştu. 
     
</TEXT>
</DOC>
