<DOC>
<DOCNO> 319607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko31.html </URL>
<DATE> 2005/03/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Nema ödemeleri haftaya başlıyor... 
</HEADLINE>
<TEXT>

     Zorunlu Tasarruf nema ödemelerinin 5'üncü taksit ödemelerinin önümüzdeki hafta yapılması bekleniyor. Hazine Müsteşarlığı, ödeme miktarını ve takvimi belirlemek için, 3 Mart'ta açıklanacak enflasyon oranlarını bekliyor. 
     Şubat ayı enflasyon rakamlarına göre, Hazine nemaya uygulanacak katsayı rakamını belirleyecek. Bunun ardından Hazine'nin nakit akışına göre ödeme tarihini tespit ederek açıklaması öngörülüyor. 
     Ödemeler, işveren veya kişisel başvuru şeklinde yapılabilecek. En son taksit ödemesi 8 Aralık'ta yapılmış, tasarrufu teşvik hesap numarasının son hanesi 9 olanlar ilk olarak nemalarını almıştı. Bu kez ödemeler hesap numaralarının son hanesi 1 olanlardan başlayacak. 
     
     ZİRAAT'İN KREDİSİ SÜRÜYOR 

     Öte yandan Ziraat Bankası’nın 9 Şubat'ta başlattığı "Nema karşılığı kredi" kampanyası da sürüyor. İsteyen hak sahipleri, 1.5 yıl beklemeden nemalarını peşin almış olacak. 
     Nema rehinli bireysel krediden şu ana kadar 560 bin kişi yararlandı. 
     
</TEXT>
</DOC>
