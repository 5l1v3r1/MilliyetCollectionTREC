<DOC>
<DOCNO> 349384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy19.html </URL>
<DATE> 2005/06/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AKP'li Fatsa'dan Sezer'e 'atama' yanıtı... 
</HEADLINE>
<TEXT>

     AK Parti Grup Başkanvekili Eyüp Fatsa, kamu görevlerinin vekaletle yürütülmesi konusunda geçmiş hükümetlerden farklı bir uygulamaları olmadığını belirterek, "Hesabını bu iktidar verecekse, kimlerle çalışacağı konusunda tasarrufta bulunma hakkı vardır" dedi. 
     TBMM’de basın toplantısı düzenleyen Fatsa, gündeme ilişkin konulara değindi. Cumhurbaşkanı Ahmet Necdet Sezer’in, Başbakan Recep Tayyip Erdoğan’a kamu görevlerinin vekaletle yürütülmesi konusunda gönderdiği mektubu kamuoyuna açıklamasını nasıl karşıladığı sorusu üzerine Fatsa, tarafların konuyla ilgili düşüncelerine ortaya koyduğunu ifade etti. Konu üzerinde tartışmaların olduğunu belirten Fatsa, şöyle konuştu. 
     "AK Parti, henüz 4 yılını dolduran siyasi bir harekettir. Daha AK Parti ülke gündeminde yokken, bu insanlar Türkiye’deydi. Bunlar Türkiye’nin yetiştirdiği insanlardır, Türkiye’nin bürokratlarıydı. 
     Uzun yıllar bürokrasinin değişik kademelerinde görev almış, Türkiye’nin yetişmiş, seçkin, vasıflı insanlarıydı. Daha önceki iktidarlar döneminde farklı gerekçelerle bu insanlar, aktif hizmetin dışında tutulan insanlardı. Bir çoğu da zaten aktif görevdeydi. AK Parti, herhangi bir yerden yeni bir bürokrat ihdasına gitmemiş, eldeki bürokratlar kimse onlar üzerinden görevlendirme yapmıştır. Bunlar milli sınırlar dışından veya başka gezegenlerden gelmiş kişiler değil, Türkiye’nin yetiştirdiği insanlardır." Fatsa, AK Parti’nin uygulamalarının geçmiş hükümetlerden farklı olmadığını belirterek, yanlış anlaşılacak bir durumun olmadığını söyledi. Fatsa, siyasi iktidarların yaptıkları ve yapamadıkları her şeyin hesabını millete veren kurumlar olduğunu belirterek, "Hesabını bu hükümet, bu iktidar, AK Parti verecekse, öyleyse kimlerle çalışacağı konusunda karar alma ve tasarrufta bulunma hakkı vardır. 
     Geçmiş hükümetlerin de yaptığı aynı şeylerdir. Rutinin dışında yapılan bir şey yoktur" dedi. 
     Bir gazetecinin "sayı olarak biraz fazla galiba..." demesi üzerine Fatsa, geçmiş hükümetler ile AK Parti’nin yaptığı atamalar karşılaştırıldığında bu yargının doğru olmadığının görüleceğini söyledi. 
     Fatsa, "Bizim 2.5 yılda yaptığımız atamaları bizden önceki siyasi iktidarlar ilk 3-6 ayda yaptı, hatta daha fazla bürokrat ataması yapmıştır. O gün bunu makul görenler, bunları hoşgörenlerin bugün aynı hoşgörüyü göstermeleri gerekir" dedi. 
     
</TEXT>
</DOC>
