<DOC>
<DOCNO> 320127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur50.html </URL>
<DATE> 2005/03/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hastanelere "sahte rakı" yüzünden başvuranların sayısı 35'e çıktı 
</HEADLINE>
<TEXT>

     Bayrampaşa'daki bir otoparkta üretilen sahte rakılardan içtikleri gerekçesiyle İstanbul'daki çeşitli hastanelere başvuranların sayısı 35'e çıktı. 
     İstanbul İl Sağlık Müdürlüğü'nden alınan bilgiye göre, hastanelere başvuranların sayısı, Özel Gaziosmanpaşa Hastanesi'ne gelen Necdet Hatipoğlu ve Yüksel Çakıroğlu'nun Yoğun Bakım Ünitesi'ne alınmasıyla 35'e yükseldi. 
     İstanbul genelinde bu olaydan dolayı yoğun bakım servislerinde tutulan hastaların sayısı da 12'ye çıktı. 
     Bu hastalardan Sağlık Bakanlığı Okmeydanı Eğitim ve Araştırma Hastanesi'nde bulunan Hakkı Baş ile sahte rakının imalatını yaptığı gerekçesiyle gözaltına alınan ve rahatsızlanınca Şişli Etfal Eğitim ve Araştırma Hastanesi'ne kaldırılan Tanju K.'nin durumunun ciddi olduğu ifade edildi. 
     Öte yandan, 6 gün önce kendisini askere uğurlayan babası Yaşar Gözümoğlu'nun durumunun ağırlaşması üzerine birliğinden izin alarak İstanbul'a gelen İlker Gözümoğlu, babasının ölüm haberini aldığı Okmeydanı Eğitim ve Araştırma Hastanesi'nde gözyaşlarına boğuldu. 
     
</TEXT>
</DOC>
