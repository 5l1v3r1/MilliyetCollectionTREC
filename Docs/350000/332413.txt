<DOC>
<DOCNO> 332413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo20.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Rus ruletini bırak 
</HEADLINE>
<TEXT>


YAKAN TOP Nilay YILMAZ 


Zalim Yorumcu Can Dark 
FB, Sakarya'da yine son dakika golüyle 3 puanı aldı. Çekirge sıçramaya devam ediyor hala. Ama bu şans hep böyle gitmez Christoph kardeşim. Hooijdonk'u inatçılığından oynatmıyorsun, koskoca camianın kaderiyle Rus ruleti oynuyorsun. Tuncay'ı da futbola küstürdün mü tamamdır canım kardeşim. Sen bakma o galibiyete. Sakaryasporlular, "Acaba bu hafta da Şaban Hoca mı dayak atar" diye gerildiklerinden maça tam motive olamadılar. Hoş, o da gereksiz bir stresti ya neyse. Kimin sırası geldiyse gider dayağını yer. Parayla değil sırayladır zaten o işler. Ama sen bu kafayla gidersen, kafanı öyle bir duvarlara vurursun ki Samet Hoca'yla Yılmaz Hoca'nın araya alıp dövdükleri futbolcudan daha çok hırpalanırsın kardeşim. Hem Stutgart'ın kırsal bölgelerinde çok kullanılan bir deyim vardır, sen de bilirsin "Bu kafayla gidersen askere, zor alırsın teskere." Bu sıralar bu sözü biraz daha düşünsen diyorum canım kardeşim. 
Atom Karınca Çalımbay Hoca. Seni de unuttum sanmayasın. Sakaryaspor'dan 7 yiyen takıma 4 attınız diye uçmayasın, sakın ha. Beşiktaş'ta hangi oyuncu, ne iş yapar anlaşılamıyor zaten. Ahmet Çakar'ın o muhteşem tanımlamasıyla dediği gibi, "Vasattan daha vasat olan" Carew, çok erken uçuşa geçen genç Kartal İbrahim Akın, emekli tapu-kadastro memuru şeklinde sahada dolaşan Sergen, bir senedir uyuyan prens Ahmed Hassan... Hangi birini sayayım. Hem ne güzel yazmış Bilgin Gökberk, "Orta sahada Rıza, defansta Gökhan Keskin daha iyi oynardı, Zeki de orta sahaya canlılık getirirdi..." diye. Ben de naçizane bir katkı yaparak forvete Süleyman Seba'yı öneriyorum. Şu Carew'den daha çok gol atar. Hele 1-2 hafta sıkı hazırlansın görün siz Seba'yı. 
Bundan sonrası için çok dikkatli olmanı tavsiye ediyor ve kulağına küpe olsun diye, bir Can Dark sözüyle yazımı bitiriyorum Atom Karınca "Hayatın sana yaptığı faullerden dolayı serbest atış kazanamazsın" 
Agresif Hagi Efendi'ye özel not Şair dostum T.S. Elliot, "Nisan ki, ayların en zalimidir" der. 
Fair-play ateşiniz hiç sönmesin 

Eğer futbol sadece spor olsaydı, kimse hakkında bu kadar konuşmazdı. 
G. Luceotto 


Haberiniz var mı 

1950 Dünya Kupası elemelerinde Asya grubunda yer alan Hindistan, bir süre sonra finallerden çekilmek zorunda kaldı. Çünkü Hintlilerin futbol ayakkabıları yoktu. Çıplak ayakla oynamak istediler ancak FIFA'nın kuralları buna izin vermedi. 

Parayla saadet olmaz 
Samsun maçından önce de Galatasaraylı futbolculara ödeme yapılmıştı. Trabzon maçından önce de ödeme yapılmış. Yine yenildiler. 
Serhat Ulueren-Telegol, Star 

0 kiloya bu kadar 
Sergen tüm iyi niyetiyle koşuyor, çabalıyor. Daha doğrusu koşmaya çabalamaya çalışıyor. 
Sanlı Sarıalioğlu - Vatan 

Harikasın Tümer 
Sen topun ambalajını iyi yapan adamsın. Oyunu süslüyorsun. Topa istediğin şekli verebiliyorsun. Herkes topla oynuyor, sen iyi bir gününde balonla oynuyorsun. Takunyayla oynayan oyunculardan değilsin. 
Vedat Okyar - Hürriyet 

Tıp tıp tıp 
Hayatımızda 12 saniyeleri tıp tıp tıp geçiriyoruz. Şimdi 12 saniyenin ne kadar önemi var. 
İsmet Badem-ATV 

Olabilir 
Eğer bu seyrettiğim derbi maçıysa, ben de halis muhlis bir astronotum. 
Turgay Renklikurt - Akşam 

1, 2 değil sonsuz 
Çekirge yine sıçradı. Türkiye'de futbol bu kalitede olduktan sonra bu çekirge daha çoook sıçrar. 
Erman Toroğlu - Hürriyet 

Zaman tüneli 

Sahada ya da tribünde ilginç bir anı, bir karşılaşma, şık bir hareket, unutulmazlar arasına yazılacak bir görüntü... Zaman Tüneli'nde tribünler değil, saha sizin.... Aklınıza, elinize, dilinize ne geliyorsa... Yazın yayınlayalım... 

"Hırsı ve yeteneğiyle uzun yıllar Beşiktaş'ta oynayan ve kendi kalesine attığı gollerle ünlenen Recep Çetin, nam-ı diğer Takoz Recep... Bu anı onunla ilgili ama bu defa kendi kalesine gol atmadı... 
1994'te Türkiye A Milli Takımı'nın İsviçre'yle karşılaştığı son derece önemli bir maçtı. Avrupa Şampiyonası grup eleme maçı. İsviçre maça çok iyi başlayarak 16 dakikada skoru 2-0'a getirmişti. Herkes şoktaydı... 
40. dakikada Recep orta sahada topla buluştu. Kafasını kaldırdı, ortasını yaptı... Çok kötü bir ortaydı ama kalecinin hatalı çıkışıyla top aut yerine filelere gitti. Bu defa herkes şaşkındı... En çok da golü atan Recep. 
Takım arkadaşları, onu kutlamak için yanına koşarken Recep'in yarı şaşkın, yarı sevinçli hali birçok futbolseverin h l hafızalarındadır..." 
Umut Aydın 



</TEXT>
</DOC>
