<DOC>
<DOCNO> 314534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur32.html </URL>
<DATE> 2005/02/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Polisten kaçtı, bataklıkta yakalandı 
</HEADLINE>
<TEXT>

     Mersin'in Erdemli İlçesi'nde, şüphe üzerine durdurulan otomobildeki iki zanlıdan biri, otomobille kaçmaya çalıştı. Takip sonucu tarlaya giren ve çamura saplanan otomobilden inerek saklanmaya çalışan zanlı, bataklıkta yakalandı. 
     Emniyet Müdürlüğü yetkililerinden alınan bilgiye göre, Mersin'den Silifke istikametine gitmekte olan Hamza K. yönetimindeki 06 VSE 42 plakalı otomobil, Erdemli girişinde kontrol yapan ekipler tarafından şüpheli görülerek durduruldu. 
     Kontrol sırasında iki kişiden Mustafa A, bir anlık dikkatsizlikten yararlanarak otomobile binerek kaçmaya başladı. Polisin takibe aldığı otomobil, yaklaşık bir saat sonra Erdemli Çamlığı karşısındaki limon bahçesine girdi. Çamura saplanan otomobili terk eden Mustafa A, çevredeki bir bataklıkta saklanmaya çalışırken yakalandı. 
     Yetkililer, yapılan araştırmalar sonucunda, gözaltına alınan iki kişinin Konya Emniyet Müdürlüğü tarafından ''adam öldürmeye tam teşebbüs'' suçundan arandığının belirlendiğini bildirdiler. 
     Yetkililer, otomobilde yapılan aramada, kapıdaki ''zula'' tabir edilen gizli bölümde, 20 gram esrar ve ruhsatsız tabanca ele geçirildiğini kaydettiler. 
     Yetkililer, soruşturmanın sürdürüldüğünü, iki kişinin sorgulanmaları sonrasında adliyeye sevk edileceklerini bildirdiler. 
     
</TEXT>
</DOC>
