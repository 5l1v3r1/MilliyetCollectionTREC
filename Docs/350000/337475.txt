<DOC>
<DOCNO> 337475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur02.html </URL>
<DATE> 2005/04/27/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Liseli mucit depremde elektriği kesen düzenek yaptı 
</HEADLINE>
<TEXT>

     Osmaniye'de bir lise öğrencisi, ''Depremde Elektrik Kesintisi Sağlayan Düzenek Projesi'' ile TÜBİTAK'ın düzenlediği ''Bilgi Projesi Yarışması''nın Türkiye Finali'ne katılmaya hak kazandı. 
     Milli Eğitim Müdürü Mehmet Ayhan, Endüstri Meslek Lisesi'ni ziyaret ederek Okul Müdürü Mahmut Bayrakçı ile projeyi hazırlayan İsmail Ünal'ı başarılarından dolayı kutladı. 
     İsmail Ünal, doğal afetlerde anında elektrik kesintisine gidilememesinin yangınlar başta olmak üzere birçok soruna neden olduğunu dikkate alarak projeyi geliştirdiğini belirtti. 
     TÜBİTAK'ın Çukurova Üniversitesi'nde düzenlediği Araştırma Projesi Yarışması Yer Bilimleri Dalı'nda 32 çalışma arasından projesinin birinci seçildiğinin kendisine bildirildiğini kaydeden Ünal, şöyle devam etti 
     ''Hazırladığım maket evde herhangi bir sarsıntı olduğunda, elektrik tesisatına bağlı bilyeler harekete geçiyor ve elektrikler kesiliyor. Projeyi yaklaşık bir ayda tasarlayıp 2 haftada gerçekleştirdim. 
     Marmara Depremi'nden çok etkilenmiştim. Ülkemizdeki deprem gerçeğinin farkındayım. Bu yüzden depremi önceden bilemiyorsak bile hasarlarını en aza indirebiliriz düşüncesiyle böyle bir projeye giriştim.'' Lise müdürü Bayrakçı da patent için girişimde bulunduklarını, projenin uygulanmasının maliyetinin 500 YTL olarak hesaplandığını kaydetti. 
     
</TEXT>
</DOC>
