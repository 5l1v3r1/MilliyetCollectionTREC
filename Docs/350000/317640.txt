<DOC>
<DOCNO> 317640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur24.html </URL>
<DATE> 2005/02/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Finike ve Kaş'ta bar basıp kadınları taciz ediyorlardı .. 
</HEADLINE>
<TEXT>

     Antalya'nın Finike İlçesi'nde, çıkar amaçlı suç örgütü kurarak, haraç alma, çek-senet tahsilatçılığı, tarihi eser ve silah kaçakçılığı gibi olaylara karıştıkları iddiasıyla ''Bataklık- 2'' adı verilen operasyonla gözaltına alınan 22 zanlı, sorguları tamamlanarak adliyeye sevk edildi. 
     Antalya İl Jandarma Komutanlığı'nca yapılan açıklamada, Antalya'nın Finike, Kumluca ve Kaş ilçelerinde birçok vatandaşın üzerinde baskı, şiddet ve korku yaratarak, haraç alma, çek-senet tahsilatçılığı, gasp ve silahla ölüm tehdidi olaylarına karıştıkları belirlenen, çıkar amaçlı bir suç örgütünün faaliyet gösterdiğinin tespit edildiği bildirildi. 
     Suç örgütünün F.D'nin liderliğinde bölgede faaliyet gösterdiği belirtilen açıklamada, Kaçakçılık ve Organize Suçlar Şube Müdürlüğü ile Finike Jandarma Komutanlığı ekiplerinin istihbarat çalışmalarıyla takibe alınan örgüt lideri ve teşekkülün üyesi 21 kişinin, ''Bataklık-2'' adı verilen ve polis ekipleriyle gerçekleştirilen operasyonlarla yakalandığı hatırlatıldı. 
     
     ONLARCA SUÇLAMA 
     Antalya İl Jandarma Komutanlığı'nın açıklamasında, Finike Jandarma Komutanlığı'nda üç gündür sorgulanan zanlılar hakkında yapılan araştırmalarda, suç örgütü üyesi oldukları iddia edilen 22 zanlının, gece meskene ateş açma, silahla ölüm tehdidi, gasp, dolandırıcılık, çek-senet tahsilatı, uyuşturucu madde ve silah kaçakçılığı, darp, korku, panik ve endişe yaracak şekilde tabanca ile ateş etmek, ev ve işyeri kurşunlama, eski eser kaçakçılığı, haraç alma ve kalpazanlık suçlarına karıştıklarının saptandığı bildirildi. 
     Zanlıların Finike, Kumluca ve Kaş ilçelerinde ''eğlence mekanlarının basarak buralarda çalışan kadınlara silah zoruyla cinsel tacizde bulundukları''nın anlaşıldığı da belirtilen jandarma açıklamasında, suçlamalarla ilgili şu bilgilere yer verildi 
     ''Şahısların, işyeri sahiplerinden silah zoru ile haraç topladıkları, haraç vermeyi kabul etmeyenleri dağa kaldırarak zorla senet imzalattırıp, ayak öptürdükleri belirlenmiştir. Örgüte maddi imkan sağlamak amacıyla İstanbul'dan çalıntı oto getirerek sahte ruhsat düzenleyip, piyasada düşük fiyatla sattıkları belirlenen suç örgütü üyelerinin, ellerindeki kenevir tohumlarını köylü vatandaşlara ektirmek suretiyle esrarı turizm beldelerinde piyasaya sürdükleri tespit edilmiştir. Ayrıca kendilerinin imal ettikleri sahte altınları satarak dolandırıcılık yapan şahısların, karıştıkları olaylarda kendilerini olay dışında göstermek için, tanıkların ifadelerini baskı ve zor kullanarak değiştirmeye zorladıkları saptanmıştır.'' Operasyonda 8 tabanca, 6 av tüfeği, 150 fişek, 7 bıçak, 376 senet, 5 açık senet, çalıntı araç, Roma Dönemi'ne ait 32 adet sikke ve 1 kilogram esrarın ele geçirildiği bildirilen açıklamada, zanlıların sorgularının tamamlanarak Finike Cumhuriyet Savcılığı'na sevk edildiği belirtildi. 
     Adliyeye sevk edilen F.D, S.D, V.D, M.E, C.E, E.E, A.D, H.S, A.O, Ç.E, M.B, A.D, İ.G, İ.H.E, S.D, D.D, O.O, M.Y, Ç.Ö, Y.T, A.Ö, ve H.T'nin ifadeleri savcılık tarafından sabah saatlerinde alınmaya başlandı. 
     
</TEXT>
</DOC>
