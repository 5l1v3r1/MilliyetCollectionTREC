<DOC>
<DOCNO> 333027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo30.html </URL>
<DATE> 2005/04/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yılmaz Vural PFDK'nın verdiği cezaya itiraz edeceğiz... 
</HEADLINE>
<TEXT>

     Ankaragücü Teknik Direktörü Yılmaz Vural, ''Ceza Kurulu ve sevgili medya, zora girmemiz için elinden geleni yaptı'' dedi. 
     Ankaragücü, Büyükşehir Belediyesi Ankaraspor maçının hazırlıklarını sürdürdü. Cemal Aydın Spor Kompleksi'nde, Teknik Direktör Yılmaz Vural yönetiminde yaklaşık 1,5 saat süren antrenmanda futbolcular, düz koşunun ardından çift kale maç yaptı. 
     Teknik Direktör Vural, antrenman öncesi yaptığı açıklamada, Sakaryaspor maçında yaşanan olaylar sonrası Profesyonel Futbol Disiplin Kurulu PFDK tarafından verilen cezalara değinerek, Kurul'un vermiş olduğu kararla bir takımın zora girmesine yardımcı olduğunu savundu. Cezaya kesinlikle itiraz edeceklerini belirten Vural, ''Bu tür olayların örnekleri var ve hiç birisi karşılık bulmadı. Sevgili medya bu konuda bir hayli istekli davrandı ve ceza almamıza yardımcı oldu'' dedi. 
     Bu cezanın bir takımın kaderini belirleme cezası olduğunu iddia eden Vural, böyle bir olayın Türkiye'de ilk defa olmadığını, kimin nasıl ceza aldığının ortada olduğunu belirterek, kendisinin bundan böyle kurumlara saygısının kalmadığını söyledi. 
     Sakaryaspor maçında yaşanan olaylardan sonra futbolcularıyla arasında bir sorun bulunmadığını da anlatan Vural, şunları söyledi 
     ''Futbolda bu tür olaylar olur. Oyuncularımla aramda hiçbir sorun yok. Yaşanan olaylar geride kaldı. Artık Ankaraspor maçını kazanarak son 6 haftaya rahat girmekten başka bir şey düşünmüyoruz. Bu maçtaki en büyük sıkıntımız saha içinde teknik ekibin olmayışı. Yardımcım, söylemediği bir küfür nedeniyle ceza aldı ve o da benimle beraber maçı tribünden izleyecek. Ankaraspor maçında teknik kadrosu, doktoru ve 4 oyuncusundan eksik bir takım sahada olacak. Ancak oyuncularım bu haksızlığa karşı, sahada sergiledikleri futbolla tepkilerini göstereceklerdir.'' 
     
</TEXT>
</DOC>
