<DOC>
<DOCNO> 323148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun10.html </URL>
<DATE> 2005/03/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de yeni terörle mücadele yasası kabul edildi... 
</HEADLINE>
<TEXT>

     İngiltere'de bir haftadır parlamento ve Lordlar Kamarası'nda tartışılan terörle mücadele yasasının dün gece kabul edilmesinin ardından, İçişleri Bakanı Charles Clarke, Belmarsh hapishanesinden tahliye edilen yabancı uyruklu 10 terör zanlısının ''ev hapsine'' alınmasıyla ilgili emri imzaladı. 
     Eski terörle mücadele yasasının yürürlük süresinin dolmasıyla birlikte perşembe ve cuma günleri hapishanelerden tahliye edilen yabancı zanlılar, yeni yasa uyarınca evlerinden çıkamayacak, elektronik pranga takmak zorunda kalacak, bu zanlıların telefon ve internet haberleşmelerine kontrol ve sınırlamalar getirilecek. 
     Bu arada terör zanlılarına ev hapsi verilebilmesine olanak tanıyan tartışmalı terör yasasının, ancak Başbakan Tony Blair'in büyük tavizler vermesiyle parlamentoya kabul ettirilebilmesi, İngiliz basını tarafından ''Blair'in boyun eğmesi'' olarak nitelendi. Blair, yasayı kabul ettirebilmek için parlamentoya, ''yasanın bir yıl içinde yeniden revize edilmesi, gerekirse değiştirilmesi veya tümüyle yürürlükten kaldırılması için gerekeni yapacağı'' konusunda söz verdi. 
     Bir hafta boyunca Avam Kamarası ile Lordlar Kamarası arasında gidip gelen ve üzerinde 30 saat görüşmeler yapılan yeni terörle mücadele yasası, İngiltere'de en çok tartışılan yasalarından biri oldu. 
     
</TEXT>
</DOC>
