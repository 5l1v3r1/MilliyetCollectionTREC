<DOC>
<DOCNO> 321753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun08.html </URL>
<DATE> 2005/03/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ramadi'de Ebu Garib benzeri görüntüler 
</HEADLINE>
<TEXT>

     The Palm Beach Post gazetesinin ele geçirerek internet sayfasında yayımladığı ve Florida ulusal muhafız birliğine bağlı askerlerin geçen yıl çektiği ''Ramadi Çılgınlığı'' adı verilen filmdeki sahnelerin birinde, yaralı ve acı çektiği açıkça görülen bir Iraklının üzerine silahını doğrultan bir Amerikan askerinin, kameraya bakarak, ''Bana ateş etti'' dediği ve ardından yaralıyı tekmelediği görülüyor. 
     Bir diğer sahnede, başından yaralanmış bir Iraklının ''kameralara gülümsemesi'' isteniyor. 
     Video filminde ayrıca, elleri arkadan kelepçelenmiş ve sıraya sokulmuş mahkumlara bir dış ses tarafından üç kere ''pis tipler'' diye hitap ediliyor. 
     Filmde, ayrıca gece saatlerinde askerlerin bir kamyonu kontrol ederken şoförünün ölmüş olduğunu fark ettikleri ve ardından askerlerden birinin, cesedin elini dürterek, ''Bekleyin, ona 'günaydın' dedirteceğim'' diye konuştuğu görülüyor. 
     Bir diğer görüntüde ise, güçlü bir patlamanın ardından yanmış ve parçalanmış cesetler tekmeleniyor. 
     Video kasetindeki görüntülerle ilgili askeri soruşturma açılmış, soruşturma sonunda ordu, askerlerin ''uygun olmayan davranışlarda bulunduğu, ancak bu davranışların suç unsuru teşkil etmediği'' yargısında bulunarak, askerlerin suçlanmamasına karar verdiği bildirildi. 
     Bu arada, ''American Civil Liberties Union'' adlı kuruluşun başkanı Anthony Romero, bu filmin bağımsız bir komisyon tarafından incelenmesi ve kongre üyelerinin olayı soruşturması talebinde bulundu. 

     
</TEXT>
</DOC>
