<DOC>
<DOCNO> 308037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun28.html </URL>
<DATE> 2005/01/20/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
AB'den İsrail'e ateşkes çağrısı... 
</HEADLINE>
<TEXT>

     AB Dönem Başkanı Lüksemburg'un Dışişleri Bakanı Jean Asselborn, Filistinli örgütlerin ateşkes kararı almaları halinde, İsrail'in de bu ateşkese uyması çağrısında bulundu. 
     Gazze'de Filistin Devlet Başkanı Mahmud Abbas ile görüşen Asselborn, görüşmeden sonra Filistin Dışişleri bakanı Nebil Şaat ile düzenlediği basın toplantısında, ''Filistin tarafındaki ateşkes, İsrail tarafında da bir ateşkesi gerektirir. İsrail ile Filistin arasında bir ateşkes anlaşması sağlanması için, İsrail'in Filistin güvenlik güçlerinin sınıra ve kentlerde konuşlanması fikrini kabul etmesi gerekir'' dedi. 
     Asselborn, Filistinli silahlı gruplarla bir anlaşmanın, Filistin ile İsrail arasındaki bir güvenlik anlaşmasıyla beraber olması gerektiğini söyledi. 
     
</TEXT>
</DOC>
