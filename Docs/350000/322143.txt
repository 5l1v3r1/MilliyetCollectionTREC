<DOC>
<DOCNO> 322143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun39.html </URL>
<DATE> 2005/03/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İsrail ve Filistin anlaşamadı 
</HEADLINE>
<TEXT>

     Batı Şeria'daki Filistin kentlerinden Eriha'nın güvenlik kontrolünün Filistinlilere devrine ilişkin bugün yapılan görüşmelerden bir sonuç çıkmadı. 
     Öğleden sonra biraraya gelen İsrail ve Filistinli komutanların toplantısı, anlaşmaya varılamadan sona erdi. 
     Eriha'nın bugün öğleden sonra Filistin tarafına devri bekleniyordu. 
     İsrail ordu radyosu, tarafların bu gece ilerleyen saatlerde yeniden biraraya geleceklerini duyurdu. 
     İsrail Ordusu'nun Ürdün Vadisi Tugayı Komutanı Tuğgeneral Tal Russo ile Batı Şeria'daki Filistin Kuvvetleri Komutanı General Hacı İsmail arasında yapılan görüşmelerle ilgili bilgi veren İsrailli kaynaklar, görüşmede Filistin tarafının ileri sürdüğü taleplerin kabul edilemez olduğunu belirtti. 
     Filistinlilerin, kentin etrafındaki askeri kontrol noktalarının kaldırılmasını istedikleri ifade edildi. 
     Batı Şeria'da, çoğu Nablus'ta 12 askeri kontrol noktası olduğu belirtiliyor. 
     İsrail Savunma Bakanı Şaul Mofaz ile Filistin Devlet Başkanı Mahmud Abbas, dün Gazze Şeridi'ndeki Erez kontrol noktasında biraraya gelerek, Tel Aviv'de 25 Şubattaki intihar eyleminden sonra askıya alınan 5 Filistin kentindeki güvenlik kontrolünün Filistin'e devri konusunda uzlaşmaya varmışlardı. 
     Mofaz, Eriha ve Tulkarim'in kısa sürede Filistinlilere devredileceğini söylemişti. 
     İsrail ordu radyosuna açıklama yapan Savunma Bakanlığı üst düzey yetkililerinden Amod Gilad da, Eriha'nın devrinin ''bugün de, birkaç gün içinde de olabileceğini'' belirtmişti. 
     Eriha'nın ardından, Tulkarim'in de hemen Filistin Yönetimi'ne devredilmesi bekleniyor. 
     Devri öngörülen diğer Filistin kentleriyse Beytüllahim, Kalkilya ve Ramallah. 
     
</TEXT>
</DOC>
