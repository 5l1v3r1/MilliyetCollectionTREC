<DOC>
<DOCNO> 327129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur19.html </URL>
<DATE> 2005/03/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Alkollü sürücüyü "eğitim olmadan" ehliyet yok 
</HEADLINE>
<TEXT>

     Türkiye'de her yıl 9 bin kazaya neden olan alkollü sürücüler, ikinci kez el konulan ehliyetlerini geri alabilmek için artık ''Sürücü davranışlarını geliştirme eğitimi''ne katılmak zorunda. 
     AA muhabirinin sorularını yanıtlayan İstanbul İl Sağlık Müdürlüğü Ruh Sağlığı ve Sosyal Hastalıklar Şubesi'nden sorumlu Müdür Yardımcısı Abdulkadir Tabo, Sağlık Bakanlığı ile Karayolları Genel Müdürlüğü arasında imzalanan protokole dayanılarak bakanlıkça ''Sürücü davranışlarını geliştirme eğitimi yönetmeliği'' çıkarıldığını söyledi. 
     Bu yönetmeliğin ''Karayolları Trafik Kanunu'nun 48'inci maddesine göre, ikinci defa geçici olarak sürücü belgeleri alınan sürücülere sürücü davranışlarını geliştirme eğitimi verilmesi'' konusunu içerdiğini anlatan Tabo, eğitimlerin 30 ilde il sağlık müdürlüklerince yürütüleceğini bildirdi. 
     İstanbul'da bunu kendilerinin düzenleyeceğini ifade eden Tabo, şunları kaydetti 
     ''Eğitimde amaç, kişiyi alkolle ilgili yaşanan problemler konusunda bilgilendirmek, bilinçlendirmek. Alkolün etkisi, zararları, yol açtığı ruhsal ve fiziksel yan etkiler, davranışlar üzerindeki etkilerini aktararak, kişilerin bu davranışı tekrarlamasına engel olmak. Alkol ve diğer uyuşturucu maddeler şuuru ve hareket serbestliğini etkilediği için insanı sonuçlarını öngöremeyecek davranışlara sevk eder. Dolayısıyla o davranışların sonuçlarından başka insanlar zarar görür. Ve kişinin bu davranışı tekrarlama olasılığı da vardır.'' 
     
     EĞİTİM 
     Önümüzdeki ay başlamayı planladıkları eğitimin birer psikiyatrist, psikolog, pratisyen hekim ve trafik eğitimcisi tarafından verileceğini, emniyetle de koordineli çalışacaklarını vurgulayan Tabo, sözlerini şöyle sürdürdü 
     ''Eğitim öncesi katılımcıların psikiyatrist tarafından ruhsal durum muayenesi yapılacak, psikolog tarafından da psikometrik testler uygulanacak. Ardından 1 aylık teorik eğitime geçilecek. Daha çok interaktif geçecek derslerde katılımcılara, alkol, alkolün etki ve zararları, sonuçları, fiziksel ve ruhsal etkileri anlatılacak. Bir ay sonra yapılacak sınavın ardından kişinin tekrar ruhsal muayenesi gerçekleşecek. Bundan sonra katılımcılar psikiyatrik takibe alınacak. Belli periyotlarla muayeneye gelecek, yine testler uygulanacak. 
     Üç ay sonra hekimin ve eğitmenlerin kanaati olumluysa sertifika verilecek. Ancak kişinin riskli grup içinde, bu davranışları tekrar sergilemeye de meyilli olduğu kanaatine varılırsa, sertifika verilmeyecek. Kişi isterse bir sonraki eğitime tekrar katılabilecek.'' 
     
     EHLİYETİNE EL KONULAN SÜRÜCÜLERE ÇAĞRI 
     İl Sağlık Müdür Yardımcısı Abdulkadir Tabo, İstanbul'da alkol nedeniyle ehliyetlerine ikinci kez geçici olarak el konulan sürücülere çağrıda bulunarak, şöyle dedi 
     ''Yasaya göre alkol alarak araç kullandığı tespit edilen sürücünün ilk tespitinde 6 ay, ikinci tespitinde 2 yıl ehliyetine el konuluyor. Kişi, bu süre sonunda gidip ehliyetini alabiliyor. Ancak artık bu eğitimi görmeden ehliyetini geri alamayacak. Bu nedenle en kısa sürede İl Sağlık Müdürlüğü'ne başvurmalarını istiyoruz. Bir sıralama yapacağız ve zamanı bitmeye en yakın olanlardan başlayarak gruplar oluşturacağız.'' Bir yıl içinde 250-300 kişiye bu eğitimi vermeyi planladıklarını anlatan Tabo, eğitim ücretinin ise bir defaya mahsus 250 YTL olduğunu sözlerine ekledi. 
     
</TEXT>
</DOC>
