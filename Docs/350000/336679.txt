<DOC>
<DOCNO> 336679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko45.html </URL>
<DATE> 2005/04/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
ABD'li Goldberger Türkiye, dünyanın üçüncü büyük pamuk alıcısı 
</HEADLINE>
<TEXT>

     ABD Büyükelçiliği Ekonomik İşler Müsteşarı Thomas Goldberger, Türkiye ile ABD arasındaki ilişkilerin gelişmesinden dolayı memnunluk duyduklarını bildirdi. 
     ABD Pamuk Konseyi tarafından Antalya'da düzenlenen ''ABD Pamuk Sempozyumu''na katılan Goldberger, Antalya Ticaret ve Sanayi Odası ATSO Başkanı Kemal Özgen'i makamında ziyaret etti. 
     Türkiye'nin ABD'ye önemli oranda tekstil ihracatı gerçekleştirdiğini, ABD'nin de Türkiye'ye pamuk ihracatı yaptığını belirten Goldberger, Türkiye ile ABD arasındaki ilişkilerin gelişmesinden dolayı memnuniyet duyduklarını kaydetti. 
     Goldberger, şöyle konuştu 
     ''Bir yandan Antalya'da yatırım imkanlarını da araştırıyoruz. ABD ile Antalya arasındaki mesafeler çok uzun olmasına rağmen, Antalya'ya gelen ABD'li turist sayısı artırılabilir. Türkiye, turizm sektöründe çok önemli bir konuma sahip. Türkiye çok büyük pamuk üreticisi ve tüketicisi durumundadır. Türkiye'nin bu konuda bir dengesizliği var. Türkiye, Çin ve Meksika'dan sonra dünyanın üçüncü büyük pamuk alıcısıdır.'' Kemal Özgen de, ATSO olarak Türk kamuoyunun önemli bir kısmı gibi ABD ile siyasi ve ekonomik ilişkilere özel bir önem verdiklerini söyledi. 
     ABD ve Türkiye'nin uluslararası coğrafyada birbirlerine ihtiyaç duyan, gelecekte de duyacak iki ülke olduğunu beliren Özgen, Türk kamuoyunun, ABD ile ilişkilerin dostluk ve karşılıklı çıkarlar temelinden gelişmesinden yana olduğunu kaydetti. 
     Özgen, ''Duygusal bir yapıya sahip olan Türk kamuoyunun ABD'den güçlü beklentileri olması normaldir. Bu nedenle ABD'den Türkiye'ye doğru bir açılım politikasında fayda görüyoruz'' dedi. 
     Antalya'nın 6 milyar dolar katma değer üreten bir ekonomiye sahip olduğunu anlatan Özgen, ABD'li konuğuna bölge ekonomisi hakkında bilgi verdi. 
     ABD'den Antalya'ya turist sayısında artış beklediklerini vurgulayan Özgen, ''2003 yılında Antalya'ya gelen ABD'li turist sayısı 5 bin iken, geçen yıl 12 bine çıkmış. Bu sayının daha da artmasını temenni diyoruz. ABD ile özellikle kruvaziyer turizmde ilişkilerimizin gelişmesini arzu ediyoruz'' diye konuştu. 
     ATSO Başkanı Özgen, konuk ABD Büyükelçiliği Ekonomik İlişkiler Müsteşarı Golberger'e Antalya'yı tanıtıcı broşür, CD ve çeşitli hediyeler verdi. 
     
</TEXT>
</DOC>
