<DOC>
<DOCNO> 306129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko33.html </URL>
<DATE> 2005/01/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bilgin Bireysel kredilerde sabit faiz zorunluluğu bence tehdittir 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, daha güçlü bir banka için operasyonel verimliliği ile bankacılık hizmet gelirlerinin artırılması, sermayenin kıt olduğu gerçeği ile risk yönetimi ve risk koklamanın önem kazandığı bir dönemin kendilerini beklediğini söyledi. 
     Bilgin, Ekonomi Muhabirleri Derneği EMD üyeleriyle düzenlediği ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısında yaptığı konuşmada, ölçek ekonomilerinin önem kazandığını ve bu süreçte bankaları yeni bir bankacılık ortamının beklediğini bildirdi. 
     Bilgin şöyle devam etti 
     ''Güçlü kurumlar, Biz kendimizi güçlü bir kurum olarak görüyoruz , kendilerine seçenek yaratırlar. Zayıf kurumlar ise sunulan seçeneklerden birini seçmeye çalışırlar. Biz kendimize bir seçenek yaratıp bu seçeneklerden seçme yapıyoruz. Bize sunulan seçeneklerden seçim yapmıyoruz. Bu da sektörü en yakından takip eden bir kurum olarak hakkımızdır diye düşünüyoruz.'' 
     
     SABİT FAİZ ZORUNLULUĞU 
     ''Bireysel kredilerdeki sabit faiz zorunluluğu bence bir tehdittir'' diyen Bilgin, bankaların gerçek anlamda risk hesaplaması yapamadığını, Tüketiciyi Koruma Kanunu gereği sabit faiz uygulamak zorunda olduğunu belirtti Bilgin, şöyle dedi 
     ''Biz şunu öneriyoruz. İlgili bakanlıklar ile yazışmalarımızı yaptık. Sabit faiz yanı sıra değişken faiz seçeneği de müşterilere sunulmalı ve bankalarımız ve müşterilerimiz hangisini seçmek istiyorlarsa ona göre kredilerini seçmeli. Çünkü bu bankalarımızı sabit bir kıymet veya gayrimenkul gibi oraya fikslemekte, hareket alanlarını daraltmaktadır.'' 
     
     BDDK KARARLARININ DENETİMİ 
     BDDK kararlarının yerindelik denetiminin bu kurumu hareketsiz bırakabilme tehlikesini taşıdığını söyleyen Bilgin, şunları kaydetti 
     ''Kurum'un 2 sene önce aldığı kararlar şu olsaydı. Bu olabilirdi. Siz bunu yapmadığınız için böyle oldu gibi değerlendirmeler ile 3,4 sene sonra değerlendirmesi bu kurumu iş yapamaz bir konuma, risk almaz bir konuma getirebilir. Bu da hem Kurum için hem de bankacılık için bence en önemli tehditlerden biridir.'' 
     
     TEMEL ÖN KOŞUL 
     BDDK'ın temel ön koşulunun istikrar ortamının devamı olduğunu, bunun olmaması halinde bütün beklentilerinin geçersiz olacağını ifade eden Bilgin, enflasyondaki gerilemenin devam ettiğini, oksijen çadırının kalkmış durumda olduğunu söyledi. 
     Maliyetleri yeterince ölçmeyen, operasyonel hataların göze batmasını engelleyen bir dönemin bitmiş durumda olduğunu belirten Bilgin, ''Bankalarımız aslında geçmiş dönemde büyümediler. Bence şiştiler. Ama gelecek dönemde bankalarımız gerçek anlamda büyümeye başlayacaklar. Verimlilik artışı ise en önemli konulardan biri. rekabet daha iyi, daha hızlı ve ucuz için'' diye konuştu. 
     
     PERSONEL GİDERLERİ 
     Bankaların personeli işten çıkarmakla, bazı giderlerini, aydınlatma, ısıtma giderlerini düşürmek ile kar elde ettiklerini düşündüğünü dile getiren Bilgin, bunların kontrol edilebilir maliyetler olduğunu söyledi. Bilgin şöyle devam etti 
     ''Bunlarda da bir indirime gidilebilir. Ancak bankacılık bu noktada sınıra ulaşmıştır. Kar bundan sonra gelir yaratacak aktiviteler ile elde edilebilir. Personeli işten çıkarma ile kar elde etmenin veya gelirleri artırmanın sınırına gelinmiştir. Doyum noktasına ulaşılmıştır. Bankalarımız eğer bu faaliyetlerle bu gibi politikalar ile faaliyetlerine devam edeceklerini düşünüyorlarsa yanılıyorlar. Gelir yaratamayan bankalarımız sistemdeki yerlerini bir daha düşünmeleri gerekir''. 
     Bilgin, 2005 yılı ve sonrası için bankaların ve BDDK'nın en zorlu görevinin, düşük enflasyon ortamında başarılı olmak olduğunu, bunun için gayret göstermek gerektiğini, bu ortama uyum sağlamak olduğunu vurguladı. 
     
     AKTİF BÜYÜKLÜK 
     Bilgin, 2004 yılı sonunda 224 milyar dolar olan bankaların aktif büyüklüğünün, yıllık ortalama yüzde 15-17 oranında bir büyüme ile 2008 sonunda yaklaşık 350 milyar dolar düzeyinde olmasını beklediklerini belirtti. 
     Bu artışta kredilerin önemli bir rol oynayacağını bildiren Bilgin, kredilerin payının menkul değerlerden daha fazla bir orana geçmesini öngördüklerini kaydetti. 
     BDDK Başkanı Bilgin, ''Mevduatın krediye dönüşüm oranı maalesef 2008 yılında 1980 yılını belki yakalayabilecek. Yüzde 95 oranlarını bulmasını tahmin ediyoruz. Bu bir zor süreç ama trend bizim tahminlerimize göre bu şekilde'' dedi 
     
     BANKA BİRLEŞMELERİ 
     Bugün olduğu gibi bundan sonra da büyük, orta ve küçük ölçekli bankaların olacağını anlatan Bilgin, şöyle devam etti 
     ''Bu devam edecek. Oligopol piyasa etkinliğini devam ettirecek. Ancak enflasyonun düştüğü ortamda, ölçek ekonomilerine dikkat etmeyen, verimlilik artışı sağlayamayan bankalar yol haritalarını bir kez daha gözden geçirmek zorunda olacaklar. Gözden geçiriyorlar. Bu birleşme olabilir. Yabancı bir ortak olabilir. Bunu çok iyi dizayn etmeleri gerekir. BDDK bankaları birlemeye zorlamalı mı Evet. Bankalarda eğer bir sorun varsa, bizim analizlerimizde ve Bankalar Kanunu'nun belli maddeleri kapsamında ise zorlarız. Ama bankalarda eğer herhangi bir sorun yoksa bunu patronların vereceği bir karardır. Geleceği öngörerek yapacakları bir değerlendirmedir. Teşvikler getiririz getirmeye çalışırız. Aslında şu anda da bankaların birleşmesi için oldukça güçlü, kapsamlı teşvikler mevcuttur. Yeter ki istek veya bu yönde politika seçeneği olsun.'' 
     
     YABANCI BANKALAR 
     Bilgin, kendi öngörüsüne göre 2-3 yıl içinde yabancı bankaların payının yüzde 30'lar düzeyine çıkacağını düşünmekte olduğunu, 2005 yılında bu oranın en az yüzde 15-20 düzeyine çıkacağını öngördüğünü ifade ederek, şöyle dedi 
     ''BDDK için yabancı bankaların Türkiye'ye gelmesinde bir sınır var mı Hem hayır hem de evet. Hayır. Çünkü bankacılık mevzuatımızda herhangi bir sınır yok. İsteyen banka isteyen banka ile birleşebilir. Satın alma işlemlerine girebilir. 
     Evet. Bir sınır var. O sınır ekonomik ortam, Türkiye'nin içinden geçeceği koşullar, milli bankaların bu ülkede olması gerçeği. Buna en azından benim ve ekibimin inanmış olması gerçeği sınırı koyacaktır. Bu sınırı gelecek dönemde bankacılık sisteminin yapısı ve ekonominin gidişatı belirleyecektir.'' 
     
</TEXT>
</DOC>
