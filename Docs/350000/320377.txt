<DOC>
<DOCNO> 320377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy25.html </URL>
<DATE> 2005/03/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Araştırma Komisyonu eski MHK başkanlarını dinledi... İşte konuşulanlar... 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, Merkez Hakem Komitesi MHK Başkanı Sabri Çelik ile eski başkanlar Ertuğrul Dilek ve Bülent Yavuz'u dinledi. 
     AK Parti Ankara Milletvekili Haluk İpek başkanlığında toplanan Araştırma Komisyonu, ilk olarak MHK eski başkanlarından Ertuğrul Dilek'i dinledi. Dilek, yaklaşık 1.5 saat süreyle bilgi verdiği komisyondan ayrılırken gazetecilerin sorularını yanıtladı teşvik ve şike olaylarına TBMM'nin el atmasının kendilerini ümitlendirdiğini söyledi. Sonunda Türkiye'deki şike ve teşvik iddialarının sonuçlanacağına inandığını belirten Dilek, ''Komisyon üyeleri iyi çalışma yapıyorlar. Şiddet Yasası ile bir adım atıldı. Komisyonu inançlı gördüm. Türkiye'de var olan, ancak güç olan şeyler. Komisyon üyeleri, güç olanı kolay yapmaya çalışıyorlar. Bu tür şeylerin kökünün kazınacağına inanıyorum'' dedi. 
     Türkiye'de teşvik ve şike yapıldığını iddia eden Dilek, ''Bunları yapanları isim vermeden söylüyoruz. Kanaatin rol oynaması çok önemli. Hakem yazsa da yaptırımı yok. Futbolcular önce 'var' diyorlar, sonra 'yok' diyorlar. Demek ki bazı güçler var'' görüşünü dile getirdi. 
     Komisyon daha sonra, eski MHK Başkanı Bülent Yavuz'u dinledi. Yavuz, komisyondan ayrılırken herhangi bir açıklama yapmadı. 
     
     ''BİZE ULAŞAN İDDİA YOK'' 
     MHK Başkanı Sabri Çelik de komisyona yaklaşık 1.5 saat bilgi sundu. Çelik, komisyondan ayrılırken, öncelikle Meclis'e hayatında ilk kez geldiğini ifade etti. İçeride konuşulanları anlatmasının etik olarak yanlış olacağını belirten Çelik, ''Bilgimize başvurdular. Kendilerine bildiklerimizi anlattık. Sonuç alınacağına inanıyorum. TBMM Komisyonu'na inanan bir kişiyim. Şu dönem itibariyle bize şike ve teşvik iddiaları ulaşmadı. Eksiklik yasada veya uygulamada olabilir'' dedi. 
     
</TEXT>
</DOC>
