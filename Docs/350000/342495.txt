<DOC>
<DOCNO> 342495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun19.html </URL>
<DATE> 2005/05/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Suriye, Irak sınırına askeri yığınak yaptı... 
</HEADLINE>
<TEXT>

     Suriye, Amerikan ordusunun yakındaki bir Irak bölgesinde başlattığı geniş çaplı askeri operasyonun ardından, Irak sınırına askeri yığınak yaptı. 
     Bu bölgede yaşayan görgü tanıkları, Irak tarafındaki El Kaim kasabasının bulunduğu bölgeden topçu ve savaş uçaklarının şiddetli bombardıman sesinin gelmekte olduğunu belirttiler. 
     Askerlerle dolu Suriye zırhlı araçlarının sınır bölgesine gittiğini belirten bölge sakinleri, durumun çok gergin olduğunu ve yaklaşık bir haftadan bu yana El Kaim bölgesine ve Irak’ın Husayba kasabasına yönelik Amerikan bombardımanından ötürü endişeli olduklarını kaydettiler. 
     Bölgede yaşayan Suriyeli köylüler, "bombardıman ve uçakların gürültüsü yüzünden geceleri gözlerine uyku girmediğini" söylediler. 
     Amerikan ordusu, 7 Mayıs’ta Ürdünlü Ebu Musab Zerkavi’nin adamlarına yönelik yardımı engellemek üzere, Irak’ın batısında bulunan Suriye sınırındaki bölgede büyük bir operasyon başlatmıştı. 
     
</TEXT>
</DOC>
