<DOC>
<DOCNO> 339554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko47.html </URL>
<DATE> 2005/05/04/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Dinç Bilgin Başta özgürlüğüm herşeyimi kaybettim 
</HEADLINE>
<TEXT>

     Sabah Gazetesi’nin kurucusu ve TMSF’ye devredilen Etibank’ın eski sahibi Dinç Bilgin, TMSF ile Merkez Grubu arasında yapılan protokol ile şirketlerinin Etibank’tan kullandığı kredilerin, artık aksi söylenmeyecek bir düzeyde yüzde 100’ün üzerinde güvence altında olduğunu bildirdi. 
     Bilgin, yaptığı yazılı açıklamada, TMSF’nin dünkü açıklamasında yer alan "17 Kasım 2003 tarihli protokol ve imzalanan yeni protokol ile Dinç Bilgin’in hakim ortağı olduğu Etibank’a olan borçları teminat altına alınmıştır" cümlesiyle, "yıllardır anlatamadığı bazı konuları kamuoyu ile paylaşmak ihtiyacı hissettiğini" kaydetti. 
     Hakkındaki bütün "ağır ve mesnetsiz" suçlamaların Etibank’tan grup şirketlerinin kullandığı tüm krediler üzerine olduğunu anlatan Bilgin, "Dün TMSF ile varılan anlaşma ve yapılan açıklama ile kamuoyuna duyurulan protokolün anlamı ise bu suçlamalara neden olan hesabın yani anapara ve birikmiş olağanüstü faizlerle şişirilmiş borcun tamamen güvence altına alınması yani benim açımdan kapatılmasının mümkün hale gelmesidir" dedi. 
     110 yıldır gazete çıkaran bir ailenin ferdi olarak Türkiye’nin iki 
     büyük basın grubundan birinin kurucusu, yöneticisi ve sahibi olduğunu ifade eden Bilgin, şunları kaydetti "1977 yılından 2000 yılına kadar süren bir banka satın alınması sonrası başıma büyük bir felaket geldi. 31 aylık bir banka sahipliği sürecinden sonra başta özgürlüğüm her şeyimi kaybettim. Özelleştirmeden, kendi kaynaklarımı zorlayarak kamuya ödediğim çok yüksek paralarla, yaşaması mümkün olmadığını ve benim bir maceraya itildiğimi sonradan öğrendiğim bir banka aldım. Nitekim bu banka 31 ayda geldiği yere, yani kamuya beni batırarak geri döndü. Bu olaylara sebep olanlar, elbette üstüme atılan suçlamalar sonrası şahsıma açılan davalarda ve şimdiye kadar defalarca değişen mahkemelerde ortaya çıkacak." 
     
     "TALEP EDİLEN BORÇLARI KAYITSIZ ŞARTSIZ KABUL ETTİM" 
     Dinç Bilgin, Etibank’a el konulduğu ilk günden itibaren her şeyin sorumluluğunu üstüne aldığını belirttiği açıklamasında, "Ben itibarı için yaşayan ve mesleğim ile sonuçta bu ülke insanının daha iyi, daha demokratik, daha yüksek bir yaşam standardında yaşaması için çaba gösteren, medyada çok seslilikle toplum düzenine ve demokrasimize bir nebze olsun katkıda bulunmaya çalışan bir insanım" görüşlerine yer verdi. 
     Üzerindeki "haksız ve ağır suçlamalar" karşısında tek çözüm yolunun kendisinden talep edilen meblağın ödenmesi ve kurduğu basın grubunun çalışması olduğunu dile getiren Bilgin, şöyle devam etti 
     "Etibank’a grup şirketlerimin değersizliği ve yüksek riskleri gerekçesiyle el konulduğu ilk günden itibaren, bunun aksini ispat edebilmek için insanüstü bir gayretle grubumun faaliyetlerini sürdürüp, büyük emeklerle kurduğum bu varlıkların yüksek değerlerini korumaya çalıştım. 
     TMSF ile daha önce de anlaşmalar yaptım ve paralar ödedim. Her seferinde de hiçbir yargı kararı ile kesinleşmemiş, sadece kamu otoritesinin talep ettiği borç rakamlarını kayıtsız şartsız kabul ettim. Devlet ile ilgili kamu otoriteleri hakkında bir kez dahi yargıya gitmedim. Uğradığım haksızlıkları anlatmak veya kamuoyu yaratmak için, yönetiminde bulunduğum basın gücünü de herkesin bildiği gibi bir tek gün bile kullanmadım. Bu bile yanlış anlaşıldı. Derdimi anlatamamak, suskunluk, uğradığım haksızlıklar karşısında yargıya gitmemek ise suçlamaları kabullenmek gibi yorumlandı." 
     
     "KARAGÜN DOSTUM TURGAY CİNER" 
     Bilgin, TMSF ve Merkez Grubu ile dün yapılan protokol ve açıklama sonrası üstüne aldığı bu sorumlulukları yerine getirebilme yolunda en büyük aşamayı geçtiğini kaydederek, "Şirketlerimin Etibank’tan kullandığı krediler, artık aksi söylenmeyecek bir düzeyde yüzde 100’ün üzerinde güvence altında. Basın grubum da artık emin ellerde her türlü tehdit ve tehlikeden uzak, yeni bir kan ve heyecanla yoluna devam ediyor" dedi. 
     Dinç Bilgin, Sabah ve ATV’nin sahibi olan Turgay Ciner’in, "Birlikte bu süreci yaşadığı ve artık basın grubunun kumandasında bulunacak değerli dostu" olduğunu ifade eden Bilgin, açıklamasında şunları dile getirdi 
     "Sabah, ATV, Yeni Asır, Takvim ve Fotomaç çalışanlarının benimle aynı ilkeleri paylaşan güvenilir bir yönetim altında olduklarının bilincinde ve rahatlığında olmaları gerektiğini ifade etmekten mutluluk duyuyorum. Bu sebeple kara gün dostum ve kardeşim Turgay Ciner’e başarılar diliyorum. Etibank’a el konulduğu gün, kamuoyuna verdiğim iki sözümün de bugün gerçekleşmiş olduğunu görmenin gururunu yaşıyorum. Etibank’tan kaynaklanan borçlarımın tamamı TMSF tarafından güvence altına alınmış durumda, yayın grubu ise güvenilir bir şekilde yaşamaya devam ediyor." 
     
</TEXT>
</DOC>
