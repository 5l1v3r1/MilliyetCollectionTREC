<DOC>
<DOCNO> 315746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko27.html </URL>
<DATE> 2005/02/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tekel birası yeniden piyasada... 
</HEADLINE>
<TEXT>

     TEKEL'in alkollü içecekler bölümünü satın alan MEY İçki, Tekel Birası'nı, 50 ve 30 cc'lik eski kahverengi şişeleriyle yeniden pazara sundu. 
     Mey İçki CEO'su Galip Yorgancıoğlu ve Pazarlama Direktörü Cihan Kırımlı, TEKEL Birası'nın yeniden pazara sunulmaıyla ilgili olarak bir basın toplantısı düzenledi. 
     
     TEKEL ESKİ KAHVERENGİ ŞİŞESİNDE 
     Galip Yorgancıoğlu, TEKEL Birası'nın eski kahverengi şişesiyle birçok insanın hayatında önemli yere sahip olduğunu öne sürdü. Yapılan araştırmaların tüketicilerin farklı lezzetteki TEKEL Birası'ı, eski kahverengi şişesinde görmek istediğini ortaya koyduğunu söyledi belirten Yorgancıoğlu, "66 yıl boyunca kahverengi şişeyle satılan bu biraya artık Türkiye'nin her yerinde ulaşılabilecek" dedi. 
     Yorgancıoğlu, dünya genelinde eski ambalajlara geri dönüş modasının bulunması nedeniyle kahverengi şişeyle piyasada başarılı olacaklarına inandıklarını söyledi. 
     Yorgancıoğlu, yıllık 1 milyar litreyle biranın alkollü içki pazarında yüzde 85'lik bir pazar payına sahip olduğunu belirterek, büyüyen bir pazar olan bira pazarından, 4 yıl içinde yüzde 15 gibi bir pay almayı hedeflediklerini açıkladı. 
     Tekel Birası'nın, Yozgat Bira Fabrikası'nda üretildiğini vurgulayan Yorgancıoğlu, fabrikanın 20 milyon litre oldan kapasitesini artıracaklarını bildirdi. 
     Yorgancıoğlu, TEKEL Birası'nın ihracatı için başta Almanya olmak üzere, Benelüks ülkeleri ve Avusturya'dan büyük talep bulunduğunu vurgulayarak, bu ülkelere ihracatın başladığını kaydetti. 
     Dağıtım alanında çok iyi olduklarına dikkat çeken Yorgancıoğlu, 50 ve 30 cc'lik kahverengi şişeyle Türkiye'nin her noktasında satışa sunulacak TEKEL birasının, 1.75 YTL ile 1.45 YTL'den satılacağını bildirdi. Yorgancıoğlu, şişelerden depozito alınmayacağını kaydetti. 
     Mey İçki Pazarlama Direktörü Cihan Kırımlı da TEKEL Birası'nın tüketicilerle duygusal bir bağının bulunduğuna işaret ederek, tüketici tercihlerine uyarak formülasyonunu ve lezzetini bozmadan, "efsane kahverengi şişe"yle, üzerindeki logo uygulamasını yenileyerek biraseverlere sunduklarını anlattı. Kırımlı, yüzde 100 doğal şekilde üretilen biranın, şerbet otu, arpa ve mayadan yapıldığını, yapımında koruyucu ya da katkı maddesi bulunmadığını, yüzde 5 oranında alkol içerdiğini söyledi. 
     
</TEXT>
</DOC>
