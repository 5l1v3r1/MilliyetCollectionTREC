<DOC>
<DOCNO> 306808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur21.html </URL>
<DATE> 2005/01/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Aliağa Ziraat Bankası Şubesi'nin vezne kabininden 40 bin YTL çalındı 
</HEADLINE>
<TEXT>

     İzmir'in Aliağa İlçesi'nde, Ziraat Bankası Şubesi'nin vezne kabininden 40 bin YTL'nin çalındığı ortaya çıktı. 
     Alınan bilgiye göre, banka görevlileri, dün akşam saatlerinde, kullanılmayan vezne kabininde bulunan kasadaki parayı almak istediklerinde, 40 bin YTL'nin eksik olduğunu fark ederek, durumu banka müdürü Adem Atausta'ya bildirdi. 
     Olayla ilgili bilgi toplamaya çalışan Atausta, yanlış ödeme yapılmış olabileceği ihtimali üzerine, bankada işlemleri durdurarak, gün içerisinde yapılan ödemeleri kontrol ettirdi. Hesaplarda yanlışlık bulunmadığının ortaya çıkması üzerine, 40 bin YTL'nin çalındığı belirlenerek, olay polise bildirildi. 
     Bankaya gelen polis, kabindeki parmak izlerini tespite çalıştı. Güvenlik kamera görüntülerini de inceleyen polis, kameraların vezne kabinini görüntülemediğini tespit etti. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
