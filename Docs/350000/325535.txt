<DOC>
<DOCNO> 325535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko19.html </URL>
<DATE> 2005/03/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa ekonomisine 50 milyar Avru'luk katkı... 
</HEADLINE>
<TEXT>

     MasterCard Avrupa, banka kartları için Avrupa Tek Ödeme Alanı SEPA oluşturulması konusunda bankacılık endüstrisi içinde giderek artan görüş birliğini memnuniyetle karşıladığını belirtti. 
     MasterCard Avrupa'dan yapılan açıklamada, bu girişimin, nakit kullanımının maliyetini düşürerek, Avro bölgesi ekonomisine yıllık 50 milyar avro civarında bir verimlilik sağlayacağı bildirildi. 
     MasterCard Güney Doğu Avrupa Bölgesi Genel Müdürü Özlem İmece, Türkiye'de enflasyonun düşmesi ve ekonomik göstergelerdeki düzelmelerle birlikte, banka kartlarının kullanımının geliştirilmesi konusunda hem bankalar hem de MasterCard olarak 2004 yılı sonundan itibaren önemli adımlar atıldığını belirterek, ''SEPA kapsamında hayata geçirilecek prensipler, er ya da geç Türkiye'yi de etkileyecektir'' dedi. 
     MasterCard Avrupa'nın Başkanı Alexsander Labak da, yaz aylarına kadar sektörün SEPA konusunda bir uygulama planı oluşturması gerektiğine dikkati çekerek, bu planın tüketicilerin ve şirketlerin talep ettikleri seçme özgürlüğü ve 21. yüzyılın gereklerini yerine getirecek bir nakit ikamesi çözümünü içermesi gerektiğini kaydetti. 
     Labak, açıklamada, ''Eğer doğru hareket edersek, müşteriler, bankalar ve tüm Avrupa toplumu için bir değer yaratmış oluruz. Aksi halde, bizleri nakitin çok daha ilerisine taşıyacak bir gelecekten uzaklaşmış ve bizlere dikte edilmiş bir sistemle karşı karşıya kalabiliriz'' görüşüne yer verdi. 
     Verilen bilgiye göre, Avrupa Ödeme Konseyi, sektörün SEPA'nın oluşturulması yönündeki önerisini, önümüzdeki 2 ay içerisinde Avrupa Merkez Bankası'na götürecek. 
     
</TEXT>
</DOC>
