<DOC>
<DOCNO> 300702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur55.html </URL>
<DATE> 2004/12/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erkek yatakhanesinde ''kız öğrenci'' yakalandı .. 
</HEADLINE>
<TEXT>

     Gaziantep'te bir lisenin pansiyonun erkek yatakhanesinde, gece geç saatlerde aynı okulda yatılı eğitim gören kız öğrencilerin yakalandığı, ayrıca okul müdürü ile bir öğretmenin öğrencileriyle alkollü mekanda görüldükleri iddiaları üzerine okul müdürü, yardımcısı ve rehber öğretmenin açığa alındığı bildirildi. 
     Erkek öğrencilerin kaldığı yatakhaneden gece geç saatlerde kadın sesi işiten öğrenciler olayı cep telefonu ile okul müdürü Ö.D'ye bildirdi. Ö.D. ile 2 öğretmenin odayı kontrolü sırasında ranzanın altına ve dolabın içine saklanmış 2 kız öğrenci bulundu. 
     Okul yönetiminin tutanak düzenleyip öğrencileri disiplin kuruluna sevk etmeye hazırlandığını öğrenen veliler U.B. ve M.K, okul yöneticilerinin olayı örtbas etmek istediklerini iddia ederek, haklarında yasal işlem yapılması için Gaziantep Valiliği ile İl Milli Eğitim Müdürlüğü'ne başvurdu. 
     İl Milli Eğitim Müdürlüğü'ne verilen dilekçede, ''16 Aralık gecesi 2 kız öğrencinin erkek öğrencilerin kaldığı 203 nolu odada bulunduğunu, aynı günün akşamı müdür Ö.D. ile rehber öğretmen D.C'nin 2 kız ve 2 erkek öğrenciyle alkollü bir mekanda yemek yedikleri'' iddialarına yer verildi. 
     
     ''VALİ BİLGİN İDDİALAR ÇOK ÜZÜCÜ...'' 

     Gaziantep Valisi Lütfullah Bilgin, AA muhabirine yaptığı açıklamada, iddiaları araştırmak üzere İl Milli Eğitim Müdürlüğü Teftiş Kurulu Başkanlığı'ndan iki müfettiş görevlendirildiğini söyledi. 
     Bilgin, bir eğitim kurumunu hedef alan ve içerisinde eğitimcilerin de olduğu bu iddiaların çok üzücü olduğunu belirterek, şöyle konuştu 
     ''Eğitim kurumlarının bu gibi iddialara mesnet oluşturacak ortamlardan uzak olması gerekir. Ancak bu iddialara baktığımız zaman öğrenci-öğretmen ilişkisinin geldiği nokta üzücüdür. Bu iddiaların araştırılması için yetkililere gerekli talimatları verdim. 
     Olayın aydınlanması için gerekli araştırmalar en sağlıklı şekilde yapılacak. Bu süreçte soruşturmanın sağlıklı yürütülebilmesi için olaya adı karışan görevlilerin açığa alınmasını uygun gördüm. Soruşturmanın tamamlanmasının ardından kamuoyuna gerekli açıklama yapılacak.'' 
     
</TEXT>
</DOC>
