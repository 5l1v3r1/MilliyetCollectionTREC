<DOC>
<DOCNO> 326796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas07.html </URL>
<DATE> 2005/03/24/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Aziz Nesin'in oyunu New York'ta sahnelendi 
</HEADLINE>
<TEXT>

     Can KAMİLOĞLU NEW YORK, DHA 

      AZİZ Nesin'in 'Hadi Öldürsene Canikom' isimli oyunu ABD'deki Türk seyircileri ile buluştu. New York'ta yaşayan Türk tiyatrocular tarafından Light House gösteri merkezinde 2 gün boyunca sahnelenen oyun, sanatseverlere keyifli anlar yaşattı. Aziz Nesin Vakfı'nın katkılarıyla sahneye konulan oyunun yönetmenliğini Gülçin Hatihan yaptı. 
     Oyun, bir apartmanın bodrum katındaki 2 ayrı dairede yaşayan yalnız 2 kadının radyoda duydukları 'havagazı memuru kılığındaki bir kişi, yaşlı ve yalnız kadınlara tecavüz edip öldürüyor' haberini duyduktan sonra ürkmeleri ve daha sonra da bu sapığı heyecanla kendi evlerinde beklemelerini konu alıyor. Oyunda, 68 yaşındaki Siyen ile 73 yaşındaki Diha hanım rollerini ise kadın kılığına giren, 2 erkek sanatçı, Uğur Uğural ve İbrahim Yazıcı canlandırdı. Havagazı memuru rolünü ise Tolga Polat oynadı. 
     
     AMERİKALILAR DA ÇOK GÜLDÜ 
     Yönetmen Hatihan amaçlarının, ABD'de yerleşik bir Türk Tiyatrosu kurmak olduğunu belirterek "Bunun ilk adımını gerçekleştirdik" dedi. Hatihan, "New York'ta hayat çok pahalı, kiralar korkunç, hepimiz başka işlerde çalışıyoruz. Salon kiralamak da bile zorlanıyoruz, Bazı firmalardan yardım alarak oyunlarımızı sergilemeye çalışıyoruz. Seyircimiz çok güzel, bu oyunda 2 kişinin emeği var. Bu yerleşik Türk Tiyatrosu kurmak için ilk adımımız oldu" diye konuştu. 
     Tiyatro sanatçısı Uğur Uğural da, "Güzel bir grup oluştu, amaçlarımız çok güzel, ilgi çok büyük, bu heyecanla çok iyi şeyler yapacağımıza inanıyorum" dedi. İbrahim Yazıcı ise oyuna gelen Amerikalıların, sözleri anlamamalarına rağmen çok eğlendiklerini belirtti. 
     
</TEXT>
</DOC>
