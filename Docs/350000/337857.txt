<DOC>
<DOCNO> 337857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur18.html </URL>
<DATE> 2005/04/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İlaçla uyutup soydular 
</HEADLINE>
<TEXT>

     Fatih KARAÇALI ADANA, DHA 

      ADANA’da, 54 yaşındaki Mustafa Öztürk otogarda tanıştığı kişiler tarafından kahvesine atılan uyuşturucu hapla uyutularak üzerindeki elbiseleri ve parası alındı. 
     Gaziantep’ten ablasını ziyaret amacıyla Adana’ya gelen Mustafa Öztürk, otogarda Eldin Ulus ile tanıştı. Ayak üstü sohbet eden Ulus, Öztürk’e kahve ikram etmek istediğini söyleyerek, otogardaki çay ocağına götürdü. Ramazan Önal’ın yanına oturan Ulus ile Öztürk, bir süre sohbet etti. Ismarlanan kahveyi içen Mustafa Öztürk, bir süre sonra fenalık geçirerek bayıldı. 
     Kendisine geldiğinde otogarın kullanılmayan bölümündeki işyerlerinin arkasında 200 YTL bulunan pantolonu ve üzerindeki diğer giysilerinin çorabına kadar soyularak alındığını gören Mustafa Öztürk, çevrede bulunan kişilerin yardımıyla durumu akrabalarına bildirdi. 
     Akrabalarının getirdiği elbiseleri giydikten sonra polise şikayette bulunan Mustafa Öztürk’ün verdiği bilgiler doğrultusunda, Eldin Ulus ile Ramazan Önal, Emniyet Müdürlüğü Gasp Büro Amirliği ekiplerince gözaltına alındı. Eldin Ulus’un üzerinde yapılan aramada, Mersin’den getirdiğini söylediği Akitenon marka uyuşturucu hap ele geçirildi. 
     Polis olayla ilgili soruşturmayı sürdürüyor. 
     
</TEXT>
</DOC>
