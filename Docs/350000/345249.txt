<DOC>
<DOCNO> 345249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo30.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Orduspor için karar günü 

İkinci Lig B Kategorisi B Grubu'nda, Eskişehirspor'un 2 - 1 üstünlüğü ile devam ederken yarım kalan Orduspor-Eskişehirspor maçı ile ilgili karar, federasyonun bugünkü toplantısında verilecek. Federasyon, ya Orduspor'un hükmen galibiyetini öngörecek, ya da karşılaşmanın tarafsız bir sahada kaldığı yerden devamı yolunda bir karar olacak. 

En başarılı Türkalp 8.8 

Futbol Federasyonu, Süper Lig hakemlerin notunu açıkladı. Gaziantep - Malatya maçında Özgüç Türkalp 8.8 alırken, Fenerbahçe - Galatasaray derbisini yöneten İsmet Arzuman'ın notu da 8.5 oldu. Denizli - Gençlerbirliği maçının hakemi Kuddusi Müftüoğlu ise 6.9'da kaldı. 

9 hakemimize Avrupa görevi 

Haziran'da oynanacak Intertoto Kupası'nda 9 UEFA ve FIFA kokartlı hakemimize görev verildi. 18 ve 19 Haziran'da Azerbaycan ile Polonya takımları arasındaki maçı Cem Papila yönetecek. Yardımcılıklarını Baki Tuncay Akkın ile İsmail Sencan yapacak. Moldova ile Polonya temsilcileri arasındaki karşılaşmada Kuddusi Müftüoğlu, Cemal Gemici ve Nihat Mızrak görev alacak. 16-17 Temmuz'daki İspanya ile Malta ekipleri arasındaki maçı ise Bülent Demirlek, Serkan Ok ve Kemal Yılmaz üçlüsü yönetecek. 

Cavcav'a anjiyo 

Başkent ekibinin ve Kulüpler Birliği'nin Başkanı İlhan Cavcav dün anjiyo oldu. Ankara'da Başkent Üniversitesi Hastanesi'nde Rektör Prof. Dr. Mehmet Haberal tarafından yapılan anjiyoda, Cavcav'ın tıkalı damarının olmadığı belirlendi. İlhan Cavcav bugün taburcu edilecek. 

Saygıner'e 4 ay ceza 

Bilardo Federasyonu tarafından müsabakaya katılmadığı ve hakaret içeren demeçler verdiği gerekçesiyle ceza kuruluna sevk edilen Semih Saygıner 4 ay müsabakalardan men cezası aldı. Kurul, dün yaptığı toplantıda milli sporcuya centilmenlik dışı hareketten dolayı 3 ay, müsabakaya katılmamaktan dolayı da 1 ay men cezası verdi. 

Antrenör arayışı sürüyor 

Güreş Federasyonu'nun, Serbest Milli Takımı için sürdürdüğü yabancı antrenör arayışları h l sonuç vermedi. Göreve geldiği günden bu yana takımın başına yabancı bir antrenör getireceğini belirten Federasyon Başkanı Recai Ustaoğlu, tüm girişimlerine karşın kimseyle anlaşmaya varamadı. 

Tenis kortu açılıyor 

Türkiye Spor Yazarları Derneği'nin Levent Tesisleri'ndeki kapalı tenis kortu 26 Mayıs'ta açılacak. Saat 11.00'de açılışı yapılacak olan törene, Devlet Bakanı M. Ali Şahin'in yanı sıra Vali Muammer Güler, Gençlik ve Spor Genel Müdür Vekili Mehmet Atalay ve Belediye Başkanı Kadir Topbaş katılacak. 

Milli mesai 

2005 Avrupa Şampiyonası hazırlıklarına başlayan A Milli Erkek Basketbol Takımı aday kadrosu, 13 kişiyle çalışmalara start verdi. Abdi İpekçi Spor Salonu'nda Bogdan Tanjeviç yönetimindeki Ay - Yıldızlı ekibimizde, çalışmaya Cevher Özer, Rıfat Aydemir, Reha Öz, Hakan Köseoğlu, Hidayet Türkoğlu, Emre Bayav, Ersan Özsever, Enes Yoldaş, Murat Göktaş, Ümit Türkoğlu, Barış Özcan, Volkan Çetintahra ve Hüseyin Demiral katıldı. 



</TEXT>
</DOC>
