<DOC>
<DOCNO> 304738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur35.html </URL>
<DATE> 2005/01/08/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Yahya Murat Demirel'in tedavisi sürüyor 
</HEADLINE>
<TEXT>

     İstanbul Adliyesi'nde dün fenalaşarak hastaneye kaldırılan Yahya Murat Demirel'in tedavisi sürüyor. 
     Haseki Eğitim ve Araştırma Hastanesi Başhekimi Haldun Ertürk, hastane çıkışında gazetecilerin soruları üzerine, Yahya Murat Demirel'in sağlık durumu hakkında bilgi almak için hastaneye geldiğini belirterek, Demirel'in hayati tehlikesi bulunmadığını söyledi. 
     Ertürk, Demirel'in avukatlarının, ''sağlık durumuyla ilgili hazırladıkları dilekçeyi verecek yetkili bulamadıkları'' yönündeki iddialarına ilişkin soruya, ''Hastanede ben yokken nöbetçi şef sorumludur. Ama dilekçe kabul etmek zorunda değiliz. O dilekçenin verileceği merci savcılıktır. Oraya da verilmiştir'' yanıtını verdi. 
     Demirel'in avukatlarının, ''uzman doktor bulunmadığı'' yönündeki iddialarının hatırlatılması üzerine de Ertürk, ''Dahiliye ve psikiyatri doktorları şu anda içeride. Hafta sonları psikiyatri uzmanımız yok, çünkü psikiyatri kliniğimiz yok. Uzmanı evinden çağırdık'' dedi. 
     Başhekim Ertürk, Yahya Murat Demirel'in taburcu edilip edilmeyeceğine, ilgilenen doktorların karar verebileceğini söyledi. 
     
     DEMİREL, BAKIRKÖY RUH SAĞLIĞI VE SİNİR HASTALIKLARI HASTANESİ'NE 

     SEVK EDİLDİ İstanbul Adliyesi'nde dün fenalaşarak hastaneye kaldırılan Yahya Murat Demirel, Bakırköy Ruh Sağlığı ve Sinir Hastalıkları Eğitim ve Araştırma Hastanesi'ne sevk edildi. 
     Yahya Murat Demirel, saat 21.15 sıralarında, tedavi gördüğü Haseki Eğitim ve Araştırma Hastanesi'nin Acil Servis girişi önüne yanaşan ambulansa sedyeyle konuldu. 
     Demirel'in kendisinde olmadığı gözlenirken, sevk nedeniyle geniş güvenlik önlemi alındığı görüldü. 
     Yahya Murat Demirel'in içinde bulunduğu ambulans, eskort eşliğinde Bakırköy Ruh Sağlığı ve Sinir Hastalıkları Eğitim ve Araştırma Hastanesi'ne geldi. 
     Psikiyatri Acil bölümüne alınan Yahya Murat Demirel'in tedavisinin burada sürdürüleceği öğrenildi. 
     
</TEXT>
</DOC>
