<DOC>
<DOCNO> 349630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun21.html </URL>
<DATE> 2005/06/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Andican'da 'katliam' yapıldı 
</HEADLINE>
<TEXT>

     Merkezi New York'ta bulunan İnsan Hakları İzleme HRW örgütü, Özbek yönetiminin, geçen ay Andican kentinde protestocuları bastırmasını ''katliam'' olarak niteledi ve ABD ile AB'ye, olaylarla ilgili bağımsız uluslararası bir soruşturmaya izin verinceye kadar Taşkent yönetimiyle işbirliğini askıya alması çağrısında bulundu. 
     Örgüt, Andican'da 13 Mayıs'ta bastırılan ayaklanma sırasında kan dökülmesiyle ilgili hazırladığı raporu, Moskova'da düzenlenen basın toplantısıyla açıkladı. 
     Raporda, ''Olaylar sırasında ölümlerin çok olmasının, öldürülenlerin hiçbir ayrım gözetmeksizin hedef alınmasının, en doğru biçimde 'katliam' olarak nitelenebileceği'' ifadesi kullanıldı. 
     Özbek yönetimini, Andican'daki ölümlerle ilgili uluslararası bir soruşturmayı engelleyerek ''katliamı'' örtbas etmekle suçlayan HRW, görgü tanıklarının 500'den fazla olabileceğini söylediği ölü sayısı konusunda gerçek rakamın açıklanmaması da dahil, olaylarla ilgili henüz yanıtlanmamış önemli sorular bulunduğunu belirtti. 
     HRW, gösteriler sırasında yaralananların saatlerce tedaviden mahrum bırakıldığını ve sayılmamış çok sayıda ceset bulunduğunu ifade etti. 
     Görüşülen 50 görgü tanığının, hükümet birliklerinin, gösteriler sırasında kalabalık üzerine defalarca ateş açtığını söylediği belirtilen raporda, görgü tanıklarının yüzlerce kişinin öldürüldüğünü ifade ettiği ve ortaya çıkan rakamın, öldürülenlerin büyük kısmının da sadece gösterilerin merkezi olan meydanda değil, kaçmaya çalışırken girdikleri çevre sokaklarda vurulduğunu düşündürttüğü kaydedildi. 
     HRW'nin görüştüğü tanıklardan birinin, salıverildikten sonra Kırgızistan'a kaçan, radikal dincilikle suçlanan 23 işadamından biri olduğu belirtildi. 
     Raporda, Özbek yönetiminin olaylarla ilgili uluslararası soruşturma çağrılarına direnmesi durumunda, ''ABD'nin bu ülkedeki askeri üssünü kapatması ve 11 Eylül sonrası oluşturduğu stratejik ortaklığı sona erdirmesi, AB'nin de Ortaklık ve İşbirliği anlaşmasını askıya alması gerektiği'' ifade edildi. 
     Andican'daki ayaklanma, silahlı kişilerin, aralarında kökten dincilikle suçlanan 23 işadamının da bulunduğu 2 bin mahkumu salıvermesiyle patlak vermişti. Güvenlik kuvvetlerinin ayaklanmayı bastırmak için toplanan binlerce göstericiye ateş açtığı haberleri verilmiş, ölü sayısı hakkında da çelişkili açıklamalar yapılmıştı. 
     Görgü tanıkları, ölü sayısının 500 civarında olduğunu söylerken, Özbekistan Cumhurbaşkanı İslam Kerimov ise çoğunluğu ''hükümeti devirmeye ve şeriat düzeni kurmaya çalışan silahlı terörist olan'' 173 kişinin öldüğünü kaydetmişti. 
     Kerimov, olaylarla ilgili ABD, AB ve BM'nin uluslararası soruşturma açılması çağrılarını reddetmişti. Özbek parlamentosu olaylarla ilgili soruşturmasını yürütüyor. 
     
</TEXT>
</DOC>
