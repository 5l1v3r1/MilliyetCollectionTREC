<DOC>
<DOCNO> 315147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo24.html </URL>
<DATE> 2005/02/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Alman basınından Yıldıray'a övgü Yıldıray zehirli dahi... 
</HEADLINE>
<TEXT>

     Alman spor dergisi Kicker, Hertha BSC Berlin'de oynayan milli futbolcu Yıldıray Baştürk'ü ''zehirli dahi'' olarak nitelendirdi. 
     Derginin haberinde, Yıldıray'ın futbol kariyerinin ilk yıllarında kendisine Thomas Haesler ve Edgar Davids gibi futbolcuları örnek aldığı, Yıldıray'ın, Davids'in inatçılığına, Haesler'in de hızına sahip olduğu ifade edildi. 
     Dergide, Yıldıray'ın başarısının sırrının bu kombinasyondan kaynaklandığı, kendisinin, ''Benim stilim hem kendimden, hem de Türk futbol kültüründen geliyor. Ben geriye dönük oynamayı da öğrendim. Gerçi çok enerji gerektiren bir görev ama bunu zevkle yapıyorum'' dediği yazıldı. 
     Hertha BSC Berlin Teknik Direktörü Falko Götz de, Yıldıray hakkında ''Sahada Yıldıray'ı her yerde görebilirsiniz. Ayrıca geriye koşarken de çok saldırgan'' diye konuştu. 
     Kulüp menejeri Dieter Hoeness de, ''Yıldıray saldırganlığıyla oyun stilimize yenilik kattı'' dedi. 

     
</TEXT>
</DOC>
