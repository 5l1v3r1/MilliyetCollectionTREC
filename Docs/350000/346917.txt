<DOC>
<DOCNO> 346917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun18.html </URL>
<DATE> 2005/05/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Prendergast yarın Kıbrıs'ta... 
</HEADLINE>
<TEXT>

     BM Genel Sekreteri Siyasi İşler Danışmanı Sir Kieran Prendergast, temaslarda bulunmak amacıyla yarın öğleden sonra Güney Kıbrıs’a gelİiyor. 
     Prendergast, KKTC Cumhurbaşkanı Mehmet Ali Talat, Rum yönetimi lideri Tasos Papadopulos ve her iki taraftaki bazı siyasi liderlerle görüşecek. 
     Cumhurbaşkanı Talat, Prendergast ile 1 ve 2 Haziran’da 2 ayrı toplantı yapacak. Cumhurbaşkanlığı’nda 1 Haziran Çarşamba günü yapılacak ilk toplantı saat 12.00’de başlayacak. 
     Talat-Prendergast görüşmesine Başbakan Ferdi Sabit Soyer ile Dışişleri Bakanı ve Başbakan Yardımcısı Serdar Denktaş da katılacak. 
     Görüşmenin ardından Prendergast, Cumhurbaşkanlığı’nda onuruna verilecek öğle yemeğine katılacak. 
     Cumhurbaşkanı Talat’ın Prendergast ile ikinci görüşmesi ise 2 Haziran’da saat 09.00’da yapılacak. 
     Prendergast, adadaki temaslarının ardından Atina ve Ankara’ya da uğrayacak ve New York’a dönerek 7 Haziran’da BM Genel Sekreteri Annan’a rapor sunacak. 
     Bu arada, Rum basını, Prendergast’ın Lefkoşa, Atina ve Ankara ziyaretlerinin ardından rapor sunacağı Annan’ın, 7 Haziran’da Başbakan Recep Tayyip Erdoğan ile BM merkezinde bir araya geleceğini yazdı. 
     
</TEXT>
</DOC>
