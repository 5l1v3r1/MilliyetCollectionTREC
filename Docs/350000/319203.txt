<DOC>
<DOCNO> 319203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun19.html </URL>
<DATE> 2005/02/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
KKTC'de seçim itirazlarına red 
</HEADLINE>
<TEXT>

     KKTC Yüksek Seçim Kurulu YSK , bazı partilerin seçim sonuçlarına yaptığı itirazları reddetti. 
     Ulusal Birlik Partisi UBP ve Cumhuriyetçi Türk Partisi'nin CTP 22 Şubat tarihli Girne İlçe Seçim Kurulu kararına, Demokrat Parti'nin de DP 21 Şubat tarihli Güzelyurt İlçe Seçim Kurulu kararına ve DP Milletvekili adayı Tansel Doratlı'nın Gazimağusa İlçe Seçim Kurulu'nun 22 Şubat tarihli kararına yaptığı itirazları değerlendiren YSK, ''Seçim ve Halkoylaması Yasası hükümlerine göre söz konusu itirazların kabul edilmesine olanak bulunmadığına'' karar verdi. 
     YSK Başkanı Taner Erginel, karara ilişkin değerlendirmesinde, ''itirazların hiçbirinde yasanın öngördüğü gibi, sandık kurullarına itiraz yapılmadığına'' işaret ederek, YSK'nın, itirazların tümünü bu görüş ışığında değerlendirdiğini kaydetti. 
     ''Seçim ve Halkoylaması Yasası hükümleri dikkatle incelendikten sonra bu itirazların kabul edilmesine olanak bulunmadığına karar verildiğini'' ifade eden Erginel, itirazların reddedildiğini, gerekçeli kararın daha sonra verileceğini söyledi. 
     YSK'nın partilerin seçim sonuçlarına yaptığı itirazları reddetmesiyle seçim sonuçlarında bir değişiklik olmadı. 
     20 Şubatta yapılan milletvekilliği erken genel seçiminde CTP 24, UBP 19, DP 6, Barış ve Demokrasi Hareketi de BDH 1 milletvekili çıkarmıştı. 
     
</TEXT>
</DOC>
