<DOC>
<DOCNO> 334748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun39.html </URL>
<DATE> 2005/04/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yeni Papa nasıl açıklanacak 
</HEADLINE>
<TEXT>

     Roma Katolik Kilisesi'nin yeni liderini belirlemek için Vatikan'daki Sixtus Şapeli'nde toplanan 115 kardinalin yeni Papa'yı seçmeyi başarmaları durumunda, bu gelişme şapelin çatısına dikilmiş bacadan beyaz duman yükselmesiyle duyurulacak. 
     Ancak bu işlem esnasında, içeride Papa seçilmiş olan kişiyi Vatikan gelenekleri doğrultusunda bir dizi tören bekliyor. 
     Törenlerin başlaması için yetkilileri Sixtus Şapeli'ne 68 yaşındaki Kardinal Attilio Nicora çağıracak. 
     Kardinal Nicora, Kardinaller Kurulu Sekreteri Başpiskopos Francesco Monterisi ve Vatikan Ayin Törenleri Sorumlusu Kardinal Piero Marini'yi Sixtus Şapeli'ne davet edecek. 
     Ardından Kardinaller Kurulu Başkanı Kardinal Jozeph Ratzinger veya Kardinaller Kurulu Başkan Vekili Angelo Sodano tarafından, Papa seçilen kişiye, ''Yasal seçim doğrultusunda Papa olmayı kabul ediyor musun '' sorusu yöneltilecek. Seçilen kişiye, görevi kabul ettiğini beyan etmesini müteakiben, ''Sana hangi isimle seslenilmesini istiyorsun '' diye sorulacak. 
     Seçimi kazanan kardinal de bu soruya yanıt olarak, Papalık görevi için kendine seçmiş olduğu ismin ne olduğunu beyan edecek. Gelenek, yeni Papa'nın bu işlem sonrasında, şapelde ayinlerin yapıldığı ana mekan konumundaki sunağa gidip, bir süre sessizce dua etmesini öngörüyor. 
     
     PAPA'NIN AĞLAMA SALONU'NDA GİYDİRİLMESİ 
     Duadan sonra yeni Papa, giysilerini kuşanmak için, Sixtus Şapeli'nin yanındaki Ağlama Salonu'na alınacak. 
     Bu salon, Papa seçilen kişilerin heyecanlarını yatıştıracakları, gerekirse sevinçten ağlayabilecekleri bir mekan olarak algılandığı için bu şekilde adlandırılıyor. 
     Ağlama Salonu'nda, küçük, orta ve geniş boy üç adet hazır giysiyle bekleyecek olan Vatikan terzisi, seçilen kişinin bedenine uygun elbiseyi seçme işini üstlenecek. 
     Yeni Papa, bu salonda tepeden tırnağa giysilerini değiştirerek yeni görevine uygun kıyafetini giydikten sonra tekrar Sixtus Şapeli'ne gidecek. 
     Kardinaller kısa bir tören eşliğinde yeni Papa'yı kutlayarak, kendilerine bağlılıklarını dile getirecekler. 
     
     PAPA'NIN KİMLİĞİNİ KARDİNAL MEDİNA ESTEVEZ AÇIKLAYACAK 
     Papa seçiminin tamamlandığı, Sixtus Şapeli'ndeki bacadan yükselecek beyaz dumanın yanı sıra bu kez Aziz Petrus Bazilikası'nın çanlarının çalınması suretiyle de ilan edilecek. 
     Papa'nın kimliğini açıklama işlemi için ise Vatikan gelenekleri doğrultusunda, bazilikanın ana giriş kapısının üzerindeki minik balkon kullanılacak. 
     Yeni Papa, kardinallerin içerideki kutlama töreni sonrasında, duyuru işini yapacak kardinalle birlikte söz konusu balkona açılan kapının bulunduğu Kutsama Locası'na gidecek. Duyuru işlemini 79 yaşındaki Şilili Kardinal Jorge Arturo Medina Estevez'in yapması gerekiyor. 
     Kardinal Medina Estevez'in Aziz Petrus Meydanı'na nazır balkondan, Latince olarak, ''Papamız belirlendi'' anlamında ''Abemus Papam'' demesiyle birlikte Papa'nın seçildiği şifahen de tüm dünyaya duyurulmuş olacak. ''Abemus Papam'' anonsundan sonra yeni Papa'nın ad ve soyadının, ayrıca Papalık dönemi için kendine seçtiği yeni ismin de açıklanması gerekiyor. 
     Seçilen yeni Papa, şayet arzu ederse anons sonrasında, balkondan Katoliklere hitaben kısa bir konuşma da yapabilecek. 
     
</TEXT>
</DOC>
