<DOC>
<DOCNO> 314932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur17.html </URL>
<DATE> 2005/02/13/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Enerji Operasyonu... 7 kişi tutuklandı... 
</HEADLINE>
<TEXT>

     Enerji ve Tabii Kaynaklar Bakanlığı'ndaki enerji ihaleleri ile ilgili soruşturma kapsamında mahkemeye sevk edilen ve aralarında Elektrik Üretim A.Ş. EÜAŞ Genel Müdür Vekili Önder Piyade'nin de bulunduğu 11 kişiden 7'si tutuklandı. 
     Terör ve organize suçlara bakmakla görevli Ankara Cumhuriyet Savcılığı tarafından, Ankara 11. Ağır Ceza Mahkemesi'nin nöbetçi hakimliğine tutuklanmaları istemiyle sevk edilen 11 kişinin sorgusu tamamlandı. 
     Nöbetçi Hakim Kadir Kayan tarafından yapılan soruşturmanın ardından Elektrik Üretim A.Ş. EÜAŞ Genel Müdür Vekili Önder Piyade, Genel Müdür Yardımcısı Servet Üst, işadamları Muzaffer Nasıroğlu, İbrahim Selçuk, Cemil Kazancı, Necati Altın ile Nasıroğlu'nun şirketinde çalışan Yaşar Giregiz'in tutuklanmalarına karar verildi. 
     Hakim Kayan, BOTAŞ Genel Müdür Yardımcısı Fuat Celepçi, Enerji ve Tabii Kaynaklar Bakanlığı bürokratları Mesut Dal ve Fuat Kutsal ile işadamı Niyazi İsmet Erten'i serbest bıraktı. 
     7 kişinin 4422 sayılı Çıkar Amaçlı Suç Örgütleriyle Mücadele Kanunu'na muhalefetten tutuklandıkları öğrenildi. 
     Daha önce de gözaltına alınan 2 kişi savcılık sorgularının ardından serbest bırakılmıştı. 
     
</TEXT>
</DOC>
