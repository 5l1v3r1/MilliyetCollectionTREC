<DOC>
<DOCNO> 336144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/dundar.html </URL>
<DATE> 2005/04/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Başkan bu yıl evlenebilecek mi 
</HEADLINE>
<TEXT>


Osman Baydemir 1990'da arkadaşlarına "2005'te evleneceğim" demiş. Çünkü 15 yıl içinde mücadelenin biteceğine, Türkiye'nin demokratikleşeceğine inanıyormuş. 
1990'larda Güneydoğu kana bulandı. 
2000'lerde sular durulmaya başladı. 
2004'te silahlar susmuş, reformlar başlamış, AB süreci hızlanmıştı. 
Baydemir artık Diyarbakır belediye başkanıydı. TRT'den ilk Zazaca yayını bir kahvede halkla izlemiş ve "Bu bir devrimdir" demişti. 
Artık evlenebilirdi. 

Önceki ay nişanlandı Baydemir... 
Ama Türkiye bu... sürprizi sever. 
3 ayda işler tersine döndü 
Asker tekrar konuşmaya başladı. Reformlar durdu. Sokağa benzin döküldü. 
Dün Baydemir'e "Düğünü erteleyecek misiniz " diye sordum. 
"Hayır bu yıl evleneceğim" dedi. 
Nik h için demokratikleşmeyi beklerse, evde kalma ihtimali büyük... 

Baydemir'le 3 günlük Ankara çıkarmasının son akşamı buluştuk 
"Kürt muhalefeti ile kamu otoritesi arasında güven bunalımı var" dedi Başkan... 
Çare 
"Diyalog ve empati... Ben kamu otoritesinin hassasiyetlerini anlayacağım. Onlar da kendini bu nüfusun yerine koyacak. Biz 'Bu ülkeyi bölmüyoruz' güvenini vermeliyiz. Onlar da 'Sizi dışlamıyoruz. Bu ülkenin sözde değil, özde yurttaşlarısınız' demeli. İktidar isterse 3 ayda herkes birbirine karanfil atar". 

Bunlar doğru, ama tarafları "Kürt muhalefeti" ve "kamu otoritesi" diye sınıflamak, etnik ayrıma dayalı bir milliyetçiliği besliyor. 
Kaldı ki AB elçilerinin Baydemir'e söylediği gibi, demokratikleşme "bu nüfus"la sınırlı bir talep değil, herkesin ihtiyacı... 
Üstelik tepki, otoriteden topluma indi. "Son 2 aydır sokakta yürürken tedirginlik hissediyor" Baydemir 
"Bir yerde travesti yakalanıyor, etraftan bayrak sallayıp 'Kahrolsun PKK' sloganı atıyorlar." 
Ne oldu da birden linç psikozu yayıldı 

Baydemir, AB sonrası iktidarını kaybedecek olanları işaret ediyor 
"Herkes özgür olursa ben de bugünkü yeteneklerimle 4 yıl sonra başkan seçilemeyebilirim. Ama bunu göze almamız lazım" diyor ve ekliyor 
"Irak'taki gelişme, bölünme korkusunu derinleştirdi. Kürtler bahane edilerek fatura demokratikleşmeye kesiliyor." 
Bu noktada DEHAP'ın tavrı önemli. Bir türlü Türkiye'nin partisi olamayan DEHAP kendini etnik siyasete hapsettiğinden, hem diğer muhaliflere uzak düşüyor hem oy oranı düşüyor. 
Baydemir bu eleştiriyi kabul ediyor 
"Trabzon'dan, Edirne'den, Ege'den oy almamız lazım, ama halka ulaşmada sorunumuz var" diyor. 
Sorun, "ölenlerin kurduğu duvar"... 

İlk Meclis'te bir mebus "Türklerin sağlığını korumalıyız" deyince M. Kemal Paşa söz almış "Meclis'i oluşturanlar yalnızca Türk, Kürt, Çerkez, Laz değildir. Hepsinden mürekkeptir" demişti. 
Bugün, Meclis'in 85. yılında bu bilince ihtiyacımız var. 



</TEXT>
</DOC>
