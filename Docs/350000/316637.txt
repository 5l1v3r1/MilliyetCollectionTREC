<DOC>
<DOCNO> 316637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/spo06.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Moto GP de Türkiye'de 
</HEADLINE>
<TEXT>



Rio'nun yerine girdi 
MOTORSPORLARINDA adeta "çağ atlayan" Türkiye, Formula 1 ve Dünya Ralli gibi dev organizasyonların ardından Dünya Motosiklet Şampiyonası'nın Moto GP da takvimine girdi. Dünya Motosiklet Federasyonu FIM , sözleşme koşullarını yerine getirmeyen Brezilya Rio'nun yerine Türkiye Grand Prix'sini 2005 takvimine aldığını dün resmen açıkladı. 

Mıcır sorunu çözüldü 
DÜNYADA Formula 1 kadar ilgi çeken dev yarış, F1'e de ev sahipliği yapacak İstanbul otodrom pistinde 23 Ekim'de gerçekleşecek. Güvenlik alanlarının tamamen mıcır kaplanmaması üzerine önce piste onay vermeyen FIM'in, TOBB Başkanı Rifat Hisarcıklıoğlu'nun girişimiyle projenin uygun hale getirilmesi sonucu ikna olduğu ifade edildi. 

Bakan devrede 

OTODROM pistindeki "mıcır" sorunun çözülmesinin ardından, tek engel yarış için organizatör şirkete ödenecek yaklaşık 4 milyon dolarlık paranın bulunması kaldı. Motosiklet Federasyonu Başkanı Bekir Uçar'ın, dün Başbakan Yardımcısı Mehmet Ali Şahin ile görüşerek konuyu aktardığı ve olumlu yanıt aldığı öğrenildi. 


</TEXT>
</DOC>
