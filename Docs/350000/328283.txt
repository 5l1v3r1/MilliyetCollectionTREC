<DOC>
<DOCNO> 328283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur54.html </URL>
<DATE> 2005/03/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Minibüsçüler, otobüsü taşladı, şoför ve biletçiyi dövdü, seferi engelledi 
</HEADLINE>
<TEXT>

     Zile Belediyesi tarafından Zile-Tokat arasında başlatılan otobüs seferinin, Turhallı minibüsçüler tarafından engellendiği bildirildi. 
     Turhallı minibüsçülerin oluşturduğu yaklaşık 300 kişilik bir grup, Turhal Kesikbaş kavşağında 07.00'da Zile'den hareket eden belediye otobüsünün önünü kesti. Kapıyı zorla açtıkları iddia edilen grubun görevli zabıta memuru Talip Erdem ve biletçi Hasan Ünlü'yü tartaklayarak, etkisiz hale getirdiği belirtildi. 
     Daha sonra otobüsten indirilen yolcuların Tokat'a minibüslerle gitmek zorunda kaldıkları belirtildi. 
     Zile Belediye Başkanı Murat Ayvalıoğlu, olayın çok üzücü olduğunu, hiçbir müdahalenin kararlarını değiştirmeyeceğini ifade ederek, ''İl Trafik Komisyonu karar almasına rağmen, Turhal Emniyet Müdürlüğü ekiplerinin olay karşısında etkisiz kalması çok üzücü. Üç beş kişinin saldırısı ile seferlerimizden vazgeçecek değiliz. Burası bir hukuk devleti. Eşkıyalıkla bir yere varılamaz. Cumhuriyet Savcılığı'na olaya karışan, yani yol kesenler hakkında suç duyurusunda bulunduk'' dedi. 
     
</TEXT>
</DOC>
