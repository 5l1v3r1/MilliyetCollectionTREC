<DOC>
<DOCNO> 319012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/sazak.html </URL>
<DATE> 2005/02/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tekeli modeli 
</HEADLINE>
<TEXT>


Yeni bir siyaset anlayışı ve pratiği üzerine düşünmek. Pera Palas toplantılarında, İlhan Tekeli'nin yazdığı makaleler ve atölye çalışmaları için yeniden kaleme aldığı önermelerden oluşan 'partileşme modeli' 6 Mart'ta tartışmaya açılıyor. TÜSES Vakfı Başkanı Mehmet Ural'dan hafta içinde bir bilgi notu aldık. Dört kuruluş adına Sosyal Demokrat Derneği, Demokratik Değişim Derneği, SODEV ve TÜSES , İstanbul Bilgi Üniversitesi'ndeki atölye çalışmasına çağırıyordu. 
Türkiye'deki 'ikili' siyasi yapılanma ve 'lider oligarşisi'nin partilerde yol açtığı kırılmalar ve seçenek oluşturma çabaları karşısında güncel esintilere kapılmayacak ciddiyette bir tartışma ortamının yaratılması gerekiyordu. Mevcut yapılardan istifa ettikleri anda her biri 'tüzelkişilik' haline gelen lider adayları karşısında 'yeni bir siyaset anlayışı ve pratiği üzerine' düşünmenin tam zamanıdır. 
İlhan Tekeli'nin önermesi, sadece iktidara gelmeye odaklanmış bir siyaset anlayışını yeniden tanımlamaya çalışmaktadır 
"Bir ülkede yerellikte siyaset o topluluğun iç dinamiğini harekete geçirerek, o toplumda değişmeyi gerçekleştirmek amacıyla yapılır." Böylece toplumda siyasete güveni azaltan, sadece iktidara, güce odaklı bir yapılanma yerine, iktidara gelmeyi de içeren iç dinamik yaratarak değişmeyi amaçlayan yeni bir anlayış önerilmektedir. 
Tekeli'nin yaklaşımı şöyle özetlenebilir 
"Toplumda kimseyi dışlamayan, öğrenme süreçlerini harekete geçiren insanlar için onurlu bir yaşam geliştirmeyi esas alan, güven ağları oluşturan bir partinin seçim süreçleri içinde başarı şansı, siyaseti salt oy sağlamak için fırsatçı bir eğilimle yapanlardan daha yüksek olacaktır. 
Türkiye'de halkın demokrasiye inanmasına karşın siyasetçiye güvenmediğini herkes bilmektedir. Temelde bir kriz vardır. Bir partinin pratiğini halkla ilişki içinde öğrenen bir kurum olarak geliştirmesi güveni artıracaktır. Daha muhalefetteyken iç dinamikler yaratma süreçleri içinde yetişmiş kadrolara sahip bir partinin iktidarda başarı olasılığının eski partilere göre yüksek olacağı açıktır." Tekeli'ye göre aktif yurttaşlıktan ve yerellikten güç alan bir hareketin derhal partileşmesi gerekmiyor. Yeni bir lider ve popülist bir söylemle ortaya çıkmak, konjonktürel bir rüzg rla hemen ilk seçimde başarıya odaklanmak yerine 'orta erimde, ikinci seçimde iktidara gelmenin amaçlanması' öneriliyor. 
Yeni hareketin ideolojik kimliğine gelince... Tekeli, sol sağ gibi modernist ikili karşıtlığa dayanmanın günümüzdeki yetersizliğine işaret ederek, Türkiye'de 'sosyal demokrat' imgesinin sahip olduğundan daha kapsayıcı açılımlar gerektiğini savunuyor. Tekeli'nin önermeleri siyasete yeni bir soluk getirebilir. 



</TEXT>
</DOC>
