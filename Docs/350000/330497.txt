<DOC>
<DOCNO> 330497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur18.html </URL>
<DATE> 2005/04/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İstanbul'da ''silindir'' operasyonu... 1'i kadın 11 kişi yakalandı 
</HEADLINE>
<TEXT>

     İstanbul Emniyet Müdürü Celalettin Cerrah, ''Silindir'' adı verilen operasyon kapsamında, ölüm ve yaralanmalarla sonuçlanan çeşitli gasp olaylarının da aralarında bulunduğu 30 ayrı suça karıştıkları belirlenen 1'i kadın 11 kişinin yakalandığını açıkladı. 
     Cerrah, Gayrettepe'deki Asayiş Şube Müdürlüğü'nde yaptığı açıklamada, ilde meydana gelen faili meçhul banka takipli gasp, silahla kuyumcu soygunu, cep telefonu bayiinden gasp ve özel oto sürücüsü gaspı olaylarına ilişkin 1 Nisan 2005 tarihinde ''Silindir'' adı altında Bayrampaşa, Küçükçekmece ve Esenler'de operasyon gerçekleştirildiğini bildirdi. 
     Operasyonun Bayrampaşa'daki bölümünde polisle silahlı çatışmaya giren 2 kişinin yaralı olarak yakalandığını söyleyen Cerrah, operasyon sonucu toplam 11 kişinin gözaltına alındığını belirtti. 
     Cerrah, bu kişilerin üzerlerinde, ev, işyeri ve gösterdikleri yerlerde yapılan aramalarda, 4 adet değişik çapta ruhsatsız tabanca, bu silahlara ait 16 adet fişek, 2'si çalıntı 5 adet otomobil, 1 adet motosiklet, 3 adet sahte sürücü belgesi, 1 adet sahte nüfus cüzdanı, 1 çift sahte plaka, 1 adet sustalı bıçak, 2 adet kar maskesi, bir miktar altın ziynet eşyası, kokain içmekte kullanılan 3 adet pet şişe ve bir miktar uyuşturucu hap ele geçirildiğini açıkladı. 
     İstanbul Emniyet Müdürü Celalettin Cerrah, bu kişiler hakkında, 1'i yaralamalı 2 adet silahlı kuyumcu soygunu, bir şüphelinin müşteki tarafından silahla vurularak öldürüldüğü 5 adet banka takipli silahlı gasp, 1'i cinayet ve yaralamalı 5 adet silahlı cep telefonu bayi gaspı, silahla yaralamalı 1 adet özel otomobil sürücüsü gaspı, 2 adet silahla yaya gaspı, döviz bürosu takipli 1 adet silahlı gasp, 4 adet oto hırsızlığı ile sahtecilik ve uyuşturucu madde bulundurmak suçlarının da aralarında olduğu toplam 30 ayrı tahkikat evrakı düzenlendiğini bildirdi. 
     Cerrah, ''İstanbul polisi, İstanbul halkının huzur ve güvenini sağlamak için her türlü uğraşı vermeye devam edecektir'' dedi. 
     Bu arada, çetenin elebaşı olmadığı ve gözaltına alınan zanlılardan Sinan Ş, Uğur E, Kemal D, Metin E. ve Salih T. ile bir müşteki tarafından silahla vurularak öldürülen Seyittinhan G'nin, olaylar sırasında hep birlikte hareket ettikleri belirtildi. 
     
</TEXT>
</DOC>
