<DOC>
<DOCNO> 309537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko25.html </URL>
<DATE> 2005/01/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
MasterCard ve Garanti'den "yuvarlak köşeli" kredi kartı... 
</HEADLINE>
<TEXT>

     MasterCard ve Garanti Bankası tarafından, bir köşesi yuvarlak ve yarı şeffaf kredi kartı ''mc2 Bonus Card'' Şubat'ta üniversite öğrencilerine sunulacak. 
     MasterCard Güneydoğu Avrupa Bölgesi Genel Müdürü Özlem İmece, kartın tanıtıldığı basın toplantısında yaptığı konuşmada, dünyadaki kredi kartı işlemlerinin yüzde 3.8'ini gerçekleştiren Türkiye'nin, kredi kartı cirosunda dünyada 11, Avrupa'da 4. sırada yer aldığını anımsattı. 
     İmece, 120 trilyon dolarlık global ödemeler pazarının şu anda sadece yüzde 3'ünün kartlı ödeme sistemleri içinde yer aldığına işaret ederek, mevcut ürünlerle sistemde yüzde 21'lik, yeni ürünlerle de yüzde 42'lik pay alınabileceğini söyledi. 
     Birçok sektörde olduğu gibi ödeme sistemlerinde de artık tasarım ve renklerin önem kazandığını vurgulayan İmece, bundan hareketle MasterCard'ın ilk kez Brezilya'da piyasaya çıkardığı mc2'yi Türkiye'de de pazara sunmaya karar verdiklerini anlattı. 
     Özlem İmece, gelecekte e-ticaret ve mobil ticaret uygulamalarının yaygınlaşacağına işaret ederek, ''Yakında kart numaraları ödeme sistemlerinin DNA'sı haline gelecek. Bunun için MasterCard, Türkiye ve dünyadaki yeniliklerini sürdürecektir'' dedi. 
     Garanti Ödeme Sistemleri Genel Müdürü Mehmet Sezgin de, tasarımın son zamanların yükselen değeri olduğunu dile getirerek, 4 değişik tasarımlı yeni kartın Şubat ayında öncelikle üniversite öğrencilerine sunulacağını, Mart ayından itibaren de isteyen Bonus kullanıcılarının bu karta sahip olabileceğini bildirdi. 
     Sezgin, mc2 Bonus Card'ın faiz oranının diğerlerine göre yüzde 10 daha az olacağını ve yarı kart ücreti alınacağını, yarı şeffaf ve bir köşesi yuvarlak olan yeni kartın Türkiye'nin ilk EMV çipli kartı olma özelliği taşıdığını kaydetti. 
     Mehmet Sezgin, üniversite öğrencilerine yönelik paket ürünlere değinerek, ''Bu ürünlerle 100 bin rakamını buluruz'' dedi. 
     Bu arada, toplantının ardından geçmişten günümüze ödeme sistemleri ve kredi kartlarının gelişim sürecini anlatan sergi basın mensuplarına gezdirildi. 
     
</TEXT>
</DOC>
