<DOC>
<DOCNO> 341501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko06.html </URL>
<DATE> 2005/05/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Halka açık şirketlerin piyasa değeri 97.4 milyar dolar... 
</HEADLINE>
<TEXT>

     Halka açık şirketlerin piyasa değeri, mayıs ayının ilk haftasında yüzde 9 artarak 97.4 milyar dolara çıktı. Bu artışa rağmen şirketlerin piyasa değeri, şubat sonundaki 116.3 milyar dolarlık düzeyinin yüzde 16 altında yer alıyor. 
     ANKA’nın İstanbul Menkul Kıymetler Borsası’ndan İMKB edindiği verilere göre, hisse senetleri İMKB’de işlem gören 299 şirketin toplam piyasa değeri, 6 Mayıs itibariyle 97 milyar 438 milyon dolar olarak gerçekleşti. Şirketlerin piyasa değeri, bu ayın ilk haftasında yüzde 8.9 arttı. 
     Buna karşın, Borsa şirketlerinin piyasa değeri, şubat sonundaki rekor düzeyinin yüzde 16.2 oranında 18 milyar 874 milyon dolar altında bulunuyor. Şubat ayı sonu itibariyle 116 milyar 312 milyon dolarla bugüne kadarki en yüksek düzeyine ulaşan halka açık şirketlerin piyasa değeri, izleyen iki ayda yüzde 23 azalarak nisan sonunda 89 milyar 504 milyon dolara inmişti. 
     
     BORSA PAZARLARI 
     İMKB Ulusal Pazar’da işlem gören 277 şirketin piyasa değeri 96 milyar 740 milyon dolar, İkinci Ulusal Pazar’daki 14 şirketin piyasa değeri 607 milyon dolar, Yeni Ekonomi Pazarı’ndaki 1 şirketin piyasa değeri 46 milyon dolar oldu. 
     Gözaltı Pazarı’nda yer alan 7 şirketin piyasa değeri ise 45 milyon dolar olarak gerçekleşti. 
     
     YILBAŞINDAKİ DÜZEYİNİN ALTINDA 
     Borsa şirketlerinin piyasa değeri, yılbaşındaki düzeyine göre ise yüzde 0.6 oranında 635 milyon dolar azaldı. 2004 yılı sonunda halka açık şirketlerin değeri 98 milyar 73 milyon dolar olarak hesaplanmıştı. 
     
     ORTALAMA DEĞER 
     Halka açık şirketlerin ortalama değeri ise 6 Mayıs itibariyle 325.9 milyon dolar olarak hesaplandı. Şirket başına ortalama değer 401 milyon dolarla 1999 yılında en yüksek düzeyinde bulunuyordu. 

ANKA 
     
</TEXT>
</DOC>
