<DOC>
<DOCNO> 327376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo21.html </URL>
<DATE> 2005/03/26/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
İnönü'de Milli maç çoşkusu... 
</HEADLINE>
<TEXT>

     A Milli Futbol Takımı'nın Arnavutluk ile yaptığı 18. Dünya Kupası Avrupa Elemeleri 2. Grup 6. maçına futbolseverler büyük ilgi gösterdi. 
     BJK İnönü Stadı'na maçtan saatler öncesinde gelmeye başlayan taraftarlar, Türkiye açısından büyük önem taşıyan Arnavutluk maçında milli takımı yalnız bırakmazken, statta milli maç coşkusu yaşadılar. 
     32 bin kapasiteli stadı tamamen dolduran futbolseverler, ellerinde Türk bayraklarıyla tribünlerde renkli görüntüler oluştururken, karşılaşmadan önce tezahüratlara başladılar. 
     Çok sayıda sporseverin de bilet bulamadıkları için stada giremedikleri görülürken, karşılaşma öncesinde karaborsada bilet satıldı. 
     
     RÜŞTÜ REÇBER ''DALYA'' DEDİ 

     Fenerbahçe'nin milli kalecisi Rüştü Reçber, Arnavutluk maçıyla birlikte 100. kez A milli olarak, tarihe geçti. 
     11 yıldır A milli kaleyi koruyan Rüştü, Arnavutluk karşısında 100. kez A milli olarak, Bülent Korkmaz'ın rekorunu paylaştı. 
     10 Mayıs 1973 doğumlu Rüştü Reçber, A milli formayı ilk kez 12 Ekim 1994 tarihinde İstanbul Ali Sami Yen Stadı'nda Türkiye'nin 5-0 kazandığı Avrupa Şampiyonası Eleme Grubu maçında İzlanda'ya karşı giydi. Bu maçta Engin İpekoğlu'nun yerine oyuna sonradan dahil olan Rüştü, 11 yıl boyunca A milli formayı daha önce 99 kez giyme başarısını göstermişti. 
     Ay-yıldızlı formayı 88 kez Fenerbahçe, 12 kez de Barcelona'da oynarken üstüne geçiren Rüştü, 100 kez milli olan Bülent Korkmaz'ın rekoruna da ortak olarak, Türk Milli Takımı'nın 82 yıllık tarihine altın harflerle geçti Ayrıca 11 kez ümit, 1 kez de ordu milli olan Rüştü, dünyada 100 milli maç barajına ulaşan 13. kaleci unvanını da aldı. 
     Suudi Arabistan'dan Mohamed Al-Deayea'nın 170 kezle zirvede yer aldığı dünyanın en çok A milli olan kalecileri sıralamasında İsveçli Thomas Ravelli 143, Meksikalı Jorge Campos 130, Danimarkalı Peter Schmeichel da 129 kezle üst sıralarda bulunuyor. 
     
     BAŞBAKAN ERDOĞAN KUTLADI 

     Başbakan Recep Tayyip Erdoğan, maç başlamadan önce sahaya inerek, 100. kez milli olan Rüştü'yü kutladı. Futbol Federasyonu Başkanı Levent Bıçakcı ve federasyon genel sekreteri Lütfi Arıboğan ile birlikte sahaya çıkan Başbakan Erdoğan, Rüştü'ye plaket verdi. 
     Başbakan Erdoğan ayrıca, karşılaşmanın hakemlerinin de elini sıktı. Erdoğan, maçla ilgili kendisine yöneltilen soruya, ''Maçı almamız lazım'' dedi. 
     Federasyon Başkanı Bıçakcı ise Rüştü'ye milli takım oyuncularının imzaladığı formayı hediye etti. 
     
     MEDYA ORDUSU İZLİYOR 

     A Milli Futbol Takımı'nın Arnavutluk ile oynadığı maçta adeta bir medya ordusu görev yapıyor. 
     BJK İnönü Stadı'ndaki karşılaşmayı 17'si Arnavut olmak üzere, basın tribünü ve saha içinde yaklaşık 250 haberci takip ediyor. 
     
     
     25 BİN BAYRAK DAĞITILDI 

     Karşılaşmayı izlemek için stada gelen taraftarlara 25 bin Türk bayrağı dağıtıldı. 
     Bazı taraftarların bu bayrakların yanı sıra yanlarında getirdikleri büyük boyutlardaki bayrakları tribünlere astıkları gözlendi. 
     Bu arada, protokol ve basın tribününde de Türk bayrakları dağıtıldı. 
     Öte yandan, takımlar sahaya çıkarken havaya kırmızı beyaz balonlar bırakıldı. 
     
     TÜRK BAYRAĞINA YAPILANLARA TEPKİ 

     Mersin'deki Nevruz kutlamaları sırasında Türk bayrağına yapılan saldırıya futbolseverler tepki gösterdi. 
     Kapalı tribüne kırmızı zemin üzerine beyaz yazılarla ''Dalga dalga bayrak, görevimiz korumak'' şeklinde pankart asan sporseverler, karşılaşma öncesinde de ''Bayrağa uzanan eller kırılsın'' diye tezahürat yaparak, tepkilerini dile getirdi. 
     
     MİLLİ TAKIM OYUNCULARI SAHAYA TÜRK BAYRAĞIYLA ÇIKTI 

     A Milli Takım oyuncuları da ısınmak için sahaya büyük bir Türk bayrağıyla çıktı. 
     Bayrakla birlikte orta sahaya kadar gelip, seyircileri selamlayan futbolcular, daha sonra bayrağı katlayıp, görevlilere vererek ısınmaya başladı. 
     
     
     MİLLİ TAKIM 11'İNDE 6 DEĞİŞİKLİK 

     A Milli Futbol Takımı Teknik Direktörü Ersun Yanal, çeşitli nedenlerle en son yapılan Ukrayna karşısında sahaya sürdüğü 11'de 6 değişiklik yaptı. 
     Ukrayna maçında sahaya ilk 11'de çıkan futbolculardan Servet ve Nihat sakatlıkları nedeniyle Deniz de formsuzluğu nedeniyle aday kadroda yer almazken, kadroda bulunan Okan ve Gökdeniz yedek soyundu, Hüseyin ise 18 kişilik maç kadrosuna alınmadı. 
     Bu 6 oyuncunun yerlerine Yıldıray, İbrahim Toraman, Hamit, Serkan, Koray ve Necati ilk 11'de sahaya çıktı. 
     
     KORAY İLK KEZ RESMİ BİR MAÇTA OYNADI 

     Daha önce özel maçlarda sonradan oyuna girerek 2 kez milli olan Beşiktaşlı Koray Avcı, Arnavutluk maçında ilk kez ilk 11'de görev yaptı. 
     Milli takımda ilk kez 31 Mart 2004'de deplasmanda Hırvatistan ile yapılan maçta 46. dakikada Serkan Balcı'nın yerine giren Koray, 24 Mayıs 2004'de de Avustralya ile deplasmanda yapılan özel maçta 65. dakikada Ümit Özat'ın yerine oyuna girmişti. Arnavutluk maçında ilk 11'de sahaya çıkan Koray, böylece ilk kez bir resmi maçta oynadı. 
     Daha önce 6 kez milli olan Hamit Altıntop da ilk kez bir resmi maçta ilk 11'de sahaya çıktı. 18 Şubat 2004'de Danimarka ile Adana'da yapılan özel maçta ilk 11'de oynayan Hamit, 12 maç sonra ilk 11'de görev yaptı. 
     Milli takımın gurbetçi oyuncularından Yıldıray Baştürk de ilk kez 2006 Dünya Kupası Eleme Grubu'nda ilk 11'de oynadı. Rahatsızlığı nedeniyle bir süre milli takımdan uzak kalan Yıldıray, Ukrayna maçında Gökdeniz'in yerine 54. dakikada oyuna girmişti. Yıldıray, en son 5 Haziran 2004'de deplasmanda Güney Kore ile yapılan 2. hazırlık maçında ilk 11'de oynamıştı. 
     
     PROTOKOL TRİBÜNÜNDE İZDİHAM 

     Türkiye-Arnavutluk maçında protokol tribününde de izdiham oldu. 
     Karşılaşmayı, başbakanların yanı sıra Devlet Bakanı ve Başbakan Yardımcısı Mehmet Ali Şahin, Adalet Bakanı Cemil Çiçek, İstanbul Valisi Muammer Güler, Büyükşehir Belediye Başkanı Kadir Topbaş, Gençlik ve Spor Genel Müdürü Mehmet Atalay, 1. Ordu Komutanı Orgeneral Hurşit Tolon, UEFA Asbaşkanı Şenes Erzik, Federasyon Başkanı Levent Bıçakcı, İstanbul Emniyet Müdürü Celalettin Cerrah, bazı milletvekilleri, Beşiktaş Kulübü Başkanı Yıldırım Demirören, Fenerbahçe Kulübü Başkanı Aziz Yıldırım ve bazı kulüp başkanları protokol tribününden izledi. 
     
     
     ARNAVUTLUK TARAFTARLARI DA TRİBÜNDE 

     Karşılaşmayı Arnavutluk taraftarları da eski açık tribününde kendilerine ayrılan yerde izledi. 
     Yaklaşık bin kadar konuk ekip taraftarı, tezahüratlarıyla dostluk mesajları verirken, tribünlerinin önüne kendi bayraklarıyla Türk bayrağını beraber astı. 
     
     ARNAVUTLUK'TA TANIDIK SİMALAR 

     Arnavutluk'ta daha önce Türkiye'de görev yapmış tanıdık simalar yer alıyor. 
     Geçmişte Türkiye'de Beşiktaş ve Trabzonspor'u çalıştıran teknik direktör Hans Peter Briegel, Arnavutluk'un başında ilk kez Türkiye ile karşılaştı. 
     Daha önce Trabzonspor ve İstanbulspor'da forma giyen Bushaj ile Galatasaray ve Malatyaspor'da oynayan Dura da Arnavutluk Milli Takımı'nın 18 kişilik maç kadrosunda yer aldı. 
     
</TEXT>
</DOC>
