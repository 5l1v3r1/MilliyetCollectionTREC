<DOC>
<DOCNO> 346778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur27.html </URL>
<DATE> 2005/05/28/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Panama bandıralı gemi, Çanakkale Boğazı girişinde karaya oturdu... 
</HEADLINE>
<TEXT>

     Panama bandıralı "Sea Castle" adlı tankerin, Çanakkale Boğazı girişinde karaya oturduğu bildirildi. 
     AA muhabirinin Gemi Trafik Hizmetleri VTS yetkililerinden edindiği bilgiye göre, Kıbrıs’tan Bulgaristan’a boş olarak giden, 815 grostonluk, 71 metre uzunluğundaki "Sea Castle", Çanakkale Boğazı’na giriş yaptığı sırada Kumkale açıklarında karaya oturdu. 
     Geçiş güzergahı dışında bulunduğu belirtilen geminin, transit geçiş yapan diğer gemiler için tehlike oluşturmadığı, güvenlik açısından Kıyı Emniyeti ve Gemi Kurtarma Bölge Müdürlüğü’ne ait "Kurtarma-2" adlı römorkörün bölgede bulunduğu bildirildi. 
     Yetkililer, geminin kurtarılmasının ardından Karanlık Liman bölgesine demirletileceğini, gerekli sörvey işlemlerinin tamamlanmasının ardından seyrine izin verileceğini söylediler. 
     
</TEXT>
</DOC>
