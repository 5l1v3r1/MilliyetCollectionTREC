<DOC>
<DOCNO> 325866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko16.html </URL>
<DATE> 2005/03/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye Avrupa'nın 9. büyük ekonomisi ama... 
</HEADLINE>
<TEXT>

     İSO'nun, Türkiye ve AB üyesi ülkeleri karşılaştıran raporuna göre Türkiye toplam milli gelir açısından AB'nin en büyük dokuzuncu ekonomisi konumunda bulunuyor. 
     Kişi başına milli gelir ve satın alma gücü paritesi açısından ise son sırada yer alan Türkiye, nüfus artış hızı ve enflasyonda başı çekiyor. 
     İstanbul Sanayi Odası İSO , Türkiye ve AB üyesi ülkeleri bazı temel göstergeler açısından karşılaştıran çalışmasını güncelledi. 
     Buna göre Türkiye, geçen yıl AB ülkeleri arasında cari fiyatlarla Gayri Safi Yurtiçi Hasıla GSYİH büyüklüğü bakımından bir basamak yükselerek dokuzuncu sıraya çıktı. 
     
     Toplam gelirde dokuzuncu, kişi başı gelirde dipte 

     2004 yılında Türkiye'nin GSYİH büyüklüğü 295.3 milyar dolar ile Avusturya'yı geçti. Çalışmada, Türkiye'nin ekonomisinde son üç yılda elde ettiği başarıyı sürdürebilirse birkaç yıl içerisinde yarattığı GSYİH büyüklüğü bakımından AB ülkeleri arasında yedinci sıraya yükselebileceği de bildirildi. 
     Öte yandan Türkiye, kişi başına düşen GSYİH açısından ise 4 bin 112 dolarla AB-25 ülkeleri arasında en düşük gelire sahip ülke durumunda bulunuyor. Türkiye satın alma gücü paritesine göre de en alt sırada yer aldı. 
     
     En ucuz ülke 

     İSO çalışmasında, satın alma gücü paritesi ile hesaplanan GSYİH fiyat düzeyi endeksine göre AB-25 ortalaması 100 olarak ele alındığında, Türkiye'nin fiyat düzeyi indeks sayısının 27 olduğu, bu indekse göre Türkiye kendi gelir seviyesine göre en pahalı yaşayan ülke konumunda iken, AB ve aday ülkeler arasında en ucuz ülke durumunda bulunduğu bildirildi. 
     
     NÜFUS 

     Türkiye, AB ülkeleri arasında nüfus büyüklüğü açısından Almanya'nın ardından ikinci sırada bulunuyor. 
     Türkiye nüfusunun 2005 yılında AB üyesi 25 ülke nüfusunun yüzde 15.87'sini oluşturması bekleniyor. Son genişleme öncesi AB üyesi 15 ülkenin nüfus artış hızı yüzde 0.28 iken, bu oran AB-25 ülkelerinde yüzde 0.22'ye iniyor. 2005 yılı için Türkiye'nin yıllık nüfus artış hızı ise yüzde 1.47 olarak tahmin ediliyor. Türkiye bu yüksek nüfus artış hızı ile 15yıl sonra AB ülkeleri arasında en fazla nüfusa sahip ülke konumuna gelecek. 

     
</TEXT>
</DOC>
