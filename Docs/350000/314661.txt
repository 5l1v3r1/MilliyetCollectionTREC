<DOC>
<DOCNO> 314661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun16.html </URL>
<DATE> 2005/02/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gürcistan-Rusya ilişkileri... Yapılan toplantılarda anlaşma sağlanamadı 
</HEADLINE>
<TEXT>

     Gürcistan ile Rusya arasındaki askeri konularda Tiflis'te yapılan toplantılarda tarafların anlaşma sağlayamadığı bildirildi. 
     Gürcistan Dışişleri Bakan Yardımcısı Merab Antadze, yaptığı açıklamada, askeri ilişkileri öngören çerçeve anlaşması üzerinde Rusya'nın tutumunu değiştirmemesi nedeniyle uzlaşma sağlayamadıklarını kaydetti. 
     Rusya'nın, imzalanması öngörülen çerçeve anlaşmasında, ''Gürcistan'ın topraklarında üçüncü ülkelerin askeri üs bulundurmayacağına ilişkin maddenin yer almasını'' istediğini ifade eden Antadze, kendilerinin böyle bir taahhütte bulunmaya hazır olduğunu, ancak bunun anlaşmada yer almasına karşı çıktıklarını söyledi. 
     Merab Antadze, Rusya'nın tutumunu değiştirmemesi halinde anlaşma metni üzerinde uzlaşma sağlanamayacağını kaydetti. 
     Gürcistan Dışişleri Bakanlığı'nda iki ülke heyetleri arasında yapılan görüşmelerde, ayrıca Gürcü topraklarındaki Rus askeri üslerinin boşaltılması süreci, Çeçenistan sınırındaki Panki vadisinde terörist bulunduğu iddiaları ve benzeri konuların ele alındığı ifade edildi. 
     Yetkililer, Rusya'nın ülkedeki askeri üslerin stratejik açıdan önemi kalmadığı düşüncesinde olduğunu, ancak bu sürecin sona erdirilmesi için yaklaşık 1 milyar dolar kaynağa ihtiyaç duyulduğunu söylüyor. 
     Rus hükümetinin, boşaltılacak askeri üslerin yerinde, sınır güvenliği ve terörle mücadelede uzman kadrolar oluşturulması konularında faaliyet gösterecek ''anti-terör merkezi'' kurulmasını istediği kaydedildi. 
     
     RUS ÜSLERİ 
     Gürcistan ile Rusya arasında, Gürcü topraklarındaki üslerin varlığı nedeniyle yıllardır devam eden sorunlar bir türlü giderilemedi. 
     Rus üslerinden biri Gürcistan'ın güneyindeki Ahalkalaki'de, diğeri ise Karadeniz kıyısında, Acara özerk bölgesinin başkenti Batum'da bulunuyor. 
     Rusya, 1999'da İstanbul'da imzalanan AGİT anlaşmasından sonra Vaziani ve Gudauta üslerini tamamen boşaltmıştı. Ancak anlaşma gereği 2000'de boşaltılması gereken Ahalkalaki ve Batum üsleri halen aktif kullanımda bulunuyor. 
     Gürcistan, iki üssün üç yıl içinde boşaltılmasını isterken, Rusya, üslerdeki askeri teçhizatın taşınması işlemleri ve buradaki askerlerin dönüşü için en az 10 yıl süreye ihtiyaç duyuyor. 
     
</TEXT>
</DOC>
