<DOC>
<DOCNO> 315251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/gun04.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide'de 8 tahliye 
</HEADLINE>
<TEXT>


İstanbul'daki intihar saldırılarıyla ilgili 71 sanığın yargılandığı davada, aralarında El Kaide Türkiye sorumlusu Akdaş'ın eşinin de bulunduğu 8 kişi serbest bırakıldı 

MUSA KESLER, DİNÇER ŞEREF İstanbul 

İstanbul'da, 15 ve 20 Kasım 2003 tarihlerinde meydana gelen bombalı intihar saldırılarına ilişkin 71 sanıklı davanın duruşmasında terör örgütü El Kaide'nin Türkiye sorumlusu Habib Akdaş'ın eşi Cemile Akdaş ile örgütün bombacısı Gürcan Baç'ın eşi Meliha Yıldırım'ın da aralarında bulunduğu 8 sanık tahliye edildi. El - Kaide'nin Türkiye yapılanması içinde faaliyet gösterdikleri ve İstanbul'daki bombalı intihar saldırılarına karıştıkları iddia edilen 38'i tutuklu 71 sanığın yargılandığı davanın beşinci duruşması dün İstanbul 10. Ağır Ceza Mahkemesi'nde görüldü. 
1 Nisan 2005'te yürürlüğe girecek yeni TCK'deki değişiklikler nedeniyle mütalaa hazırlamadığını belirten savcı, yurtdışında eğitim gören tutuklu bazı sanıklar ile yeni TCK'ye göre suç vasfı ortadan kalktığı gerekçesiyle 17 kişinin tahliyesini talep etti. Mahkeme heyeti, dosyadaki mevcut delil durumu ve tutuklu kaldıkları süreyi dikkate alarak, Irak'ta öldüğü belirtilen Akdaş'ın eşi Cemile Akdaş ile Mediha Yıldırım, Mehmet Helvacı, Abdullah Demir, Yusuf Dural, Ahmet Selami Demir, Hüseyin Suat Öz ve Muhammed Ül Emin Bastın'ın tahliyelerini kararlaştırdı. Duruşma, dosyadaki eksikliklerin giderilmesi amacıyla ertelendi. 

4 saat ifade verdi 
Saldırıların kilit isimlerinden Harun İlhan, 62 sayfalık ifadesini 4 saatte tamamladı. Saldırı için turizmin yoğun olduğu yaz aylarını düşündüklerini kaydeden İlhan, şöyle dedi "Fakat bombaları hazırlayamayışımızdan dolayı eylemi kasıma erteledik. Olay yerine eylemlerin failinin biz olduğumuzu belli edecek işaretler bıraktık. Eylemlerden istediğimiz sonuçları alamadık, amacımız sinagogların yıkılmasıydı." 
"Eylemler 7 kişilik bir ekip işidir" diyen İlhan, "Onlardan dördü eylemlerde öldü. Patlamalardan sonra Irak'a giden Habip Akdaş ve Gürcan Baç ise orada öldü" dedi. 
Neve Şalom saldırısından önce kendisine gözcülük görevi verildiğini belirten İlhan, "İyi gözcülük yapabilmek için gözlerimden ameliyat oldum" diye konuştu. Mahkeme heyetinden patlamalarda ölen ve yaralanların isimleri ile adreslerini isteyen İlhan, bunun gerekçesi olarak da yapacağı bir çalışmayı gösterdi. 

61 kişi ölmüştü 

Neve Şalom ve Beth Israel sinagoglarına 15 Kasım, Beyoğlu'ndaki İngiliz Başkonsolosluğu'yla Levent'teki HSBC binasına da 20 Kasım 2003'te bomba yüklü kamyonetlerle bombalı saldırılar düzenlenmişti. Saldırılarda dördü bombacı 61 kişi hayatını kaybetmiş, 644 kişi yaralanmıştı. O dönem İstanbul Devlet Güvenlik Mahkemesi'nde görevli 5 savcı tarafından 3 aylık çalışma sonrası 69 sanık hakkında dava açılmıştı. İddianamede, saldırı emrini. El Kaide'nin "Türkiye emiri" Habip Akdaş'ın verdiğine dikkat çekilmişti. 


</TEXT>
</DOC>
