<DOC>
<DOCNO> 303332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun44.html </URL>
<DATE> 2005/01/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Kayıp Almanların sayısı azaldı, Almanya yardım için ayakta... 
</HEADLINE>
<TEXT>

     Güney Asya felaketinde kaybolan Almanların sayısının azaldığı bildirildi. 
     Dışişleri Bakanlığı'nda oluşturulan kriz merkezinin Başkan Yardımcısı Klaus Scharioth, yaptığı açıklamada, kayıp Alman vatandaşlarının sayısında, yeni başvurularla birlikte az miktarda da olsa bir düşüş olduğunu söyledi. 
     Felaket bölgesinde kendisinden haber alınamayan Almanların sayısının hala 1000'in üzerinde olduğunu bildiren Scharioth, ölenlerden kimliği belirlenenlerin sayısının 60, yaralı sayısının ise 300 olduğunu, yaralılardan 130'unun Almanya'ya getirildiğini belirtti. 
     Almanya'nın Köln kentine getirilen son 43 yaralıdan durumu ağır olan bir kişinin, uçakta suni teneffüs yapılarak yaşama döndürüldüğü kaydedildi. 
     Almanya'dan felaket bölgesine yapılan yardımların gün geçtikçe arttığı belirtilerek, Alman Silahlı Kuvvetlerine ait hastane gemisi ''Berlin''in cuma günü Sumatra'ya doğru hareket ettiği bildirildi. 
     Öte yandan, federal hükümet yarın Güney Asya'daki felaket nedeniyle özel toplantı yapacak. 
     Felaket bölgesine 20 milyon euro'luk yardım kararı alan kabine, yarınki özel toplantıda 500 milyon euro'luk uzun vadeli kalkınma yardımını görüşecek ve karara bağlayacak. 
     Alman Kızılhaçı DRK Başkanı Dudohl Seiters, 22.8 milyon euro'luk rekor düzeyde bağış topladıklarını belirterek, hafta sonunda caddelerde ve meydanlarda bağış kumbaraları ile yardım toplamaya devam edeceklerini açıkladı. 
     
     FUTBOL DÜNYASI ALARMA GEÇTİ 
     Felaket mağdurlarına yardım için Alman Futbol Federasyonu DFB ve Alman futbol kulüpleri de yardım için harekete geçti. 
     DFB, ilk olarak 1.5 milyon euro'luk acil yardım yaptığını açıkladı. 
     Alman milli takımı da geliri felaket bölgesine gönderilmek üzere 25 Ocak'ta Schalke Arena stadında Alman 1. ligindeki futbolcuların yer alacağı karma takım ile karşılaşacak. 
     Bayern München kulübünün açıklamasında da 300 bin euro'luk acil yardım yapılacağı, ayrıca Sri Lanka'da bir okul, yetim yurdu veya çocuk yuvasının bakımının üstlenileceği belirtildi. 
     Bayern München Kulübü Menajeri Uli Hoenes, Sri Lanka'ya yapacakları yardımın 10-15 senelik uzun bir dönemi kapsayacağını belirterek, ''Yapacağımız yardımları yıllık olarak kontrol edeceğiz ve bakacağımız çocukları zaman zaman Münih'e davet edeceğiz'' dedi. 
     Bayern München'in yanı sıra Vfl Bochum ve 2. Lig takımı MSV Duisburg, 16 Ocak'ta yapacakları karşılaşmanın gelirini Güney Asya felaket mağdurlarına bağışlayacak. 
     Alman 1. Ligi'nde oynayan diğer kulüplerin de yardım kampanyasına katılması bekleniyor. 
     
     BELÇİKA'DA YAS 
     Brüksel hükümeti, Güney Asya'daki deprem ve tsunami felaketi nedeniyle yarını yas günü ilan etti. 
     Hükümet açıklamasında, yarın ülkedeki tüm resmi kurumlarda bayrakların yarıya indirileceği ve saat 12.00'de 3 dakikalık saygı duruşunda bulunulacağı bildirildi. 
     AB Komisyonu'nda çalışan 25 bin kadar memur da yarın, Güney Asya'daki felakette yaşamını yitirenler için 3 dakikalık saygı duruşunda bulunacak. 
     AB Komisyonu sözcüleri, öğlen saatinde yapılacak saygı duruşunun tüm üye ülkelerin devlet dairelerinde de yapılması çağrısında bulunmuşlardı. 
     
</TEXT>
</DOC>
