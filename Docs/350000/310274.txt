<DOC>
<DOCNO> 310274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy13.html </URL>
<DATE> 2005/01/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şahin Biz Irak'ta gördüklerimizi ifade ederken kimseden izin almayız 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak'ta yaşananların Türkiye'yi yakından ilgilendirdiğini belirterek, ''Biz orada Irak gördüklerimizi, müşahede ettiklerimizi ve tespitlerimizi ifade ederken kimseden izin almayız. Özellikle Kerkük'te olup bitenler konusunda'' dedi. 
     Başbakan Yardımcısı Şahin, Spor Toto Fairplay Ödülleri tanıtım toplantısı sonrasında basın mensuplarının sorularını yanıtladı. 
     Bir gazetecinin, ''Kerkük nedeniyle Türkiye ve ABD arasında bir gerginlik olabilir mi '' şeklindeki sorusu üzerine Şahin, ''Biz orada gördüklerimizi, müşahede ettiklerimizi ve tespitlerimizi ifade ederken kimseden izin almayız. Özellikle Kerkük'te olup bitenler konusunda'' yanıtını verdi. 
     Şahin, sözlerine şöyle devam etti 
     ''Gerçekten komşumuz Irak'ta yaşananlar bizi yakından ilgilendiriyor. Başta ABD olmak üzere bütün müttefiklerimize bunu söyledik. Özellikle Irak'taki mevcut durumu, meydana gelmeden önce söylemiştik. Hassasiyetlerimiz var. Duyarlı olduğumuz noktalar var. Bu noktaya geldik. Bunu söylemeye devam edeceğiz. Gerekli tedbirlerin alınmasını temenni ediyoruz. Başbakanımız da bunları ifade etmiştir. Devletin kurumlarının tespitleri de bu yönde. Bu söz üzerine gerekli tedbirlerin alınmasını diliyorum. Gözlemlerimiz bu şekilde. Milli Güvenlik Kurulu üyesi komutan ile ikinci başkan da bu konuda duyarlılıklarını ifade etmişlerdir. Gerçek bilgilere dayalı bilgilerimiz var.'' 
     
     SEKA İŞÇİLERİNİN EYLEMİ 
     Şahin, ''SEKA işçilerinin eylemini'' soran bir basın mensubuna da, eyleme gerekçe olan özelleştirmeyi kendilerinin başlatmadıklarını, ancak bu takvimi bitirmek zorunda oldukları yanıtını verdi. 
     Burada çalışan işçilerin de mağdur olmayacaklarını ve diğer kamu kurumlarında istihdam edilmeleri için gerekli yasa hazırlığının yapıldığını bildiren Şahin, işçilere de Türkiye gerçeklerini düşünerek tepki göstermeleri çağrısında bulundu. 
     Şahin, ''İşçi kardeşlerimizi sağduyulu davranmaya davet ediyorum. Konuyla ilgili bir yargı kararı var. Buna da saygılıyız. Bu dönemi oturup konuşarak da geçirebiliriz. Tansiyonu yükseltmeye gerek yok'' diye konuştu. 
     
     HAKKARİ'DEKİ DEPREM 
     Hakkari'de meydana gelen orta şiddette deprem dolayısıyla Kızılay'ın dağıttığı çadırlar nedeniyle eleştirildiğine de değinen Şahin, sözlerini şöyle tamamladı 
     ''Kızılay'ın yazlık çadırları dağıttığı yönünde eleştiriler var. İlk anda Kızılay, elindeki birkaç yaz çadırını dağıtmış. Ancak, bu sabah, ihtiyaç duyulan çadırlar dağıtılmaya başlandı. 500 tane iklim koşullarına uygun çadır Hakkari'ye gönderildi. Üç mahallede çadır yerleşimi kuruldu. Köy yollarını açmak için iş makineleri gönderildi, mutfak gönderildi. Maliye Bakanlığı da gerekli olan parayı bugün çıkardı. Valilik, 100 milyar lira para istedi. Bu miktar, bugün sabah itibariyle yola çıktı. 
     İhtiyaç ne ise devlet karşılamıştır ve karşılamaya devam edecektir. Bayındırlık Bakanımız da Hakkari'ye gidecek. Türkiye Cumhuriyeti sınırları içinde, vatandaşımız nerede mağdur olursa devlet oradadır. Devlet, Türkiye'nin her yerinde, 24 saat vardır. Devlet Hakkari'de zaten mevcut. Devleti orada Vali temsil ediyor.'' 
     
</TEXT>
</DOC>
