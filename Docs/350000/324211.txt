<DOC>
<DOCNO> 324211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/ekonomi/eko02.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Iveco, Otoyol'da üslenecek 
</HEADLINE>
<TEXT>


Koç Grubu ile ortak olduğu Otoyol'daki payını artıracak olan Iveco, Otoyol'u yeni üretim üssü olarak seçti. Iveco'nun yeni modelleri de burada üretilecek 

EKONOMİ SERVİSİ 

Koç Topluluğu ve Avrupa'nın önde gelen Fiat'a bağlı İtalyan otomotiv şirketi Iveco, Otoyol'da eşit hisse sahibi olma yolunda görüşmelere başladı. Otoyol'dan yapılan açıklamada, Koç ve Iveco'nun, Otoyol'daki mevcut işbirliklerini daha da güçlendirme kararı aldıkları bildirildi. 
Prensipte varılan anlaşmaya göre iki taraf, Otoyol Sanayi ve Otoyol Pazarlama şirketlerinin birleştirilmesiyle oluşacak yeni şirkette eşit hisse sahibi olacak. Otoyol'da Iveco'nun halen yüzde 27 hissesi bulunuyor. Iveco'nun, Eurocargo, Daily gibi Avrupa'daki lider modellerinin Türkiye'de üretilmeye başlanması ve Otoyol'un Iveco'nun yeni üretim üssü olmasının hedefleniyor. 
Koç Holding Diğer Otomotiv Grubu Başkanı Selçuk Gezdur, Iveco - Otoyol'un ticari araçtaki pazar payını beş yılda iki katına çıkarmayı planladıklarını belirtti. Gezdur, şunları kaydetti 
"Iveco ile 1988'den beri sürdürdüğümüz ortaklığımız iki tarafa da büyük yararlar sağladı. Şimdi bu işbirliğini daha da güçlendirmek arzusundayız. Hedefimiz ticari araç sektöründe iç pazardaki gücümüzü artırmanın yanı sıra Avrupa pazarlarında da daha iddialı bir konuma gelmektir. Koç, otomotiv sektöründe çok markalı büyüme stratejisini sürdürecektir." 

'Yeni modeller geliyor' 
Iveco Ürün ve İş Geliştirmeden Sorumlu Başkan Yardımcısı Jean Brunol ise Koç Topluluğu ile yapmayı planladıkları yeni işbirliği taslağının, küresel büyüme stratejilerinin önemli bir parçası olduğunu vurguladı. Türkiye'nin otomotivde Avrupa'nın üretim üssü haline geldiğini belirten Brunol, "Koç Topluluğu ile işbirliğimizi güçlendirme kararı almamızın altında bu avantajlar yatıyor. Nihai anlaşmanın ardından, Avrupa'da çok tutulan en yeni modellerimizi Türkiye'ye sunacağız" dedi. 
Otoyol, bugüne kadar toplam 150 bin adet hafif, orta ve ağır sınıf kamyon ve otobüs üretti. Küresel düzeyde faaliyet gösteren Iveco ise ticari araç ve motor üretiyor. Ürettiği araç ve motorlar Avrupa'da pazar lideri veya ikincisi konumunda bulunuyor. Dünya çapında yılda 160 binden fazla ticari araç ve 430 binden fazla motor satan Iveco'nun geçen yılki cirosu 9.3 milyar euroya ulaştı. 


</TEXT>
</DOC>
