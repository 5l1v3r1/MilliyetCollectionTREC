<DOC>
<DOCNO> 322671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas14.html </URL>
<DATE> 2005/03/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Renkli "babet" yaza damgasını vuracak .. 
</HEADLINE>
<TEXT>

     1980'li yıllarda orta yaşın üzerindeki kadınlar tarafından giyilen ''falça'' isimli ayakkabılar, gül kurusu, lila, mavi ve kırmızı gibi canlı renklerle üretilen yeni tasarımları, bu yaz genç kızların ayaklarını süsleyecek. 
     AA muhabirinin edindiği bilgiye göre, yılda ortalama 50 milyon çift ayakkabı üretimiyle yıllardır erkek ayakkabısında söz sahibi olan Konya, son dönemlerde kadın ayakkabı üretimiyle de adından söz ettiriyor. 
     Kış ürünlerinin vitrinlerden kalkmaya başladığı bugünlerde yazlık ürünler yavaş yavaş piyasaya sürülürken, kadın ayakkabısında bu yaza damgasını ''babet''ler vuracak. 
     1980'li yıllarda daha çok orta yaşın üzerindeki kadınların rahatlığı nedeniyle tercih ettiği ''falça'' adlı ayakkabılar, bu sezon için yeniden tasarlanıp renklendirildikten sonra ''Babet'' adını aldı ve genç kızların beğenisine sunuldu. 
     Topuğunun çok küçük ve aynı zamanda yumuşak olması nedeniyle yaz için oldukça kullanışlı babetler, gül kurusu, lila, kırmızı, mavi, pembe ve yeşil gibi ilkbahar ve yaza uygun canlı renkleriyle genç kızların ayaklarını süsleyecek. 
     
     25 YIL ÖNCESİNE GÖRE DAHA SEVİMLİ 
     25 yıl önce tamamen sade tasarımları giyilen falçanın dönüşü, 2005'de örgülü ve yandan açık modelleriyle olacak. Delikler, tokalar ve kurdelelerle daha sevimli bir görünüme kavuşturulan babetin modasının birkaç yıl sürmesi bekleniyor. 
     Konya'da kurulu bir ayakkabı firmasının ortaklarından Mustafa Sevinç, kadın ayakkabısında bu yıl eskiye dönüş yaşandığını belirterek, şu anda Avrupa ülkelerinde babetlerin büyük talep gördüğünü bildirdi. 
     1980'li yılların ayakkabılarının yeni tasarımlarının 25 yıl sonra moda olduğunu ifade eden Sevinç, ''Yaşlı kişiler, bu ayakkabıları hatırlayacaktır. O dönemlerde siyah ve kahverengi renklerin ağırlıkta olduğu sade falçaların, bugün rengarenk üretilen yeni modelleri genç kızların ayaklarında olacak. Spor ve klasik tarz kıyafetleri, bu ayakkabılar tamamlayacak'' dedi. 
     Sevinç, ürettikleri bu modelleri Almanya, Hollanda ve Belçika gibi Avrupa ülkelerine gönderdiklerini belirterek, ''Bu yaz Avrupalı kızların da ayaklarında babet rahatlığı ve şıklığı olacak. Ayakkabı modasında Avrupa'da söz sahibi olmayı hedefliyoruz. Konya'nın bu konuda kapasitesi yeterli'' diye konuştu. 
     
</TEXT>
</DOC>
