<DOC>
<DOCNO> 314846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun01.html </URL>
<DATE> 2005/02/13/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Chavez ABD bir başka ülkeye saygı göstermeyi öğrenmek zorundadır 
</HEADLINE>
<TEXT>

     Venezüella Devlet Başkanı Hugo Chavez, Rusya'dan silah alımlarına tepki gösteren ABD'den, egemenliklerine saygı göstermesini istedi. 
     Chavez, şiddetli yağışlardan zarar gören ülkenin orta kesimlerini ziyareti sırasında yaptığı açıklamada, ''ABD bir başka ülkeye saygı göstermeyi öğrenmek zorundadır'' dedi. 
     ABD'nin kendilerine daha yüksek fiyata silah satmak istediğini belirten ve ''Eğer onları satın alsaydık, mutlu olacaklardı'' diyen Chavez, bir askeri heyetin Rusya'ya gideceğini ve Rusya'nın Venezüella'da silah yapımı için teknoloji desteğinde bulunacağını söyledi. 
     Daha önce darbe girişimine maruz kalan Hugo Chavez, ayrıca George W. Bush başkanlığındaki Amerikan yönetimini kendisini devirmeye çalışmakla suçladı. 
     ABD, Venezüella'nın Rusya'dan 100 bin kalaşnikof silah almayı planladığını öne sürmüştü. ABD Dışişleri Bakanlığı, Rusya'dan temin edilecek silahların Kolombiya'daki gerillaların eline geçmesi endişesini dile getirmişti. 
     Rusya Dışişleri Bakanlığı ise silah satışının uluslararası hukuka aykırı olmadığını ve Venezüella'ya silah sağlamayı sürdüreceklerini belirtmişti. 
     
</TEXT>
</DOC>
