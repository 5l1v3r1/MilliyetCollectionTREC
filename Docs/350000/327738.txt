<DOC>
<DOCNO> 327738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun32.html </URL>
<DATE> 2005/03/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kırgızistan'da hayat normale dönüyor, işyerleri açıldı... 
</HEADLINE>
<TEXT>

     Kırgızistan'da olaylar, geçici yönetimin aldığı tedbirlerle giderek azalırken, işyerleri yağmalanan veya tahrip edilen esnaf, işyerlerinde temizlik çalışmalarına başladı. İşyerlerine dokunulmayanlar ise yeniden çalışmaya başladı. 
     Başkent Bişkek'te yağmacıların elinden kurtulamayan işyerlerinde esnaf, bir taraftan zarar tespiti yapmaya çalışıyor, bir taraftan da işyerlerini temizliyor. 
     Olaylardan en fazla zarar görenler arasında olan Türk işadamları ve esnaf ise ne yapacağını bilememenin çaresizliği içinde bekliyor. Özellikle başkentteki Türk esnaf, bir taraftan canlarını kurtarmanın sevincini yaşarken, diğer taraftan zararlarını nasıl karşılayabileceklerini düşünüyor. 
     AA muhabirinin görüştüğü Türk girişimciler, işyerlerindeki zararları ''Kırgız tarafının karşılamasının düşünülemeyeceğini'' ifade ederken, devletten destek beklentilerini dile getiriyor. Bazı Türk vatandaşları ise, özellikle Türklere ait işyerlerinden yağmalanan malların pazarlarda satılmaya başladığını öne sürüyor. 
     İşyerleri zarar görmeyen veya çalışmaya engel olmayacak çapta zarar gören esnaf ise bugünden itibaren kepenklerini açarak müşterilerine hizmet sunmaya başladı. 
     Bu arada başkent halkının temel alışveriş noktaları olan pazarların da açıldığı ve halkın ihtiyaçlarını karşılamak için pazarlara dolmaya başladığı görüldü. 
     Öte yandan geçici yönetimden yapılan açıklamada, ülkedeki tüm işyerlerinin, bankaların ve kültür-sanat merkezlerinin çalışmaya başladığı duyuruldu. Üniversitelerde öğretim başlarken, sanat ve kültür faaliyetlerinin de bugünden itibaren normal çalışma düzenine geçtiği duyuruldu. 
     
     BAKİYEV'E PARLAMENTO ONAYI 

     Bu arada, Kırgızistan'ın yeni parlamentosu, Kurmanbek Bakiyev'in başbakanlığını onayladı. 
     Kırgızistan'da geçen perşembe günü muhalefet güçlerinin, günler süren gösterilerin ardından başkent Bişkek'te devlet başkanlığı ve hükümet binalarını ele geçirmesinden sonra olağanüstü toplanan eski parlamento tarafından devlet başkan vekili ve başbakan vekili olarak atanan Bakiyev, yeni parlamentonun onayıyla meşruluk kazandı. Ancak Bakiyev'in devlet başkanlığı vekilliğini yasal olarak nasıl yürüteceği henüz netlik kazanmadı. 
     
</TEXT>
</DOC>
