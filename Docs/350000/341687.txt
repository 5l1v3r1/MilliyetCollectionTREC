<DOC>
<DOCNO> 341687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/dunya/axdun02.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a uyarı bombası 
</HEADLINE>
<TEXT>


ABD Başkanı Bush'un Tiflis'teki konuşması sırasında, tribününün 30 metre yakınında roket mermisi bulundu. Bombanın korkutmak ve gözdağı vermek amaçlı olduğu düşünülüyor 

CENK BAŞLAMIŞ Moskova 


ABD Başkanı George W. Bush'un önceki gün Tiflis'teki konuşması sırasında, meydanda bir roketatar mermisi bulunduğu ortaya çıktı. 
Gürcistan Ulusal Güvenlik Konseyi Sekreteri Gela Bejuaşvili, roket mermisinin Bush'un konuştuğu tribünün yaklaşık 30 metre yakınında bulunduğunu açıkladı. Bejuaşvili, Rus yapımı RPG-5 tipi bombanın patlamaya hazır durumda olmadığını söyleyerek, "Belli ki amaç korkutmak ve medyanın dikkatini çekmekti" dedi. Gürcü yetkili, bombanın yerde bulunduğu, meydana sokan kişiyi ise henüz belirleyemediklerini söyledi. 
Gürcü haber ajansları, bombanın Bush'un konuştuğu tribüne doğru fırlatıldığını, kalabalıktan bir kişinin başına çarparak yere düştüğünü bildirdi. RPG-5 tipi roketatar mermileri hedefine omuzdan, sevk fişeğinin ateşlenmesi ile ulaşıyor. Rus ajansları, Gürcü gizli servisinin konuyla ilgili olarak Amerikan tarafına Bush'un Tiflis'ten ayrılmasından sonra bilgi verdiğini duyurdu. Bush'un konuşmasını yaptığı Tiflis'teki Özgürlük Meydanı'na bazı kaynaklara göre 300 bine yakın kişi toplanmıştı. 2 ülke gizli servislerinin geniş önlem almasına karşın kalabalığın meydana hücum etmesi nedeniyle çok sayıda kişi aranmadan meydana girmeyi başarmıştı. 

İçerikle bağlantılı 
Korkutma ve gözdağı verme amacı taşıdığı düşünülen bombanın atılmasıyla Bush'un konuşmasının içeriği arasında doğrudan bağlantı bulunduğu sanılıyor. Bush konuşmasında Gürcistan'ın toprak bütünlüğünün mutlaka korunması gerektiğini belirtmiş, eski Sovyet cumhuriyetleri halklarına baskıcı yönetimlerini yıkma çağrısında bulunmuştu. Konuşmanın özellikle Gürcistan'a isyan eden özerk cumhuriyetler Abhazya ve Güney Osetya'da tepki çektiği biliniyor. Söz konusu cumhuriyetler, Rusya tarafından destekleniyor. Bush'un Tiflis'e gitmesini protesto eden Moskova, ziyarete Rusya'nın Kafkasya'daki etkinliği kırma çabası olarak bakıyor. 

Beyaz Saray'da alarm 

YASEMİN ÇONGAR Washington 

ABD başkentinde dün kısa süreli bir "terör paniği" yaşandı. Cessna tipi özel bir uçağın Washington üzerindeki uçuşa kapalı bölgeye girmesi ve uyarılara karşın Beyaz Saray'a 4.5 km. kadar yaklaşması üzerine "kırmızı alarm"a geçildi. Yarım saat süren "kırmızı alarm" sırasında Başkan Bush Beyaz Saray'da değildi, ancak burada bulunan Başkan Yardımcısı Cheney, korunaklı bir yere götürüldü. Laura Bush ise sığınağa indirildi. Uçak, uyarı ateşinin ardından Washington'a 80 km uzakta bir yere indirildi ve bir Havacılık Kulübü'ne kayıtlı olduğu anlaşılan pilot ve yanındaki yolcu da gözaltına alındı. 


</TEXT>
</DOC>
