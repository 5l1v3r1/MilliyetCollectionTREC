<DOC>
<DOCNO> 314317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/axspo01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'dan garanti 
</HEADLINE>
<TEXT>


Siyah-Beyazlı takımın hocası, takımdaki geleceği konusunda endişe taşımadığını belirtti, "Hiçbir korkum yok. Önümüzdeki sezon Beşiktaş için çok iyi olacak. Garanti ediyorum" dedi 


"Zaman bulacağım" 
BEŞİKTAŞ'IN teknik patronu Rıza Çalımbay, geleceğe güvenle baktıklarını söyledi. Başkan ve yönetimin kendilerine büyük destek verdiğini belirten tecrübeli hoca, "Benim hiçbir korkum yok. Önümüzdeki sezon Beşiktaş çok iyi olacak. Bunu garanti ediyorum. Önemli olan yerli antrenörlere fırsat vermek. Biz de burada o zamanı bulacağımıza eminiz. Önümüzdeki yılın takımını yavaş yavaş hazırlamaya çalışıyoruz" diye konuştu. 

Sergen'den memnun 
20 yıl forma giydiği Beşiktaş'ta hiç yerli hocayla çalışmadığının altını çizen Rıza Çalımbay, "Şimdi oyuncular direkt bana gelip, dertlerini anlatıyor. Aynı dili konuşmak kadar güzel bir şey yok" ifadesini kullandı. Sergen'den çok memnun olduğunu vurgulayan Çalımbay, "Sergen ve bütün takım çok iyi çalışıyor. Arzu ve isteği maça yansıtmak önemli. Carew de iyi niyetli, her şeyini veriyor. Ancak herkes kapasitesinin üstüne çıkmalı" dedi. 

Her maç final 
GENÇLERBİRLİĞİ maçının tekrarlanmasının doğal olduğunu kaydeden Çalımbay, "Bazı rakip yöneticiler isyan ediyor. Bu yanlış. Kural hatası herkes için geçerli. Son maçta kanatlarımız hiç çalışmadı. Orta sahamız oldukça zorlandı. Her şeyden önce gol atmamız lazım" değerlendirmesini yaptı. Beşiktaş'ın çalıştırıcısı, Denizli'yi yakından tanıdığını hatırlatıp, "Denizlispor veya bir başkası fark etmiyor. Her maçı kazanmalıyız" yorumunu yaptı. 

Sergen'e istirahat 

BEŞİKTAŞ, kritik Denizlispor karşılaşması için dünkü antrenmanı kar yağışı altında sürdürdü. Siyah - Beyazlılar, koşu, tam sahada taktik ağırlıklı çift kale maç, gruplar halinde pas çalışması yaptılar. Rıza Çalımbay, idmanda Carew ve Pancu'nun milli takımlardan akşam döndükleri için forvette Ahmed Hassan ile Veysel'e görev verdi. 
SAKATLIĞI devam eden Emre Aşık düz koşu yaparken, tedavi olan Ramazan çalışmada yer almadı. Önceki günkü idmanda darbe alan Sergen ile Juanfran da antrenmana çıkmadı. Çalımbay, "Sergen'in ayağında şiş var. Kendisini dinlendirdik. Ancak oynayabilecek durumda" dedi. Tecrübeli hoca, akşam da özel idman yaptırdığı Carew ve Pancu'yu denedi. 

Pancu el üstünde 

ROMANYA'DA Victor Piturca'nın takımın başına gelmesiyle veto ettiği milli formayı yeniden giymeye başlayan Daniel Pancu, 2-2 biten Slovakya ile oynanan hazırlık maçındaki futboluyla beğeni kazandı. 10 numaralı formayı giyen Pancu için La Gazeta Sporturilor, hocasının İlie ile kendisini öven sözlerine yer verdi. Prosport ise, penaltıdan bir gol atan Pancu'nun, Beşiktaş'ta forma şansı bulmasıyla moral kazandığını ve futboluyla güven sağladığının altını çizdi. 

Akın'ı gece hayatı yaktı 

İbrahim Akın'ın performansındaki hızlı düşüşün, düzensiz yaşamdan kaynaklandığı ortaya çıktı 

ORHAN YILDIRIM 

Tespit edildi 
GEÇEN yıl Altay'dan transfer edildikten sonra şans bulduğu maçlarda harikalar yaratan ve attığı goller ile taraftarın sevgilisi olan İbrahim Akın'da yaşanan büyük düşüşün perde arkası aydınlandı. Takibe alınan İbrahim'in, gece hayatına başladığı, sık sık uyarılmasına rağmen alışkanlıklardan vazgeçmemesi nedeniyle kadronun dışına itildiği öğrenildi. 

Hocası doğruladı 
RIZA Çalımbay, İbrahim'deki değişime işaret edip, şöyle konuştu "Biz de kendisinden çok şey bekliyoruz. Ama kimseye forma vermiyoruz. Formayı asıyoruz, futbolcu gelip giyiyor. Biraz daha gayretli, istekli olmalı. Bazı faktörlerden dolayı onda da bir değişiklik olabilir. Altay'dan Beşiktaş'a gelmiş, değişim geçirebilir, bu normal" dedi. 

Haftanın hakemleri 
12 Şubat Cumartesi 
16.00 Ç. Rize - G.Saray Mustafa Çulcu 
16.00 A.Gücü - Kayseri Bülent Demirlek 
16.00 Konya - Samsun Süleyman Abay 
19.00 Beşiktaş - Denizli Selçuk Dereli 
13 Şubat Pazar 
14.00 Trabzon - Malatya Yunus Yıldırım 
14.00 Diyarbakır - A.Sebat Yılnur Önen 
14.00 Sakarya - G.Antep Oktay Demiray 
16.00 Ankaraspor - G.Birliği Özgüç Türkalp 
19.00 F.Bahçe - İst.Spor Vedat Yüksel 

Volkan atağı 

SCHALKE 04'ÜN kapısını daha önce Hamit Altıntop için çalan Beşiktaş, bu kez Alman takımının ikinci kalecisi olan Volkan Ünlü'ye kancayı taktı. Futbol izleme komitesinin önerdiği genç file bekçisi için yeni sezona yönelik görüşmelerin başladığı bildirildi. Bu futbolcunun da gelmek için istekli olduğu öğrenildi. 

Miras kondu 

JUANFRAN, Rıza Çalımbay'dan ilginç bir talepte bulunarak izin kopardı. İspanyol futbolcu, hocasına Denizli maçında forma verip, vermeyeceğini sorduktan sonra, doğduğu yer olan Vigo'da ailesinden bir evin kendisine miras kaldığını iletip, resmi evrakları imzalamak için izin istedi. Çalımbay da, bugün ülkesine gidecek olan Juanfran'a pazartesiye kadar izin verdi. 


</TEXT>
</DOC>
