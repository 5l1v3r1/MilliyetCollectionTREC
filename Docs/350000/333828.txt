<DOC>
<DOCNO> 333828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas20.html </URL>
<DATE> 2005/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
RTÜK, Kill Bill filmi yüzünden Digitürk'ten savunma istedi 
</HEADLINE>
<TEXT>

     Radyo ve Televizyon Üst Kurulu RTÜK , Quentin Tarantino'nun ünlü filmi ''Kill Bill''deki şiddet sahneleri nedeniyle Digitürk'te yayın yapan Moviemax kanalının savunmasını istedi. 
     RTÜK'ten yapılan yazılı açıklamada, Üst Kurul'un 7 Nisan'daki toplantısında Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yapan kuruluşlarla ilgili izleme raporları değerlendirilerek karara bağlandı. 
     Buna göre, 3984 sayılı yasanın 4756 sayılı yasayla değişik 4. maddesinin ''program hizmetlerinin bütün unsurlarının insan onuru ve temel insan haklarına saygılı olunmasına'' ve ''gençlerin ve çocukların fiziksel, zihinsel ve ahlaki gelişimini zedeleyecek türden programların bunların seyredebileceği zaman ve saatlerde yayınlanmamasına'' ilişkin bentleri kapsamında ''Size Anne Diyebilir Miyim '' isimli yarışma programında yarışmacıların birbirine yönelik tutumları nedeniyle Kanal D'nin savunması istendi. 
     
     ''KILL BILL''DEKİ ŞİDDET SAHNELERİ 

     Üst Kurul, Quentin Tarantino'nun yönettiği ''Kill Bill Volume 1'' ve ''Kill Bill Volume 2'' filmlerindeki şiddet sahneleri nedeniyle Digitürk'te yayın yapan film kanalı Moviemax 2'nin savunmasının istenmesini kararlaştırdı. 
     Yayınların toplumun milli ve manevi değerlerine, Türk aile yapısına aykırı olmamasına ilişkin bendi 11 Mart 2005 tarihinde yayınladığı ''Beyaz Show'' adlı programda ihlal eden Kanal D'nin uyarılmasına karar verildi. 
     Özel hayatın gizliliğine saygılı olunmasına ilişkin bendi ana haber bülteninde kişisel bilgiler vererek ihlal eden ATV'nin de uyarılması kararlaştırıldı. 
     İnsanların dil, ırk, renk, cinsiyet, siyasi düşünce, felsefi inanç, din, mezhep ve benzeri nedenlerle hiçbir şekilde kınanmaması ve aşağılanmamasına, kişilerin manevi şahsiyetlerine eleştiri sınırları ötesinde saldırıda bulunulmamasına, kadına, güçsüzlere ve küçüklere karşı şiddet ve ayrımcılığın teşvik edilmemesine ve yayınların şiddet kullanımını özendirici veya ırkçı nefret duygularını kışkırtıcı nitelikte olmamasına ilişkin bentleri ''Kim Haklı Düşünce Kampı'' adlı programda tartışmacılar arasındaki argo ve şiddet içeren sözler nedeniyle ihlal eden Flash TV'nin uyarılmasına karar verildi. Yayıncılığın haksız bir amaç ve çıkara alet edilmemesi, haksız rekabete yol açılmamasına ilişkin bendi ihlal eden Kanal D'nin, suçlu olduğu yargı kararıyla kesinleşmedikçe hiç kimsenin suçlu ilan edilmemesine ilişkin bendi ana haber bülteninde bir siyasetçi hakkındaki haberle ihlal eden Kanal Türk'ün ve ''her türlü yayında gizli reklam yapılması yasaktır'' hükmüne ilişkin fıkrayı ''Gün Ortası Haber Bülteni''ndeki ürün tanıtımıyla ihlal eden STV'nin de uyarılması uygun görüldü. 
     
</TEXT>
</DOC>
