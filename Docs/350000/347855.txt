<DOC>
<DOCNO> 347855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy06.html </URL>
<DATE> 2005/06/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
DEHAP’lı Başkan'ın yurtdışı gezisi isteğine ilginç ret... 
</HEADLINE>
<TEXT>

     Bülent OKUTAN- Emin ÖZTÜRK SURUÇ Şanlıurfa , DHA 

      ŞANLIURFA’nın Suruç Belediye Başkanı DEHAP'lı Etem Şahin’in, Almanya’ya yapacağı gezi için Valilik’ten istediği izin ilginç bir gerekçeyle reddedildi. Vali Yardımcısı Adil Nas imzasıyla gönderilen yazıda, ilçenin pislik içinde olduğu, bu nedenle Başkan Şahin ve Belediye Meclis üyesi Mehmet Özkan’ın yurt dışına çıkışının uygun görülmediği belirtildi. 
     Suruç İlçesi'nin SHP listesinden seçilen DEHAP’lı Başkan Etem Şahin’in belediyecilikle ilgili incelemelerde ve görüş alışverişinde bulunmak üzere’ Almanya’ya gitmesi için Belediye Encümeni'nin 10 Mayıs 2005 tarihindeki toplantısında karar alındı. Bu kararda Başkan Şahin’le birlikte Belediye Meclis üyesi Mehmet Özkan’ın da aynı gezide yer alması uygun görüldü. 
     Belediye Başkanı Etem Şahin, Encümen kararıyla birlikte Suruç Kaymakamlığı’na dilekçeyle başvurarak Almanya gezisi için izin istedi. Kaymakamlık da, Başkan Şahin’in izin talebini 16 Mayıs 2005 tarihinde Şanlıurfa Valiliği'ne bildirdi. Vali Yardımcısı Adil Nas imzasıyla 23 Mayıs’ta Suruç Kaymakamlığı’na gönderilen yanıt şaşkınlık yarattı. Yanıtta şöyle denildi 
     İlçeniz Belediye Başkanı Dr. Etem Şahin ve Meclis Üyesi Mehmet Özkan’ın Almanya Devleti'ne izinli olarak gitmesi ile ilgili yazısına istinaden, Belediye hizmetlerinin yeterince yerine getirilmediği, ilçenin pislik içinde olması ve buna benzer nedenlerden dolayı yurt dışına izinli olarak gitmeleri uygun görülmemiştir. Bilgi ve gereğini rica ederim.'' Valiliğin bu yazısına tepki gösteren Belediye Başkanı Etem Şahin, yazışmada kullanılan üslubu eleştirerek, durumu İçişleri Bakanlığı’na bildirdiğini, bu konuda ayrıca hukuki yollara başvuracaklarını söyledi. Şahin, şöyle konuştu 
     Aslında izin almamıza gerek yok. Bir usul gereği izin istedik. Yoksa bir Belediye Başkanı yurt içinde de yurt dışında da her yere gider. Zaten belediyenin ekonomik durumu iyi değil diye ben bu geziyi kendi cebimden karşılamak kaydıyla encümenden karar çıkartmıştım. Amacımız gidip orada belediyecilik konusunda görüş alışverişinde bulunmak ve bilgi edinmekti. İznin reddine karşı değiliz. Bizim buna bir diyeceğimiz yok. Ama kullanılan üslup çok rencide edici. Sınırı aşan bir üslup kullanılmış. Bir ilin mülki amirinin bu şekilde yakıştırma yapması sadece beni değil, tüm ilçeyi üzer. Durumu İçişleri Bakanlığına bildirdik. Biz bunu bir hakaret olarak algılıyoruz ve bu işin peşini bırakmayacağız.'' Vali Yardımcısı Adil Nas, gösterilen tepki ve açıklamaya karşı herhangi bir açıklama yapamayacağını bildirdi. 
     
</TEXT>
</DOC>
