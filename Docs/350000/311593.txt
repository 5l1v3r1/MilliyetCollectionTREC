<DOC>
<DOCNO> 311593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/guclu.html </URL>
<DATE> 2005/02/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde neler oluyor 
</HEADLINE>
<TEXT>


Türkiye'de taşlar kolay kolay yerine oturmuyor. İstanbul Üniversitesi'nde rektörlük seçimi oldu. En çok oy alan atandı. Artık bu sorun bitti diye düşünürken, meğerse gösteri daha yeni başlıyormuş... Yeni rektör Mesut Parlak, atamayla gelen dekan ve müdürlere kapıyı göstermiş. Seçim öncesinde söz verdim, her yerde demokratik eylem belirlemesi yapacağım demiş. Açık açık söylememiş ama dekanların, müdürlerin anladığı, istifa edin olmuş. 
İçlerinde istifayı düşünenler de var. Düşünmeyenler de. Gelişmeleri, "Kendi kadrosuyla çalışmak istiyor, bunu da anlayışla karşılamak gerekir" şeklinde yorumlayanlar kadar, "Kurumlarda devamlılık esastır" diye, yöntemi şiddetle eleştirenler de bulunuyor. Rektör Parlak, bu konuda, kesinlikle dayatma yok diyor ve şunları söylüyor 
Seçimden korkmamak gerekir. Güven tazelemenin ne zararı olabilir ki. İstifa edin diye en ufak bir telkinde bulunmadım. Seçim öncesinde söylediklerim neyse, şimdi de o. Bu konuda bir sancı yaşanacağını sanmıyorum. Yaşansa da çözümü kolay. Ben cerrahım, gereğini yaparız... 
Parlak, seçimlerin demokratik teamülün bir gereği olduğunu söylüyor. Kendi açısından haklı. Ama rektör atamalarındaki gibi dekan ve müdürlerin atanmasından önce bir seçim söz konusu değil. Tamamen rektörün isteğine bağlı. Örneğin İstanbul'daki bazı üniversitelerde hiç seçim yapılmıyor. 
YÖK yasasına göre dekanlar rektörün önereceği üç aday arasından YÖK tarafından, yüksekokul ve enstitü müdürleri de rektör tarafından atanıyor. 
Rektör Parlak, inandığı, güvendiği bir ekiple çalışma konusunda haklı sayılabilir. Fakültesinde yeterince saygınlığı olmayan atanmış dekanlar, istifa etsin diye gözlerinin içine bakabilir. Ama bu zorla olmaz. Olmamalı da. Bu konumda olanlar, zaten kendiliğinden ayrılmalı. Yok eğer ayrılmıyorsa da sabırla görev süresinin dolması beklenmeli. İÜ'nün kavgayla, gerginlikle bırakın bir ayı, bir gün bile kaybetmeye tahammülü yok. Bu yüzden kimin nasıl göreve geldiği değil, kimin ne kadar iş ürettiği önemli. Performansına göre üreten kalır, üretemeyen gider. Bunu da herkes saygıyla karşılar... 

Bravo İş Bankası'na 
İş Bankası büyük işler başarıyor. Ama bunları duyurma konusunda anlatım özürlü. Birçok üniversiteye büyük yardımlarda bulundu. Ama bunu sadece gidip görenler biliyor. Oysa o yardımlarda tüm İş Bankası müşterilerinin de katkısı var. Bu onuru onların da yaşaması gerekmez mi 
İş Bankası, dün, İş Bankası Kültür Yayınları tarafından yayımlanan, değişik türlerden derlenen tam 137 bin kitabı okullara bağışladı. Çağdaş Yaşamı Destekleme Derneği'nin de katkılarıyla gerçekleşen bu projeyle 340 okulun öğretmen odası kütüphanesine katkıda bulunuldu. İş Bankası'nın bu davranışı, umarız diğer kurumlara da örnek olur... 

Dereyi görmeden... 
MEB, müfredattaki değişikliğe yönelik pilot uygulama daha sona ermeden kendini başarılı ilan etti. Bu yıl 9 ilde uygulanan projeyi, gelecek yıl Türkiye geneline yaygınlaştıracağını duyurdu. Oysa daha öğretim yılının sonu gelmedi. Ayrıca pek çok eleştiri var. Durum böyleyken, biz yaptık oldu demeleri hiç doğru değil. Hele yıl sonu gelsin, öğretmen, öğrenci ve velilerin görüşleri alınsın. Sonra karar verilir. Bu acele niye 
Bir ara ezberi kaldıracağız diyorlardı, sonra vazgeçtiler. Şimdi de okuma fişlerini kaldıracaklarmış. İşte buna da güçleri yetmez. Nasıl ki ezbersiz çarpım tablosu öğrenilmez ise fişsiz de okuma öğrenilmez .. 



</TEXT>
</DOC>
