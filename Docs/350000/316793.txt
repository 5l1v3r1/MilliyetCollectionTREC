<DOC>
<DOCNO> 316793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur36.html </URL>
<DATE> 2005/02/19/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Lisenin kalorifer kazanında patlama 4'ü öğrenci 6 yaralı... 
</HEADLINE>
<TEXT>

     Konya'nın Bozkır İlçesi'nde bir lisenin kalorifer kazanı, tamir edilirken patladı. Patlama sonucu, aralarında 4 öğrencinin de bulunduğu 6 kişi yaralandı. 
     Alınan bilgiye göre, Bozkır İmam Hatip Lisesi'nde Okul Müdürü Adem Doğan ve Müdür Yardımcısı Abdurrahman Tanrıverdi, yanlarına öğrencileri Ramazan Aslan 18 , Ahmet Özdemir 18 ve Kemal Özdemir 15 ile adının Recep olduğu öğrenilen bir öğrenciyi alarak, arızalanan kalorifer kazanını tamir etmek istedi. 
     Bu sırada, kaloriferin brülörü, buhar sıkışmasına bağlı olarak patladı. Kazandaki patlama sonucu, Okul Müdürü Doğan ve yardımcısı Tanrıverdi ile 4 öğrenci yaralandı. 
     Yaralılar, Bozkır Devlet Hastanesi'nde yapılan ilk müdahalenin ardından Konya Numune Hastanesi'ne sevk edildi. 
     Durumu ağır olan Müdür Yardımcısı Abdurrahman Tanrıverdi ile öğrencilerden Kemal Özdemir, Selçuk Üniversitesi Meram Tıp Fakültesi Hastanesi'ne sevk edildi. 
     
</TEXT>
</DOC>
