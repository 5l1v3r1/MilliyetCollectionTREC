<DOC>
<DOCNO> 337047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy27.html </URL>
<DATE> 2005/04/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TDK'dan CHP aleyhine bir hisse geliri davası daha... 
</HEADLINE>
<TEXT>

     Türk Dil Kurumu'nun TDK , Atatürk'ün vasiyeti doğrultusunda, Türkiye İş Bankası hisselerinin 2003 yılı gelirlerinden 17 milyon YTL'nin TDK'ya ödenmesi istemiyle CHP aleyhine açtığı alacak davası başladı. 
     Ankara 12. Asliye Hukuk Mahkemesi'nde görülen davanın bugünkü duruşmasına TDK'nın avukatı Gamze Berktin ile CHP'nin avukatı Bekir Öktem katıldı. 
     TDK'nın avukatı Berktin'in dava dilekçesini tekrar ettiği duruşmada, CHP'nin avukatı Öktem cevap dilekçesi sundu. Öktem, TDK'ya, 1982 yılından sonra kamu tüzel kişiliği kazandırıldığını, kurumun kendilerine karşı dava açma ehliyeti bulunmadığını öne sürerek, davanın reddini istedi. 
     Taraflara delillerini sunmaları için süre verilen duruşma, 14 Haziran'a ertelendi. 
     Dava dilekçesinde, Atatürk'ün 5 Eylül 1938 tarihli vasiyetnamesinin 6. maddesi gereğince, Türkiye İş Bankası'nın 2003 yılına ait hisse senedi gelirlerinden 17 milyon YTL'nin yasal faiziyle TDK'ya ödenmesi talep ediliyor. 2003 yılı gelirinin yanı sıra bundan sonraki yıllara ait gelirlerden kuruma düşen payın her yıl yasal faiziyle birlikte CHP'nin talimatı olmadan TDK'ya aktarılmasına karar verilmesi talep edilen dilekçede, Atatürk'ün İş Bankası'ndaki hissesinin yüzde 28.09'luk payına karşılık olarak bankanın 2 yönetim kurulu üyeliğinin Türk Dil Kurumu'nun hakkı olduğunun tespiti de istendi. 
     Türk Dil Kurumu'nun, CHP'ye ait İş Bankası hisselerinin 2000 yılı temettü gelirinin yarısı olan 327 milyar 708 milyon 673 bin liranın, yasal faiziyle birlikte TDK'ya verilmesi istemiyle açtığı dava ise Ankara 11. Asliye Hukuk Mahkemesi'nde sürüyor. 
     
</TEXT>
</DOC>
