<DOC>
<DOCNO> 313233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur25.html </URL>
<DATE> 2005/02/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kar çilesi.. Öğretmen adayları faks, telefon ve e-postayla başvurabilecek 
</HEADLINE>
<TEXT>

     Öğretmen adayları, kötü hava koşulları nedeniyle başvuru formlarını onaylatmak için milli eğitim müdürlüklerine gidememeleri halinde bilgilerini faks, telefon veya e-posta yoluyla iletebilecekler. 
     Milli Eğitim Bakanlığı'ndan yapılan açıklamada, öğretmenlik için 26 Ocak'ta başlayan başvuru süresinin 9 Şubat Çarşamba günü sona ereceği anımsatıldı. 
     Açıklamada, bazı bölgelerde son günlerde olumsuz hava koşulları bulunduğuna işaret edilerek, başvuru formlarını onaylatmak için bizzat il milli eğitim müdürlüklerine başvurması gereken öğretmen adaylarının bu işlemleri faks, telefon veya e-posta yoluyla gerçekleştirebilecekleri bildirildi. 
     Açıklamada, adayların başvuru bilgilerini söz konusu yöntemlerle ulaştırmaları halinde, başvuru süresinin son gününe kadar bekleneceği, adayın başvurusunu onaylatmak için il milli eğitim müdürlüğüne gelmesinin mümkün olmadığı kesinlik kazandığında ise gönderdiği bilgilerin bilgisayar sistemine aktarılacağı belirtildi. 
     
</TEXT>
</DOC>
