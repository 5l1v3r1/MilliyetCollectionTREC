<DOC>
<DOCNO> 333123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas15.html </URL>
<DATE> 2005/04/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kadınlar sınıfta kaldı... Sahte gülüşü bulun 
</HEADLINE>
<TEXT>

     DHA - LONDRA 

Britanya'da yapılan araştırma, kadınların sezgisinin güçlü olduğuna ilişkin inanışı çürüttü. 
     Edinburgh Bilim Festivali'nde yaklaşık 15 bin kişi üzerinde araştırma yapan uzmanlar, deneklere kadın ve erkek yüzlerinden oluşan 10 çift fotoğraf gösterdi. Her bir çift fotoğraf, aynı kişinin bir samimi ve bir de yapmacık gülüşünü gösteriyordu. 
     Erkekler, fotoğraflardaki içten gülüşleri yüzde 72 oranında doğru olarak tespit etti. Kadınlarda ise bu oran yüzde 71 olarak ölçüldü. Karşı cinsin fotoğraflarını değerlendirmede erkekler çok daha başarılı oldu. Erkeklerin yüzde 76'sı, kadınların ise sadece yüzde 67'si karşı cinsin yüzündeki samimiyeti doğru algıladı. 
     Uzmanlar, kadınların samimiyetsizliği algılamakta erkekler kadar başarılı olamamasını, her şeyi iyi tarafından görmeye programlanmış olmalarına bağladı. 

     
</TEXT>
</DOC>
