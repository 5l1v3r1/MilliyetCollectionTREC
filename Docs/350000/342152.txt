<DOC>
<DOCNO> 342152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun21.html </URL>
<DATE> 2005/05/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çavuşesku'nun Savunma Bakanı'nın cesedi mezardan çıkarıldı 
</HEADLINE>
<TEXT>

     Romanya’da eski Devlet Başkanı Nikolay Çavuşesku döneminde Savunma Bakanı olan General Vasile Milea’nın cesedi, ailesinin talebiyle, ölüm nedeninin araştırılması için mezardan çıkarıldı. 
     Çavuşesku’nun iktidardan düşürülmesi ve daha sonra idam edilmesine yol açan 1989 anti komünist devrimi sırasında intihar ettiği açıklanan Milea’nın dul eşi Nicoleta Milea, Jurnalul National gazetesine yaptığı açıklamada, eşinin ölümüne telefonda tanık olduğu sırada silah sesi duyduğunu belirterek, mezarın açılması talebinde bulunduğunu söyledi. 
     Askeri savcılar tarafından açılan mezardan çıkarılan cesedin incelenmesinden sonra Milea’nın ölüm nedeninin açıklığa kavuşacağı belirtildi. 
     Milea’nın ölümüyle ilgili soruşturma, konuyla ilgili olarak basında çıkan haberler nedeniyle geçen yıl mart ayında Başsavcı İlie Botos’un isteği üzerine yeniden açılmıştı. 
     Eski Savunma Bakanı General Milea’nın, 1989’da ülkenin batısındaki Temeşvar kentinde başlayan ve bini aşkın kişinin ölümüyle sonuçlanan halk ayaklanmasında istikrarı sağlayamadığı gerekçesiyle kendini suçladığı biliniyor. 
     Öte yandan, ülkede Milea’nın 25 yıllık Çavuşesku yönetimin son zamanlarında öldürüldüğüne dair söylentiler de bulunuyor. Milea, ölümünden bir gün önce ayaklanmayı durduramadığı gerekçesiyle Çavuşesku tarafından sert dille eleştirilmişti. 
     Milea, 1985 yılında savunma bakanlığı görevine atanmış ve 22 Aralık 1989’da ölümüne kadar bu görevi yürütmüştü. 
     
</TEXT>
</DOC>
