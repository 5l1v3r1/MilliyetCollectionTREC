<DOC>
<DOCNO> 346300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun18.html </URL>
<DATE> 2005/05/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İsveç-Türkiye ilişkilerinde yeni dönem... 
</HEADLINE>
<TEXT>

     İsveç’in, önceleri uluslararası alanda eleştiriler yönelttiği Türkiye ile son yıllarda ikili ilişkilerini önemli ölçüde artırdığı bildirildi. 
     Türkiye’nin Stockholm Büyükelçisi Necip Egüz, bu artışı Avrupa Birliği sürecinde Türkiye’de atılan adımlara bağladı. 
     Büyükelçi Necip Egüz, İsveç firması İKEA’nın Türkiye’de mağaza açmasını çok önemli bulduğunu belirterek, "İKEA’nın anlayışına göre, bu firmanın yatırım yaptığı ülkede enflasyon kontrol altında olmalı. 
     Bu onlar için çok önemli bir konu. Emin olmadıkları hiçbir piyasaya doğrudan girmiyorlar. Bu nedenle Türkiye’ye verdikleri mesaj yatırımlar açısından çok önemlidir" dedi. 
     Türkiye ile İsveç arasında sıcak ilişkilerin Abdullah Gül’ün Başbakan olduğu dönemde, İsveç’in eski Dışişleri Bakanı Anna Lindh zamanında başladığını kaydeden Necip Egüz, şunları söyledi 
     "Türkiye’yi ziyaret etmek isteyen Anna Lindh’e Gül, ’Türkiye’de nereyi gezmek istiyorsan gez’ demişti. Lindh’in bu ziyaretinden sonra İsveç’ten Türkiye’ye karşı tamamen değişik bir yaklaşım başladı. Bugün İsveç, Türkiye’nin Avrupa Birliği üyeliğine somut destek vermektedir. 
     Bu, Türkiye tarafından son derece olumlu karşılanıyor." 
     
     TİCARET HACMİ ARTIYOR 
     İki ülke arasında siyasi alandaki sıcak ilişkilerin ekonomik alana da yansıdığını kaydeden Büyükelçi Necip Egüz, şöyle dedi 
     "Bunun olumlu etkileri, her alanda görülmeye başlandı. Bu en çok ticaret hacminde kendini gösteriyor. İsveç’in Türkiye’ye ihracatı 900-950 milyon dolar civarında. Türkiye’nin İsveç’e ihracatıysa 
     700-750 milyon dolar civarında. 
     İki ülkenin ticaret hacmi 1.7 milyar dolar düzeyin. Bu rakam şimdi 2 milyar dolara yaklaşmaya başladı. Bizim aleyhimize olan aradaki açık 
     da kapanmaya başladı. Türkiye’nin ihracatı daha hızlı artarak yüzde 30, İsveç’in ihracatıysa yüzde 25 arttı. Ayrıca, geçen sene 300 bin İsveçli turist Türkiye’ye gitti. Bu yıl 400 bini aşkın turistin gitmesi bekleniyor. Haftada 3 olan Türk Havayolları sefer sayısı bu yıl 5’e çıktı." 
     
     İSVEÇ’TEN TÜRKİYE’YE ZİYARETLER 
     Büyükelçi Egüz, Türkiye-İsveç arasında diplomasi trafiğinin de son yıllarda arttığına işaret ederek, şunları söyledi 
     "İki hafta önce İsveç Genelkurmay Başkanı Hokan Syren Türkiye’ye gitti. 3-5 Mayıs tarihlerinde de İsveç parlamentosundan bir heyet Türkiye’deydi. İsveç tahtının varisi Prenses Viktoria ile Ticaret Bakanı Thomas Östros ve İsveçli işadamları, yöneticiler Türkiye’yi ziyaret edecek. Heyette bulunanlar, İsveç-Türkiye arasındaki ekonomik ilişkileri geliştirmek için neler yapılması gerekiyor, bunları gözden geçirecekler. Heyette, İsveç Ticaret Odası Başkanı ve Ericsson’un eski Başkanı Ulf Berg de bulunuyor. 
     Bu, ekonomik alanda Türkiye açısından çok önemli bir toplantı olacak. Ulf Berg ile görüşmemde, bana İsveç’in uluslararası firmaları Volvo, Saab, Atlas Cop, Scania gibi firmaların zaten Türkiye pazarında tecrübeleri bulunduğunu, bu firmaların şimdi Türkiye’de tabanlarını, faaliyetlerini genişlettiklerini söyledi. 
     İsveçliler şimdi ikinci baza geçmek istiyor. Yani, artık küçük ve orta ölçekli İsveç işletmelerini, Türkiye pazarına yönlendirmek istiyorlar. Bu nedenle bu gezi İsveçliler için büyük önem taşıyor. 
     Dolayısıyla iki ülke arasındaki ticaretin gelecek dönemde şimdiki artış hızını da geçeceğine inanıyoruz." Büyükelçi Egüz, İsveç Parlamento Baskanı’nın, Anayasa ve Dışişleri komisyonları başkanlarıyla birlikte 27-29 Haziran’da Türkiye’ye gideceğini belirtti. 
     Türkiye’nin Stockholm Büyükelçisi Necip Egüz, gelecek yılsa Türkiye Cumhuriyeti tarihinde ilk kez bir İsveç Kralı ile Kraliçesi’nin Ankara’yı ziyaret edeceğini bildirdi. 
     
</TEXT>
</DOC>
