<DOC>
<DOCNO> 305553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur28.html </URL>
<DATE> 2005/01/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye'nin afetzedelere katkısı 9 milyon dolara ulaştı 
</HEADLINE>
<TEXT>

     Türkiye'nin gerek resmi, gerekse sivil kanallardan Güneydoğu Asya'daki depremzedelere sağladığı yardım 9 milyon dolara ulaştı. 
     Dışişleri Bakanlığı'ndan edinilen bilgiye göre, 26 Aralık'ta Güneydoğu Asya'da meydana gelen deprem ve sonucunda oluşan dev dalgaların yol açtığı felaketin ardından Türkiye, uluslararası camia içinde etkilenen ülkelere yardım elini ilk uzatan ve kapsamlı yardım sağlayan ülkeler arasında yer aldı. 
     Türk hükümeti, Endonezya, Sri Lanka, Tayland, Maldivler ve Malezya hükümetlerine toplam 1 milyon 250 bin ABD Doları tutarında nakdi insani yardım yaparak, bu çerçevede Endonezya'ya 600 bin, Sri Lanka'ya 350 bin, Tayland'a 125 bin, Maldivler'e 100 bin ve Malezya'ya 75 bin ABD Doları aktardı. 
     Hükümetin, buna ek olarak, BM İnsani İşler Koordinasyon Ofisi OCHA aracılığıyla Somali'ye 20 bin, Seyşeller'e de 10 bin ABD Doları ilettiği bildirildi. 
     Felaketin büyüklüğü ve yarattığı önemli tahribat göz önünde bulundurularak yapılan son değerlendirme uyarınca, Türkiye'nin etkilenen bölge ülkelerine 1 milyon 280 bin ABD Doları tutarındaki yardımının toplam 5 milyon dolara tamamlanması kararlaştırıldı. Diğer ülkelere ilaveten bu kez Myanmar'a da yardım yapılacak. Bu yardımların ilk seferinde olduğu gibi yine ivedilikle transferi öngörülüyor. 
     
     ACİL İNSANİ YARDIM UÇAĞI 
     Türkiye bu yardımlara ek olarak, doğal afetten en ağır şekilde etkilenen Endonezya ve Sri Lanka'ya acil insani yardım malzemesi yüklü birer askeri nakliye uçağı gönderilmesi yönündeki çalışmalarını sürdürüyor. 
     Tıbbi sarf malzemesi, ilaç, aile gıda rasyosu ve su arıtma maddesi taşıyacak uçakların, gelecek hafta Endonezya ve Sri Lanka'ya hareket etmesi planlanıyor. Yardım operasyonunun mali portresinin, yaklaşık yarım milyon dolar olması bekleniyor. 
     Türkiye Kızılay Derneği Genel Müdürlüğü tarafından başlatılan geniş çaplı kampanya çerçevesinde açılan banka hesaplarına ise bugüne kadar 2,6 milyon YTL'yi aşkın bir meblağ yatırıldı. 
     Deprem bölgesine yapılan yardımlar çerçevesinde Başbakanlık Türkiye Acil Durum Yönetimi TAY Genel Müdürlüğü'nce de yardım kampanyası başlatıldı. 
     Dışişleri Bakanlığı tarafından yurtiçi ve yurtdışı teşkilat mensupları ve yurtdışındaki Türk derneklerini de kapsayacak şekilde nakdi bağış toplamak için başlatılan kampanyada da 65 bin dolara ulaşıldı. 
     Ankara Giyim Sanayicileri Derneği tarafından toplanan 500 bin YTL tutarındaki giyim malzemesi, Güneydoğu Asya bölgesindeki felaketzedelere gönderilmek üzere Türkiye Kızılay Derneği'ne teslim edildi. 
     Sağlık Bakanlığı ve Kızılay işbirliğiyle Endonezya'nın Açe bölgesine 15 doktordan oluşan bir ekip gönderilmesi de öngörülüyor. 
     
     KOORDİNASYONU TAY SAĞLIYOR 
     Dışişleri Bakanlığı'ndan edinilen bilgiye göre, bu kampanyalar ve Türkiye'deki çeşitli kamu kuruluşlarınca başlatılan diğer yardım kampanyalarında biriken paraların en etkin kullanımı için, gerekli koordinasyon TAY tarafından sağlanıyor. 
     Bu bağlamda Başbakan Recep Tayyip Erdoğan'ın, valilikler, belediyeler ve tüm kamu kurum ve kuruluşlarınca toplanan yardımların TAY'ın açtığı hesaplara aktarılması için ilgili devlet kurumlarına yazılı genelge gönderdiği bildirildi. 
     Gerçek veya tüzel kişiler de TAY hesaplarına doğrudan bağış yapabilecek ya da sivil toplum kuruluşlarınca toplanan yardımlar arzu edilmesi durumunda TAY hesaplarına aktarılabilecek. 
     
     KIZILAY'IN FAALİYETLERİ 
     Bu arada, Kızılay'ın 11 uzman ve iki gönüllüden oluşan 13 kişilik afet ekibi, 5 ay sürecek insani yardım faaliyeti çerçevesinde Güneydoğu Asya bölgesindeki çalışmalarını sürdürüyor. 
     Kızılay ekibi Endonezya, Sri Lanka ve Tayland'da incelemelerde bulunacak. 
     Edinilen bilgiye göre, Kızılay prensip olarak ilgili ülkelerde bir yerleşim biriminin sorumluluğunu üstlenerek, 500 aile ve 2 bin 500 kişinin beslenme ve sağlık hizmetlerini karşılamayı amaçlıyor. Ekip, bölgedeki ulusal Kızılhaç-Kızılay dernekleri ve ilgili uluslararası kuruluşlarla işbirliği halinde, görev süresinin ilk 2 ayı boyunca acil insani müdahale, kalan 3 ay boyunca da rehabilitasyon hizmeti verecek. 
     Öte yandan, ''GEA, Arama Kurtarma Ekoloji Grubu'' ve ''Lions Doğal Afet ile Mücadele-LİDAM'' isimli iki Türk sivil toplum kuruluşunca gönderilen arama kurtarma ekipleri de halen Sri Lanka'da yardım faaliyetlerini sürdürüyor. 
     ''Pasifik Ülkeleriyle Sosyal ve İktisadi Dayanışma Derneği'' adlı sivil toplum kuruluşu da bölgede yardım çalışmalarında bulunuyor. 
     ''Ulaşılabilir Yaşam Derneği'' adlı kuruluş tarafından da Sri Lanka'ya bir arama kurtarma ekibi gönderildi. 
     Dışişleri Bakanı ve Başbakan Yardımcısı Abdullah Gül de İslam Konferansı Örgütü İKÖ Dışişleri Bakanları Konferansı Dönem Başkanı sıfatıyla, örgüt dışişleri bakanlarına mesaj ileterek, İKÖ Genel Sekreteri Ekmeleddin İhsanoğlu'nun İKÖ üyelerine yönelttiği acil yardım çağrısına Türkiye'nin verdiği desteği dile getirdi. Gül, mektubunda, Güneydoğu Asya'da meydana gelen depremin yol açtığı doğal afet çerçevesinde bölgeye yardım sağlanması yönünde İKÖ üyesi devletlere çağrıda da bulundu. 
     
</TEXT>
</DOC>
