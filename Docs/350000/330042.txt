<DOC>
<DOCNO> 330042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun02.html </URL>
<DATE> 2005/04/04/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Hava Kuvvetleri Komutanı Org. Fırtına Çin'de 
</HEADLINE>
<TEXT>

     Hava Kuvvetleri Komutanı Orgeneral İbrahim Fırtına, Çin'in orta menzilli hava savunma füzelerine ilgi duyduklarını söyledi. 
     Orgeneral Fırtına, Pekin'de Çin Hava Kuvvetleri Komutanı Orgeneral Çiao Çingçen'i ziyaret etti. Orgeneral Fırtına ve beraberindekiler, Çin Hava Kuvvetleri Komutanlığı'na gelişlerinde törenle karşılandı. 
     Görüşmede, Çin tarafıyla uzay alanında işbirliği yapmaya hazır olduklarını ifade eden Orgeneral Fırtına, yer istasyonları kurma, uydu fırlatma ve keşif gibi konularda işbirliği adımlarının atılmasını istedi. 
     Çin Hava Kuvvetleri Komutanı Çiao Çingçen'in teknik, manevra ve donatım gibi konularda Türkiye'nin birikimlerinden yararlanmak istediklerini ifade etmesi üzerine işbirliğinin hızlandırılması için bir mekanizma kurulabileceğini belirten Orgeneral Fırtına, ''İşbirliği için kapılarımız sonuna kadar açık, hazırız ve istekliyiz'' diye konuştu. 
     Çin'de ''Bir kere görmek, 100 kere duymaktan daha iyidir'' diye bir atasözü olduğunu hatırlatan Orgeneral Fırtına, Orgeneral Çingçen'i Türkiye'ye davet etti ve ''en az 2 kere gelmelisiniz'' dedi. 
     Havacıların diğer alanlardan daha hızlı olduklarını söyleyen Orgeneral Fırtına, havacıların diğer alanlardaki işbirliğine de öncülük etmesi gerektiği görüşünü dile getirdi. 
     
     ÇİN GENELKURMAY BAŞKANI GÖRÜŞME 
     Orgeneral Fırtına, bu görüşmeden önce de Çin Genelkurmay Başkanı Orgeneral Liang Guanglie ile bir araya geldi. 
     Orgeneral Guanglie'ye Genelkurmay Başkanı Orgeneral Hilmi Özkök'ün selamlarını ileten Orgeneral Fırtına, ziyaretinin ikili ilişkilerin hızlandırılmasına katkı yapması dileğini ifade etti. 
     Orgeneral Guanglie, iki ülke arasında özellikle askeri alanda son yıllarda yoğun ve üst düzey temaslar bulunduğunu ve bunun gelecekteki işbirliği için sağlam temeller attığını kaydetti. 
     Öğleden sonra Pekin Hava Savunma Merkezi'ni ziyaret edecek olan Orgeneral Fırtına onuruna, Orgeneral Guanglie tarafından akşam yemeği verilecek. 
     Orgeneral Fırtına ve beraberindekiler yarın Tianjin şehri yakınlarındaki 24. Hava Tümeni ve 4. Uçuş Okulu'nu ziyaret edecek. 
     Türk heyetinin Çin ziyareti 7 Nisan'a kadar sürecek. 
     
</TEXT>
</DOC>
