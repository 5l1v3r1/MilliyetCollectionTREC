<DOC>
<DOCNO> 328056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun02.html </URL>
<DATE> 2005/03/29/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Bin Ladin ismine ticari marka izni 
</HEADLINE>
<TEXT>

     Zafer ATAMER - CENEVRE DHA 

      İSVİÇRE'de El Kaide lideri Usame Bin Ladin'in Cenevre'de yaşayan üvey kardeşine, Bin Ladin soyadını ticari marka olarak kullanma hakkı tanındı. 
     Bin Ladin'in üvey kardeşi işadamı Yeslam Bin Ladin henüz bu isim altında ürün satmayı planlamıyor. Tribune de Geneve gazetesine konuşan Yeslam Bin Ladin, "Şu an için Bin Ladin ismini ticari olarak kullanmayı düşünmüyorum, ancak bu ismi tescil ettirmek, başkalarının ismimi kullanmasını önleyecektir" dedi. 
     İsviçre Federal Fikir Eserleri Enstitüsü, 11 Eylül saldırılarının ardından Bin Ladin isminin marka olarak kullanılması hakkını kamu düzenini bozabileceği gerekçesiyle iptal etmişti. Temyiz organı, karara itiraz çerçevesinde geçen haziran ayında aldığı, ancak yeni açıkladığı kararında, ismin kamu düzenini bozmadığına hükmetti. 
     Yeslam Bin Ladin, Bin Ladin ismini tescil ettirmek için ilk olarak Ağustos 2001'de başvuru yapmıştı. 
     
</TEXT>
</DOC>
