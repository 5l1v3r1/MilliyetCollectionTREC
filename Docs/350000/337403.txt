<DOC>
<DOCNO> 337403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy15.html </URL>
<DATE> 2005/04/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erbakanın cezası silindi 
</HEADLINE>
<TEXT>

     Diyarbakır 4. Ağır Ceza Mahkemesi, 1994 yılında Bingöl'deki konuşması nedeniyle hapis cezasına çarptırılan kapatılan Refah Partisi'nin son genel başkanı Necmettin Erbakan'ın mahkumiyet hükmünün tüm sonuçları ile ortadan kaldırılmasını kararlaştırdı. 
     Erbakan'ın avukatlarının, müvekkillerinin adli sicil kaydının silinmesi için yaptığı başvuru üzerine, Diyarbakır 4. Ağır Ceza Mahkemesi'nde görülen davaya Erbakan'ın Avukatı Mustafa Kamalak katıldı. 
     Mahkeme heyeti, oy birliğiyle aldığı kararda, Bingöl'de 1994 yılında yaptığı bir konuşma nedeniyle TCK'nın 312 2 maddesi uyarınca ''Halkı din, dil ve ırk farklılığı gözeterek, kin ve düşmanlığa sevk etmek'' suçunu işlediği gerekçesiyle Diyarbakır 1. Nolu Devlet Güvenlik Mahkemesi'nce 1 yıl hapis ve 220 bin lira para cezasına çarptırılan Erbakan'ın bu cezasının 2001 yılında ertelendiğini belirtti. 
     İnfazın erteleme tarihi olan 3 Ocak 2001'den itibaren geçen 3 yıllık sürede Erbakan'ın ''kasıtlı bir suç işlemediğine ve 4616 sayılı yasa ile 4454 sayılı yasanın 2 4 maddesi gereğince'' mahkeme, mahkumiyet hükmünün tüm sonuçları ile ortadan kaldırılmasını kararlaştırdı. 
     
</TEXT>
</DOC>
