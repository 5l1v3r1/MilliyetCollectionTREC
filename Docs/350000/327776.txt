<DOC>
<DOCNO> 327776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko02.html </URL>
<DATE> 2005/03/28/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Orkinos ihracatı... 
</HEADLINE>
<TEXT>

     Bandırma Ticaret Odası Başkanı ve Kocaman Balıkçılık Yönetim Kurulu Başkanı Osman Kocaman, ihracatta orkinos kotasının yetersiz olduğunu söyledi. 
     Kocaman, yaptığı açıklamada, Türkiye'ye ayrılan orkinos ihracatı kotasının yetersiz olduğunu belirterek, kotaların arttırılması konusundaki çalışmaların sürdüğünü söyledi. 
     Ülkelere göre orkinos kotalarının uluslararası bir örgüt tarafından belirlendiğini anlatan Kocaman, şunları kaydetti 
     ''ICAAT tarafından ülkemize 2005 yılı itibariyle bin ton, 2006 yılı itibariyle 3 bin ton orkinos kotası verilmiştir. Ülkemize verilen bu kotalar yeterli değildir. Orkinos konusunda ülkemizde faaliyet gösteren şirket sayısı 6 ve orkinos avı yapacak gırgır sayısı 70'tir. Bu şartlarda ülkemizin kotası en az 4 bin ton olmalıdır.'' Kocaman, dünya orkinos pazarının İspanyolların elinde olduğunu belirterek, ''Ülkemiz orkinos üreticileri İspanya'nın etkili olduğu Kuzey Afrika pazarını zorluyor. Bundan dolayı İspanya ile Akdeniz'de adeta bir savaş yaşıyoruz'' dedi. 
     
</TEXT>
</DOC>
