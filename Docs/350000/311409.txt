<DOC>
<DOCNO> 311409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo36.html </URL>
<DATE> 2005/02/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Galatasaray, Çanakkale Dardanelspor'dan bir transfer daha yaptı .. 
</HEADLINE>
<TEXT>

     Galatasaray, İkinci Lig A Kategorisi ekiplerinden Çanakkale Dardanelspor'un golcüsü Hasan Kabze ile sözleşme imzaladı. 
     Hasan Kabze, Ali Sami Yen Stadı Şeref Salonu'nda yönetici Şükrü Ergün ve menajeri Erdinç Şehit'in de bulunduğu törenle, kendini 3.5 yıllığına sarı-kırmızılı renklere bağlayan sözleşmeye imza attı. 
     Ergün, törende yaptığı konuşmada, Hasan Kabze'nin, teknik direktör Hagi'nin transfer listesinin en başında bulunduğunu ifade ederek, ''Hagi, sportif kalitesiyle kendisini çok takdir ediyor. Biz de Hasan'ı izledik. Aile yaşamı ve karakteriyle Galatasaray'a uygun bir oyuncu'' diye konuştu. 
     Hasan'ın, idealleri olan bir futbolcu olduğunu da kaydeden yönetici Ergün, kendisinin ileride daha da parlayacak yıldızlardan biri olduğunu söyledi. 
     
     HASAN ''SEVDİĞİM BİR KULÜBE GELDİM'' 

     Hasan Kabze ise burada kendisine verilen değere en iyi biçimde karşılık vereceğini vurgulayarak, ''Sevdiğim bir kulübe geldim'' dedi. 
     Galatasaray gibi büyük bir camiaya geldiği için mutlu olduğunu kaydeden golcü futbolcu, ''Zor koşullarda yapılan bir transfer oldu. Başta başkanımız Özhan Canaydın, 2. başkanımız Ergün Gürsoy ve ağabeyim Fatih Gökşen, transferim için ellerinden geleni yaptı. Kendilerine teşekkür ederim. Bundan sonra herşey Galatasaray için'' dedi. 
     Bu arada Galatasaray'ın Franck Ribery'nin bonservisine 2 milyon, Hasan'ın bonservisine 700 bin dolar, kaleci Fevzi'nin bonservisine de 300 bin dolar ödediği öğrenildi. 

     
</TEXT>
</DOC>
