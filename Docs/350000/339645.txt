<DOC>
<DOCNO> 339645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur08.html </URL>
<DATE> 2005/05/04/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Okulda yönetici kavgası... Yardımcısı, müdürün kafasında ıstaka kırdı 
</HEADLINE>
<TEXT>

     M. AKİF ERDEM İstanbul 

Kadıköy’de özel yetenekli öğrencilerin eğitim gördüğü Ataşehir Bilim Sanat Merkezi'nin müdür yardımcısı, müdürün kafasında ıstaka kırdı. Kanlar içinde kalan müdür hastaneye kaldırılırken, yardımcısı gözaltına alındı. 
     Ataşehir'de yetenekli öğrencilerin haftada altı saat özel eğitim aldığı İstanbul Bilim ve Sanat Merkezi'nde üç ay önce müdür yardımcılığına terfi eden Erdoğan Oruç, bir süredir anlaşamadığı okul müdürü Hulusi Akkanat ile dün sabah tartıştı. Müdür yardımcılığına terfi ettikten sonra müdür Akkanat'ın hakkında soruşturma için üç kez tutanak yazdığı Oruç, okulda çocukların oynadığı minyatür bilardo masalarında kullanılan ıstaka ile Akkanat’ın kafasına vurdu. Diğer öğretmenler Oruç ve Akkanat'ı ayırdı. 
     Kafasında bilardo ıstakasının kırılması sonucu yaralanan Akkanat kanlar içinde kaldı. Akkanat, ambulansla hastaneye kaldırılırken, müdür yardımcısı Oruç gözaltına alındı. Oruç, Akkanat'ın terfisini hazmedemediğini, sabah kendisine neden oda vermediğini sormasının ardından tartışma çıktığını öne sürdü. 
     Akkanat ilk müdahalenin ardından verdiği ifadesinde, Oruç'un elinde sopayla saklandığı kapı arkasından aniden çıkarak kendisine saldırdığını, kendisini koruyamadığını iddia etti. Akkanat, yardımcısıyla mahkemede hesaplaşacağını söyledi. 
     Akkanat’ın kuruluşundan beri müdürlük görevini yürüttüğü okulun, resim, müzik, fizik, matematik gibi dallarda üstün yetenekli öğrencilere ücretsiz eğitim verdiği bildirildi. 
     
</TEXT>
</DOC>
