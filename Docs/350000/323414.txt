<DOC>
<DOCNO> 323414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko08.html </URL>
<DATE> 2005/03/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Dünya nüfusu 46 yılda 2.5 milyar artacak... 
</HEADLINE>
<TEXT>

     Dünya nüfusu 46 yılda 2 milyar 541.1 milyon artarak 6 milyar 377.6 milyondan 8 milyar 918.7 milyona yükselecek. 
     Birleşmiş Milletler Nüfus Fonu'nun son projeksiyonuna göre, 2004-2050 döneminde Asya'nın nüfusu 1 milyar 351.6 milyon artışla 5 milyar 222.1 milyona çıkarken, Afrika'nın nüfusu ikiye katlanarak 1 milyar 803.3 milyona yükselecek. Arap ülkelerinin nüfusu 2004-2050 döneminde iki kattan fazla artarak 631.2 milyona çıkarken, Avrupa'nın nüfusu 93.7 milyon azalışla 631.9 milyona inecek. Latin Amerika ve Karayiplerin nüfusu 216.9 milyon artışla 767.7 milyona, Kuzey Amerika'nın nüfusu 119 milyon artışla 447.9 milyon, Okyanusya'nın nüfusu ise 32.6 milyondan 45.8 milyona çıkacak. 
     
     HİNDİSTAN NÜFUSU 450.2 MİLYON ARTACAK... 
     Ülkeler arasında miktar açısından nüfusu en fazla Hindistan artacak. 2004 yılında 1 milyar 81.2 milyon nüfusu olan Hindistan'ın, 46 yılda nüfusu 450.2 milyon artışla 1.5 milyarı aşacak ve 1 milyar 1.4 milyona ulaşacak ve dünyanın en kalabalık ülkesi olacak. Şu anda 1 milyar 313.3 milyonluk nüfusuyla ilk sırada yer alan Çin'in nüfusu 46 yılda 81.9 milyon artışla 1 milyar 395.2 milyona yükselecek. 
     Bu dönemde nüfusu 111.7 milyon artacak olan ABD, üçüncülükteki yerini korurken, 4'üncü sıraya nüfusu 191.4 milyon artacak olan Pakistan 348.7 milyonluk nüfusuyla oturacak. 2004 yılında 4'üncü sırada bulunan Endonezya 5'inciliğe, 5'inci sırada bulunan Brezilya 8'inciliğe düşecek. Rusya'nın nüfusu 2050 yılına kadar vahim bir gelişme izleyecek. 2050 yılına kadar nüfusun yaklaşık yüzde 29'unu kaybedecek olan Rusya, 8'incilikten, 18'inciliğe inecek. Halen 72.3 milyon nüfusuyla 17'inci olan Türkiye, 2050 yılına kadar sadece Almanya'yı geride bırakırken, Kongo Demokratik Cumhuriyeti, İran ve Uganda'nın gerisinde kalacak. 
     
     100 MİLYONU GEÇEN ÜLKE SAYISI 18'E ÇIKACAK... 
     2004 yılında 100 milyonun üzerinde nüfusu olan 11 ülke Çin, Hindistan, ABD, Endonezya, Brezilya, Pakistan, Bangladeş, Rusya, Japonya, Nijerya ve Meksika varken, 2050 yılına bu kadar bu sayıya 7 ülke Etiyopya, Kongo Demokratik Cumhuriyeti, Mısır, Filipinler, Vietnam, İran ve Uganda daha eklenecek ve sayı 18'e yükselecek. 
     2004-2050 döneminde nüfusu 50 milyonun üzerinde olan ülke sayısı 23'den 34'e çıkacak. Bu ülkeler içinde Kongo Demokratik Cumhuriyeti ve Afganistan'ın nüfusu 46 yılda yaklaşık 3 kat, Uganda, Yemen ve Nijer'de yaklaşık 4 kat artacak. 
     
</TEXT>
</DOC>
