<DOC>
<DOCNO> 335777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo18.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray, Hamit'i üzecek 
</HEADLINE>
<TEXT>


Bundesliga'daki başarılı temsilcilerimiz 2005-2006 Şampiyonlar Ligi'nde boy gösterebilmek için karşı karşıya. İlk maçı kazanan Yıldıraylı Hertha Berlin, ev sahibi olmanın avantajıyla galibiyete yakın taraf 


2 hafta öncesine kadar lider Bayern Münih'le kafa kafaya olan Schalke 04, üst üste iki mağlubiyetle hedefini ilk üç olarak revize etti. Üstündeki Stuttgart, Schalke ve Bremen'in kaybettiği haftayı 3 puanla kapatan Hertha ise Devler Ligi için daha umutlu. Formda Hertha, formsuz Schalke'yi evinde geçecek güçte. 

Haftanın bombası Bochum 
Kalan 5 maçta Bayern'in 6 puan kaybedip şampiyonluğu vermesini kimse ihtimal dahilinde görmüyor. Ama gerek Bochum'un ligdeki pozisyonu, gerekse Schalke'nin de zorlu Hertha deplasmanında puan kaybetme ihtimali Bayern'i rehavete sokabilir. Önceki hafta 9 maçın beşini misafir ekiplerin kazandığını ve Bochum'un son 4 maçta 10 puan aldığını hatırlatalım. Haftanın bombası Bochum olabilir. 

Dortmund-Kaiserslautern 
Dortmund'un 10 puan kazandığı son 1 ayda Kaiserslautern 3 puanda kaldı. İki takımın da iddiasız bölgede olması bol gollü bir maç sinyali veriyor. Yine de favori ev sahibi Dortmund. 

Leverkusen-Werder Bremen 
Şampiyonlar Ligi kovalayan iki ekip de son 6 haftada ikişer galibiyette kaldılar. İlk yarı oynadıkları maç da 2-2 berabere biten büyüklerin bu kapışmasında da en muhtemel sonuç beraberlik. 

Stuttgart-Wolfsburg 
Ligin belki de en formda takımı Stuttgart'ın geçtiğimiz hafta Rostock'a puan kaybetmesi sizi yanıltmasın. Sammer'in ekibi iddiasız Wolfsburg'u geçecek güçte. Favori Stuttgart. 

Mainz-Hannover 
Alt sıralarda yer alan iki ekipten puana daha çok ihtiyacı olan yüzüncü yılında küme düşmeme mücadelesi veren Mainz. 8 galibiyetinin 7'si iç sahada olan Kırmızı-Beyazlılar Bruchweg'de yine favori. 



</TEXT>
</DOC>
