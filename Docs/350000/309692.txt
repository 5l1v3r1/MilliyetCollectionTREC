<DOC>
<DOCNO> 309692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur66.html </URL>
<DATE> 2005/01/26/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Ağaç yola devrilince trafik durdu 
</HEADLINE>
<TEXT>

     Edirne'de, Karaağaç Semti ve Pazarkule Sınır Kapısı'na ulaşımın sağlandığı Lozan Caddesi'ne ağaç devrildi. Cadde, bir süre trafiğe kapandı. 
     Alınan bilgiye göre, kökü çürüyen kavak ağacı, yağış ve rüzgarın etkisiyle Lozan Caddesi'ne devrildi. 
     Yolun iki tarafında bir süre bekleyen araçlar, daha sonra olay yerine gelen polis ekiplerinin yardımıyla yaya kaldırımından geçirildi. 
     Ağacı elektrikli testereyle parçalara ayıran belediye ekipleri, kepçe yardımıyla odun parçalarını kamyonete yükleyerek yolu trafiğe açtı. 
     Edirne Belediye Başkan Yardımcısı Ayhan Gür, AA muhabirine yaptığı açıklamada, tarihi ağaçların bulunduğu Lozan Caddesi'nde yola devrilen kavak ağacının 50 yıllık olduğunu söyledi. 
     Pazarkule Sınır Kapısı'ndan Yunanistan'a geçişin sağlandığı caddenin iki tarafındaki ağaçların tehlike oluşturduğunu belirten Gür, ''Kökleri fazla derinde olmayan ağaçlar, en ufak bir yağmur ve rüzgarda devriliyor. Can ve mal kaybı olmaması sevindirici'' dedi. 
     
</TEXT>
</DOC>
