<DOC>
<DOCNO> 318915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas04.html </URL>
<DATE> 2005/02/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
"Hışıltılı solunum" astım habercisi... 
</HEADLINE>
<TEXT>

     Genellikle 0-3 yaş arası çocuklarda görülen ''Hışıltılı solunum''un iki defadan fazla tekrar etmesinin, astım riskini artırdığı bildirildi. 
     Uludağ Üniversitesi UÜ Tıp Fakültesi Çocuk Sağlığı ve Hastalıkları Anabilim Dalı, Çocuk Alerji Bilim Dalı Başkanı Prof. Dr. Nihat Sapan, AA muhabirine yaptığı açıklamada, özellikle sanayileşmenin olduğu yerleşim alanlarında çocukların alerjik hastalıklara daha yatkın hale geldiklerini söyledi. 
     ''Hışıltılı solunum''un soğuk algınlığı, gribal enfeksiyonlar ve alerjiye bağlı olarak ortayı çıktığını ve en çok 0-3 yaş arasındaki çocukları etkilediğini ifade eden Sapan, özellikle sanayileşmiş ülkelerde ''hışıltılı bebeklerin'' görülme sıklığının giderek arttığını kaydetti. 
     Sapan, Türkiye genelinde yüzde 10-20 arasında olan ''hışıltılı bebek'' görülme sıklığının İngiltere'de yüzde 30, Avustralya'da yüzde 40'lara yükseldiğine dikkati çekerek, şunları söyledi 
     ''Gelişmiş batı ülkelerinde hışıltılı bebeklerin görülme sıklığı yüzde 40-50'ye çıkıyor. Neredeyse iki bebekten birinde bu rahatsızlık görülüyor. Ülkemizde bu rahatsızlığın özellilikle son yıllarda arttığını söyleyebiliriz. Eğer bir çocuk 2 ya da daha fazla hışıltılı atak geçiriyor veya bir atak 1 aydan daha uzun sürüyorsa, astım riski artıyor. Hışıltılı solunum görülen bu çocukların 3'te 1'inde astım hastalığı ortaya çıkıyor.'' Prof. Dr. Sapan, Türkiye'de de Avrupa ülkeleri kadar olmasa da alerjik hastalıkların artık daha sık görüldüğünün söylenebileceğini dile getirerek, ''Bu rahatsızlığın önlenmesi için özellikle hassas çocukların alerjenden, enfeksiyonlardan korunması, zamanında tedavi ettirilmeleri gerekir'' diye konuştu. 
     
</TEXT>
</DOC>
