<DOC>
<DOCNO> 323355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yasam/ayas.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
E.S. kurtarıldı ya diğerleri 
</HEADLINE>
<TEXT>


Uyuşturucu batağından kurtulmak isteyen E.S.'ye yardım eli uzatıldı. E.S.'yi ÇEMATEM'de, kendisi gibi gençler karşıladı 

Şükran Özçakmak 

Milliyet aracılığıyla içine düştüğü uyuşturucu batağından kurtulmak isteyen 17 yaşındaki E.S.'nin çığlığını, Gaziosmanpaşa Kaymakamlığı ve Belediyesi duydu. E.S., Bakırköy Ruh ve Sinir Hastalıkları Hastanesi Çocuk Ergen Madde Bağımlılığı Tedavi Eğitim ve Destek Merkezi'nde ÇEMATEM tedavi altına alındı. Konu, İlçe İnsan Hakları Komisyonu'na da taşındı. İlçede şimdi, aynı batağa düşen çocuklar için çareler aranıyor. 
E. S.'yi sabah, gecekondu bozması apartman dairesinden aldık. Geçen yıl ölen babasından kalan emekli maaşıyla geçiniyorlardı. Ev kirasını ödemekte dahi zorlanıyorlardı. Anne Arife, uğurladığı oğlunu kucaklarken yalvararak, "Bu şansını iyi kullan" diyordu. 

'Rahat bırakmazlar' 
ÇEMATEM'de, bürokratik işlemler tamamlandıktan sonra, masrafları Gaziosmanpaşa Kaymakamlığı'na bağlı Sosyal Yardımlaşma Vakfı tarafından karşılanacak olan E.S.'nin yatış işlemi gerçekleştirildi. 
E.S.'yi ÇEMATEM'de, kendisi gibi uyuşturucu tuzağına düşmüş, yaşları 12 ila 17 arasında çocuklar karşıladı. Kimi okuldan ya devamsızlık ya da uyuşturucu kullandığı ortaya çıktığı için atılmıştı. Kimi, çalışmak için okulu bırakmıştı. Hepsinin ortak korkusu, taburcu edilmekti. Uyuşturucu maddenin sokakta peynir ekmek gibi satıldığını anlatırken, korkularının nedenini şöyle açıklıyorlardı "Uyuşturucuyu bırakmak istediğimiz için buradayız. Ama taburcu edildiğimizde, bizi uyuşturucuya alıştıranlar rahat bırakmaz." 
E.S.'yi ÇEMATEM'e kabul eden Prof. Dr. Defne Tamar Gürol da, "Tedavi sonrasında rehabilitasyon merkezleri olmadığı için bu çocukları bazen kurtarmak mümkün olmuyor" diye konuştu. 


</TEXT>
</DOC>
