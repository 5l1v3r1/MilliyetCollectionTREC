<DOC>
<DOCNO> 306020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yasam/yas04.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin 'katil avı' başladı 
</HEADLINE>
<TEXT>


Sarıyer'de meydana gelen ve Çınar ailesinden 7 kişinin katledildiği olayda sır perdesini aralayan polis, kimliklerini belirlediği katillerin peşine düştü 

ELVAN EZBER İstanbul 

Sarıyer'de Çınar ailesinin 7 ferdinin katledilmesi olayının tiyatro sanatçısı Behzat Uygur'un kayınpederi işadamı Hüseyin Güler'in 68 , Beykoz'daki villasında öldürülmesiyle benzer olduğu ortaya çıktı. İddiaya göre katil zanlılarına, "Çınar ailesinin evinde çok para olduğu" yönündeki bilgiyi Silivri'de otomobili içinde ölü bulunan işyeri komşuları Hamza Karadeniz verdi. 
Çınar ailesinden 7 kişinin katledilmesi olayıyla ilgili aranan Karadeniz'in cesedi önceki gün Silivri'de bulundu. Karadeniz'in, aracıyla önce bariyerlere sonra bir otomobile çarparak durduğu kaydedildi. Bir görgü tanığı başından vurulmuş halde bulunan Karadeniz'in yanında kimsenin olmadığını söyledi. Polisin 3 - 4 gün önce sır perdesini araladığı, somut delile ulaşmak için soruşturmasını çok gizli sürdürdüğü katliam süreci iddiaya göre şöyle gelişti 
Evli 2 çocuk babası Karadeniz, Çınar ailesinin evinde yüklü miktarda para bulunduğu bilgisini çeteye verdi. Önce 3 kardeş kaçırılıp sorgulandı. Çete üyesi 3 kişi, kasayı almak için eve gitti. Aile fertleriyle karşılaşılınca plan değişti. Evdeki 4 kişi, ardından da 3 kardeş öldürüldü. Poliste ifadesi alındıktan sonra serbest bırakılan Karadeniz'in "Aramızda düşmanlık yok. Bunu yapabilecek herhangi bir isim aklıma gelmiyor" dediği öne sürüldü. Polis, Karadeniz'in ölümünün arkasında beklenen paranın çıkmaması veya vicdan azabından kaynaklandığı ihtimali üzerinde duruyor. Polis kimlikerini belirlediği katil zanlılarını arıyor. 




</TEXT>
</DOC>
