<DOC>
<DOCNO> 336576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yasam/yas04.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde inanılmaz kaza 
</HEADLINE>
<TEXT>


DIŞ HABERLER SERVİSİ 

ABD'nin Florida eyaletine bağlı Delang kenti semalarında önceki sabah eşine rastlanmadık bir kaza meydana geldi. Albert Gus Wing isimli paraşütçü, atladığı uçağın kanadına çarpınca 2 bacağının da dizden aşağısı koptu. Bu halde yere inen Wing, kaldırıldığı hastanede öldü. 
Cumartesi sabahı meydana gelen olayda Wing, 14 paraşütçü ile birlikte uçaktan atlamasından kısa bir süre sonra paraşütünü açtı. Henüz açtığı paraşüt hızını kesmemişti ki Wing, daha önce yaptığı manevrayla irtifa kaybeden uçağın kanadına çarptı. Çarpmanın etkisiyle iki bacağı da diz altından kopan Wing, paraşütünün yardımıyla yere yumuşak iniş yapmayı başardı. Ancak hastaneye kaldırılan Wing kurtarılamadı. 

Sadece bir kez oldu 
Wing'in atlayış yaptığı Skydive DeLand isimli şirketin yöneticisi Mike Johnston, "Her yıl yaklaşık 15 milyon paraşütle atlayış gerçekleştiriliyor. Daha önce sadece bir kez bir paraşütçünün uçağa çarptığı bir kaza duydum" dedi. ABD Federal Havacılık İdaresi de olayla ilgili inceleme başlattı. 


</TEXT>
</DOC>
