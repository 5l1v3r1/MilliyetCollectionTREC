<DOC>
<DOCNO> 318623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur11.html </URL>
<DATE> 2005/02/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çağlar'ın mahkumiyetine onama istemi... 
</HEADLINE>
<TEXT>

     Yargıtay Cumhuriyet Başsavcılığı, Interbank'tan, kurdukları bazı şirketler adına kredi alıp, bunları kendi gruplarına aktardıkları iddiasıyla yargılandıkları davada, sanıklar işadamı Cavit Çağlar, oğlu Mustafa Çağlar, dayısı Şükrü Şankaya, Şenol Şankaya ve Ergun Evcil'in 3 yıl 10 ay 20'şer gün ağır hapis, 189 trilyon 69 milyar 962 milyon 757'şer bin lira ağır para cezasına çarptırılmasına ilişkin kararın onanmasını istedi. 
     A.A muhabirinin aldığı bilgiye göre, Bursa 3. ağır Ceza Mahkemesi'nin 35 sanık hakkında verdiği mahkumiyet kararının sanıklar tarafından temyiz edilmesi üzerine dosya Yargıtay Cumhuriyet Başsavcılığı'na geldi. 
     Başsavcılık, hazırladığı tebliğname ile dava dosyasını temyiz incelemesini yapacak olan Yargıtay 11. Ceza Dairesi'ne gönderildi. 
     Başsavcılığın tebliğnamesinde, Yargıtay'ın daha önceki bozma kararına uyularak verilen kararda, iddia ve savunmaların temyiz denetimini sağlayacak biçimde ve eksiksiz sergilendiği, iddiaların özleri değiştirilmeksizin tartışılıp yeterli gerekçeyle karşılandığı kaydedildi. 
     Cavit Çağlar, Mustafa Çağlar, Şükrü Şankaya, Şenol Şankaya ve Ergun Evcil hakkında alt sınırın üzerinden ceza tayin edilmesinin dosya kapsamına ve daha önceki bozma kararına uygun olduğu belirtilen tebliğnamede, suçun çeşitli tarihlerde zincirleme olarak işlendiği ve suça konu değerin ''pek fahiş'' olması nedeniyle ağır hapis ve ağır para cezalarının artırılmasında isabetsizlik bulunmadığı vurgulandı. 
     Vekalet ücretinin müdahiller yerine vekiller yararına hükmolunmasının yasaya aykırı olduğu, ancak bunun temyiz incelemesini yapacak daire tarafından düzeltilebileceği kaydedilen tebliğnamede, Bursa 3. Ağır Ceza Mahkemesi'nin kararının düzeltilerek onanması talep edildi. 
     Bursa 3. Ağır Ceza Mahkemesi, Cavit Çağlar, oğlu Mustafa Çağlar, dayısı Şükrü Şankaya, dayısının oğlu Şenol Şankaya ve Ergun Evcil hakkında Türk Ceza Kununu'nun TCK ''dolandırıcılığı'' düzenleyen 504. maddesi diğer maddeleri uyarınca sonuç olarak 3 yıl 10 ay 20'şer gün ağır hapis cezası ve 189 trilyon 69 milyar 962 milyon 757'şer bin lira ağır para cezasına çarptırmıştı. 
     Mahkeme, 30 sanığı da yine TCK'nin 504 ve diğer maddelerin göre sonuç olarak 2 yıl 7 ay 3'er gün ağır hapis ve 189 trilyon 69 milyar 962 milyon 757'şer bin lira ağır para cezasına mahkum etmişti. 
     
</TEXT>
</DOC>
