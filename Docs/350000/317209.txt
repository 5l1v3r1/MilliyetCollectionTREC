<DOC>
<DOCNO> 317209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko13.html </URL>
<DATE> 2005/02/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Unakıtan Hedefleri riske sokacak hiç bir girişimimiz olmayacak 
</HEADLINE>
<TEXT>

     Maliye Bakanı Kemal Unakıtan, Ocak ayındaki bütçe uygulamalarında çok iyi bir performans gösterildiğini belirterek, ''önemli olan yıl sonudur. Bu nedenle hiç bir kamu kurumu rehavete kapılmamalı'' dedi. 
     Unakıtan, düzenlediği basın toplantısında, 2004 yılındaki makro ekonomik gelişmeler ve 2005 Ocak ayı bütçe uygulamaları konusunda bilgi verdi. 
     Unakıtan, mali disiplinin kararlılıkla uygulanması sonucunda, geçen ay bütçe açığında, son 4 yılın en düşük rakamının gerçekleştiğini ifade etti. 
     2002 yılında 5.3, 2003 yılında 4.2, 2004 yılında ise 5.2 milyar YTL olan Ocak ayı bütçe açığının, bu yıl 1.6 milyar YTL düzeyinde gerçekleştiğini belirten Unakıtan, yılın geri kalan bölümünde de bu performansın gösterilmesinin önemli olduğunu vurguladı. 
     ''2005'te hep böyle performans sağlarsak, hedefe vardık demektir'' diyen Unakıtan, şöyle devam etti 
     ''Bunlar iyi gelişmeler, iyi göstergelerdir. Ama bizim için önemli olan yıl sonu hedefidir. Hiç bir zaman rehavete kapılmamamız gerekiyor. Bütçe açığında Maastrich Kriterlerine ulaşmak için bu politikaları aynı kararlılıkla sürdüreceğiz. Bu mali disiplinin kararlılıkla uygulanmasının bir sonucudur. Ocak ayında vergi gelirlerinde de son 4 yılın en yüksek artış oranı sağlanmıştır. 
     Ancak bizim için dediğim gibi öncelik yıl sonudur. Hiç bir kamu kurumu, rehavete kapılmamalıdır. Ekonomik ve mali hedefleri riske sokacak hiç bir girişimimiz olmayacaktır. Öngörülen yapısal reformlar çerçevesinde, sosyal güvenlik, bankacılık ve gelir idaresi tasarılarının en kısa zamanda yasalaşması için gerekli adımlar atılacaktır. Bu konuda kimsenin şüphesi olmasın.'' 

     
</TEXT>
</DOC>
