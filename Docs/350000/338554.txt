<DOC>
<DOCNO> 338554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/guncel/gun04.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmali canıyla ödedi 
</HEADLINE>
<TEXT>


Kuşadası'nda şüpheli poşeti korumasız şekilde polis otosuna götürmek isteyen Bomba İmha Büro Amiri Başkomiser Yaşar Aykaç, patlamada hayatını kaybetti 

YALÇIN ATA Aydın DHA 

Kuşadası'nda, Sahil Bulvarı Atatürk Anıtı bölgesindeki umumi tuvaletin bekçisi Mehmet Kaya, dün 12.20 sıralarında erkekler bölümünde bulduğu şüpheli paketi dışarı çıkararak duvarın dibine koydu. Kaya'nın ihbarı üzerine gelen ekipler, güvenlik şeridi çekerek bölgeyi kontrol altına aldı. 

4 polis de yaralı 
Özel giysisi olmayan Bomba İmha Büro Amiri Başkomiser Yaşar Aykaç 54 , poşeti eline aldığı sırada patlama meydana geldi. Aykaç'la Terörle Mücadele Şubesi'nde görevli Komiser Yahya Murat Yavuz, polis memurları Murat Bilgi, İsmail Doğan Atlı ve İsa Soydan yaralandı. Aykaç, İzmir'deki Ege Üniversitesi Tıp Fakültesi Hastanesi'ne sevk edildi. 
Meslektaşları kan vermek için hastanede sıraya girerken, bir süre sonra Aykaç'ın şehit olduğu haberi geldi. Aykaç'ın eşi Birsen ve bir süpermarkette çalışan kızı Sinem Aykaç, gözyaşlarına boğuldu. "Ben kime baba diyeceğim " diyen Sinem Aykaç'la ailesini teselli etmeye çalışan İzmir Emniyet Müdürü Halil Tataş da gözyaşlarını tutamadı. Kuşadası'nda 10 yıldır görev yapan Aykaç'ın oğlu Hakan Aykaç'ın Belçika'da hem okuyup hem çalıştığı öğrenildi. 
İlçe Emniyet Müdürlüğü'nün, bombalı eylem yapılacağı istihbaratı üzerine 3 gün önce alarma geçtiği kaydedildi. 

Zaafa düşülmüş 

Aydın Valisi Mustafa Malay, şunları söyledi "Bekçi eliyle dışarıya çıkarmış diye, bomba imha uzmanı arkadaşımız biraz aceleci davranmış. Boş bir paket sandığı için, eline alıp aracına götürmek istedi. Koruyucu elbise giymemiş, zaafa düşülmüş. Vatandaşlara zarar gelmemesi için aceleyle müdahale etmiş." 


</TEXT>
</DOC>
