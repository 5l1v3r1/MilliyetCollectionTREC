<DOC>
<DOCNO> 343178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/siy04.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dosya açılsın yeter' 
</HEADLINE>
<TEXT>


AİHM'deki Türk yargıç Rıza Türmen Öcalan'ı yeniden yargılamayabilirsiniz ama bunun gerekçesi önemli. Avukatlara savunma için ek süre verilebilir 

ANKARA Milliyet 


AİHM'nin Türk yargıcı Rıza Türmen, terörist Abdullah Öcalan'ın yeniden yargılanması talebinin öne sürülmesi halinde, dosyanın yeniden incelemeye alınabileceğini belirterek, "Ankara 11. Ağır Ceza Mahkemesi, talebi kabul ya da reddedebilir. Böylece, dosyanın yeniden açılması talebi karşılanmış olur" dedi. CNN Türk'te "Manşet" programında AİHM'nin tartışılan Öcalan kararıyla ilgili soruları yanıtlayan Türmen, şunları kaydetti 
"AİHM'nin kararında belirttiği 'dosyanın yeniden açılması' kavramı Türk hukuk sisteminde yok. Yargılamanın yeniden yapılması talebinin öne sürülmesi ve dosyanın yeniden açılarak incelemeye alınması, dosyanın açılması şartını karşılamaktadır. İncelemenin ardından Ankara 11. Ağır Ceza Mahkemesi talebi haklı görürse, avukatlara savunmalarını hazırlamaları için ek süre verir. Savunma, verildikten sonra 7 gün içinde karar verilir. Talep haklı görülürse, zaten yeniden yargılama yapılır. Ya da mahkeme bu talebi haksız görür ve reddeder. Bu durumda avukatların Yargıtay'a itiraz hakları vardır. Her iki durumda da dosya yeniden açılmış olur. Bütün bunlar duruşma yapılmaksızın yapılır. 

'İkna edici olmalı' 
Bakanlar Komitesi'nin, 'yeniden yargılama' veya 'dosyanın yeniden açılması' durumlarında 'kararın uygulanması gerçekleşmiştir' demesi gerekli. 'Ret' kararı çıkması halinde, mahkemenin vereceği gerekçeli karar, Bakanlar Komitesi'ni ikna edici olmalı. AİHM'nin kararı siyasi değil. Fakat birtakım duyarlılıklar göz önünde bulundurulmuştur. Mahkeme bu davayı farklı görüyor. Kararın uygulanmaması halinde Bakanlar Komitesi'nin ne kadar ısrarlı olacağı da önemli. AİHM'nin önünde 'türban, zorunlu din dersi, yüzde 10'luk seçim barajı ve dokunulmazlıklar' var. Türkiye'nin ne kadar problemi varsa mahkemeye yansıyor. Onun için mahkeme Türkiye'de bu kadar konuşuluyor." 


</TEXT>
</DOC>
