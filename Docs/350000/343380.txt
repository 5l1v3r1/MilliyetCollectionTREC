<DOC>
<DOCNO> 343380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo36.html </URL>
<DATE> 2005/05/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yıldırım Başka bir hoca ile anlaşmadık... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Galatasaray ile yapacakları zorlu derbi öncesi teknik direktör ve yabancı futbolcu transferi ile ilgili haberlere tepki gösterdi. 
     Aziz Yıldırım, Fenerbahçe’nin resmi internet sitesinde yaptığı açıklamada, "Bugün yine bazı gazetelerimiz, şampiyonluğun kilidini açacak bir maçtan önce gazetelerinde bir başka hoca ile anlaştığımızı ve hocanın direktifleriyle de Brezilya’da oyuncu aradığımızı yazmıştır. Fenerbahçe Spor Kulübü profesyonel futbol takımında görev alacak oyuncu veya bir teknik direktör transferi ile ilgili açıklamaların merkezi kendi yayın organlarımızdır" diye konuştu. 
     "Lig şampiyonluğunu ilan etmesine iki maç kalmış bir takımın yöneticileri neden bir başka hocaya imza attırma girişiminde bulunsun ki Yabancı kontenjanı için sadece 1 oyuncu ihtiyacı bulunan bir takım neden Bayram Tutumlu’ya Brezilya’da oyuncular aratsın" diyen Yıldırım, Tutumlu’nun Brezilya’da oyuncu aradığı kulübün Çaykur Rizespor olduğunu ifade etti. 
     Yıldırım, açıklamasında medyaya tepki göstererek, "Değerli basınımızın bir bölümü, her ne kadar tarafsız yayın yaptıklarını iddia etseler de ortaya çıkan asılsız haber tablolarında bir başka takımın düdüğü olma misyonunu açıkça hissettirmektedir" dedi. 
     Aziz Yıldırım, açıklamasına şöyle devam etti 
     "Dev maç öncesi Fenerbahçe Spor Kulübü’ne yeni teknik direktör alanlar, ona imza attırıp, ücretini belirleyenler Türkiye’de mevcut spor kamuoyu ile adeta dalga geçmekte ve okuyucularını kandırmaktadır. 
     Ortada duran ve gerçek olan tek şey bu takıma alınacak oyuncu veya teknik direktöre zamanı geldiğinde Fenerbahçe Yönetim Kurulu’nun karar vereceğidir. Yıllarca asılsız haberlerle kamuoyu baskısı yaratarak, spor kulüplerini kendi bahçeleri zannedenler, alışkanlıklarından bir türlü vazgeçmemektedir. Böylesine büyük bir maç öncesi bu tür haberlerle gerek taraftarımızın, gerekse futbol takımımızın kafasını karıştıracak her türlü haber her zaman olduğu gibi bundan sonra da doğrusu ile yer değiştirecektir." 
     
</TEXT>
</DOC>
