<DOC>
<DOCNO> 345997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun34.html </URL>
<DATE> 2005/05/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bulgaristan ve Türkiye arasında iki yeni sınır kapısı daha 
</HEADLINE>
<TEXT>

     Bulgaristan ile Türkiye arasında 2 yeni sınır kapısının daha açılması planlanıyor. 
     Bulgaristan bakanlar kurulunun bugünkü toplantısında Belevren-Ahlatlı ve Stranca-Malkoçlar köyleri arasında iki yeni sınır kapısı açılması için görüşmelere başlanması kararı alındı. 
     Hükümet basın merkezinden yapılan açıklamada, iki yeni sınır kapısıyla ilgili görüşmeler yapması ve protokol imzalaması konusunda Dışişleri Bakanı Solomon Pasi’ye yetki verildiği bildirildi. 
     Açıklamada, yeni sınır kapılarının Bulgaristan ile Türkiye arasındaki sosyal ve ekonomik ilişkilerin daha da gelişmesine önemli katkılar sağlayacağı belirterek, "Yeni sınır kapıları ayrıca bölgedeki yatırım olanaklarının artmasını teşvik edecektir" denildi. 
     Türkiye ile Bulgaristan arasında biri Kapıkule-Kaptan Andreevo diğeri de Dereköy-Malkotırnova olmak üzere faal iki sınır kapısı bulunuyor. 
     Hamzabeyli-Lezevo arasında açılacak sınır kapısıyla ilgili çalışmalar ise son aşamaya geldi. Açılması planlanan bu yeni 2 sınır kapısıyla birlikte Bulgaristan ile Türkiye arasındaki sınır kapılarının sayısı 5’e yükselecek. 
     
</TEXT>
</DOC>
