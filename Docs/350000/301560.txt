<DOC>
<DOCNO> 301560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun52.html </URL>
<DATE> 2004/12/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ölü sayısı 100 BİNİ geçebilir 
</HEADLINE>
<TEXT>

     Güney Asya'da deprem ve dev dalgaların yol açtığı can kaybının 100 bini geçebileceği bildirildi. 
     İtalya Sivil Savunma Müdürü Guido Bertolaso, İtalyan gazetelerine yaptığı açıklamada, ''Kurban sayısının önümüzdeki günlerde artması kuvvetle muhtemel. Korkarım ki, ölü sayısı 100 bini geçecek'' dedi. 
     Yetkili, felaket bölgelerinin birçoğunda nüfus kütükleri bile bulunmadığını belirterek, kesin ölü sayısının hiçbir zaman bilinemeyebileceğini söyledi. 8 bin kilometrelik kıyı şeridinin deprem ve dalgalar yüzünden alt üst olduğunu belirten İtalyan yetkili, bundan sonra aciliyet arz eden işin, salgın hastalıkların başgöstermesini engellemek olduğunu söyledi. 
     Bu arada, Kuveyt, Güney Asya depremi nedeniyle bölgeye yapacağı yardımı iki katına çıkardı. 
     Kuveyt Başbakan Yardımcısı Muhammed Şarar, resmi KUNA ajansına yaptığı açıklamada, hükümetin, artan ölü ve yaralı sayısı ve yıkımın boyutu nedeniyle yapacağı yardımı 2 milyon dolara çıkarmaya karar verdiğini söyledi. 
     Şarar, yardımdan hangi ülkelerin faydalanacağına ilişkin açıklama yapmazken, bölgeye yardım malzemesinin Kuveyt Kızılay teşkilatı tarafından götürüleceğini kaydetti. 
     
</TEXT>
</DOC>
