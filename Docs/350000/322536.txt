<DOC>
<DOCNO> 322536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko38.html </URL>
<DATE> 2005/03/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdemir, kendisine talip olan dünya devlerinin üzerinde başarı gösterdi 
</HEADLINE>
<TEXT>

     Ereğli Demir ve Çelik Fabrikaları T.A.Ş ERDEMİR Grubu Yönetim Kurulu Başkanı Recai Berber, grubun 2004 yılı performansının ERDEMİR'e talip yabancı şirketlerden daha iyi olmasını değerlendirirken, ''Kimin kime talip olacağı konusunda bir kısıtlama yok. Bakarsınız biz de birilerine talip oluruz'' dedi. 
     ERDEMİR Grubu'nun 2004 yılı faaliyet sonuçları, İstanbul'da basın toplantısıyla açıklandı. ERDEMİR, 2004 yılındaki performans değerlendirmesine göre, şirkete talip olduğu açıklanan Arcelor, US Steel, Corus gibi dünya çelik devlerinin üzerinde bir başarı gösterdi. 
     Konsolide bazda ERDEMİR'in faiz, vergi ve amortisman öncesi kar FAVÖK marjı yüzde 31.7, net kar marjı yüzde 19, FAVÖK satış tonajı dolar ton yüzde 166 seviyesinde gerçekleşirken, Corus'un FAVÖK marjı yüzde 4, FAVÖK Satış tonajı yüzde 31, net kar marjı ise eksi 1.7 oldu. 
     US Steel'de bu veriler, sırasıyla yüzde 9.3, yüzde 62, yüzde 4.2 olarak gerçekleşti. 
     Recai Berber, yaptığı konuşmada, önümüzdeki yıllarda çelik endüstrisinin yönünü belirlemede rol oynayacak iki ana faktörün, fiyatların ve üretim maliyetlerinin düşmesine imkan sağlayacak küresel konsolidasyon ile düşük üretim maliyetlerine sahip bölgelere yönelme olacağını vurguladı. 
     Mevcut konjonktürde ise iki önemli endişe kaynağının, gelecekte ne yapacağı bilinmeyen Çin ve dünya çelik endüstrisinde patlama dönemlerinin ardından yaşanan aşırı kapasite sorunu olacağına dikkati çeken Berber, bu dönemde verimliliği yüksek ve maliyetlerini kontrol edebilen çelik üreticilerinin avantajlı konuma geleceğine işaret etti. 
     Berber, şunları söyledi 
     ''ERDEMİR Grubu hem cüzi maliyetlerle, yani 1.5 milyar dolar gibi bir maliyetle yassı mamul kapasitesini 3 katına çıkararak hem de madencilikten lojistiğe kadar efektif çalışmasını sağlayacak, verimliliği ve karlılığı ön planda tutan yatırımları gerçekleştirerek o güne hazırlık yapmaktadır. Yani o gün geldiğinde Türkiye sanayicisi bilmelidir ki, biz Avrupa'daki üreticilerden çok daha hızlı koşacağız.'' 
     
     ERDEMİR'İN SATIŞI 

     Berber, ERDEMİR'in satışının hangi noktada olduğuna ilişkin bir soruyu yanıtlarken, ''Şirket olarak sahibinin kim olduğu bizim için önemli değil, profesyoneller olarak yapacağımız işe bakıyoruz. Başarı çıtasını yükseltmeye çalışıyoruz'' dedi. 
     Özelleştirme İdaresi ve hükümetin bu konuda vereceği kararın ERDEMİR'in performansını ve çalışanları etkilemeyeceğine inandıklarını belirten Berber, ''Bu hedefler artık konulmuştur ve bu hedeflere dönük olarak da başlanmış ve devam eden yatırım tutarı 1 milyar dolardır. Bu tabii devam edecektir. Dolayısıyla biz profesyonel kadro olarak sadece şirketimizin iyi yönetilmesinden ve koyduğu hedefleri gerçekleştirmesinden sorumluyuz. Diğer konular kendi sorumluluklarıdır'' şeklinde konuştu. 
     Berber, karlı bir şirketin satılmasının gerekip gerekmediğine ilişkin bir soru üzerine de, şunları söyledi 
     ''Özelleştirilip özelleştirilmemesi kararı veya hisselerin satılıp satılmayacağı, nasıl satılacağı hususu tamamen Özelleştirme İdaresi ve hükümetin vereceği bir karardır. Bunun sorumluluğu onlara aittir. Biz kendi alanımızla ilgili çalışmaları yürütmekle görevliyiz. O konuda da her halükarda Türkiye'nin ve şirketimizin geleceği açısından en iyi olanın yapılacağına inanıyoruz.'' 
     
     TALİPLİLERDEN DAHA İYİ PERFORMANS 

     Recai Berber, ERDEMİR'in talipli yabancı şirketlerden daha iyi performans sergilemesini değerlendirirken de, özel bir yasaları bulunduğunu, işletmecilik olarak bir KİT olmadıklarını belirtti. 
     ERDEMİR'in özel statüsü nedeniyle eğer yöneticiler siyasi anlamda herhangi bir müdahale ile karşılaşmazlarsa çok iyi sonuçlar alınabilecek bir şirket olduğunu ifade eden Berber, başarının aynı zamanda iki yıldır Türkiye'deki makroekonomik ve siyasi alandaki istikrarın ve başarıların şirkete yansıması olduğunu, Başbakan ve Bakanın hiçbir zaman herhangi bir yönlendirme ve müdahalede bulunmadığını bildirdi. 
     Taliplilerin performansıyla ilgili yorum yapmak istemediğini belirten Berber, ''Herkes kendi yorumunu yapar. Kimin kime talip olacağı konusunda bir kısıtlama yok biliyorsunuz. Bakarsınız biz de birilerine talip oluruz'' dedi. 
     Berber, yatırımlarını prensip olarak yüzde 50 50 yerli-yabancı kaynakla gerçekleştirmeyi öngördüklerini, finansman sağlama sorunları bulunmadığını, Türk bankalarının borçlanmasının altında faizle yurt dışından kaynak bulabildiklerini söyledi. 
     Kurlardaki düşüşün hammaddenin yüzde 70'ini yurtdışından dolarla sağladıkları için maliyetleri de düşürdüğünü ifade eden Recai Berber, bu yıl yurt içinden 2004 yılındaki artış hızı ölçüsünde bir çelik talebi beklemediklerini kaydetti. 
     
     ''ERDEMİR'İ PIRLANTA YÜZÜK TAŞI YAPTIK'' 

     ERDEMİR Genel Müdürü Kerim Dervişoğlu da, Türkiye'nin 2004 yılında 15 milyon ton hurda ithalatı ile dünyanın en büyük hurda ithalatçısı olduğunu söyledi. 
     Dünya demir çelik sektöründe bu yıl yaşanacak gelişmelere hazır olduklarını belirten Dervişoğlu, karlılığın önemine işaret ederek '' 2004 yılı ERDEMİR Grubu'nun yılı olacak dedik, hep birlikte takım olarak 2004 yılını Erdemir yılı yaptık. Son 2 yılda fiziksel olarak çok yorulduk ama ERDEMİR'i ülkemizin pırlanta yüzük taşı yaptık'' dedi. 
     Zarar eden bir ERDEMİR'i 2 yılda 463 milyon dolar kar elde eder hale getirdiklerini belirten Dervişoğlu, şirketin başarılarına devam edeceğine olan inancını dile getirdi. 
     İSDEMİR'de yıllık kapasiteyi 6 milyon tonun üzerine çıkarmak için ''harıl harıl'' yatırımlara devam ettiklerini, 2009 yılına kadar tamamlanacak 38 proje için yaklaşık 2 milyar dolarlık yatırım yapılacağını anlatan Dervişoğlu, Grup olarak devam eden yatırımlarının değerinin, 493 milyon doları ERDEMİR, 610 milyon doları İSDEMİR olmak üzere 1.1 milyar dolar olduğunu bildirdi. 
     Dervişoğlu, gözbebekleri maden şirketinin kara geçtiğini, 2005 yılında sıfır iş kazası hedeflediklerini, üretimlerinde kullanılmak üzere İran'dan deneme cevheri aldıklarını, Azerbaycan ile uzun vadeli bağlantı yapmak üzere olduklarını duyurdu. 
     ERDEMİR Grubu şirketlerinden ERDEMİR Romania SRL Genel Müdürü Şerafettin Öner ise, geçen yılı zararla kapatan şirketin kara geçtiğini, bu yıl 1.5 milyon dolar kar hedeflediklerini söyledi. 
     ERDEMİR Grubu'nda bağlı ortaklık olarak İSDEMİR, ERDEMİR, Çelik Çekme Boru, ERDEMİR Mühendislik, ERDEMİR Romania SRL, ERDEMİR Madencilik, ERDEMİR Lojistik, Yarımca Porselen ve ERDEMİR Gaz faaliyet gösteriyor. 

     
</TEXT>
</DOC>
