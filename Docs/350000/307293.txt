<DOC>
<DOCNO> 307293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur56.html </URL>
<DATE> 2005/01/17/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Murat Demirel'in tutukluluğuna itiraz... 
</HEADLINE>
<TEXT>

     El konulan Egebank'ın eski sahibi Yahya Murat Demirel'in avukatları, müvekkilleri hakkındaki 2 ayrı tutuklama kararına itiraz etti. 
     Yahya Murat Demirel'in avukatları, ''Egebank Davası''nın görüldüğü İstanbul 1. Ağır Ceza Mahkemesi ile ''Bankkapital Davası''na bakan İstanbul 8. Ağır Ceza Mahkemesi'nin verdiği 2 ayrı tutuklama kararına itirazda bulundu. 
     İtiraz dilekçelerinde, Demirel'in Bulgaristan'a girişine ilişkin bu ülkenin Bölge Savcılığı'nın yürüttüğü soruşturmada, ''Teknenin hava koşulları ve jeneratörünün bulunmaması nedeniyle Burgaz Limanı'na girdiği, bunun sınır sektör memurlarınca da doğrulandığı, ayrıca sanıkların tekneden ayrılmaya yönelik davranışlarının olmadığı'' gerekçesiyle 6 Ocak 2005 tarihinde takipsizlik kararı verildiği ileri sürüldü. 
     Demirel'in kaçma amacıyla hareket etmediği savunulan dilekçelerde, 2003 yılından beri psikolojik tedavi gördüğü bildirilen Demirel'in, cezaevi koşullarında tedavisinin mümkün olmadığı gibi, rahatsızlığının ağırlaşabileceği de öne sürüldü. 
     Dilekçelerde, Yahya Murat Demirel'in tahliyesine karar verilmesi istendi. 
     Avukatların, Bulgaristan Bölge Savcılığı'nın kararının tercümesi ile Demirel'in sağlık durumuna ilişkin raporları da dilekçelerinin ekinde ilgili mahkemelere sundukları öğrenildi. 
     Demirel'in avukatlarınca yapılan itirazlar, ilgili üst mahkemelerde değerlendirilerek, önümüzdeki günlerde karara bağlanacak. 
     Bulgaristan'da yakalanmasının ardından, hakkındaki 2 ayrı gıyabi tutuklama kararı 10 Ocak 2005 tarihinde vicahiye çevrilen Demirel, Kartal Cezaevi'ne konulmuştu. 
     
</TEXT>
</DOC>
