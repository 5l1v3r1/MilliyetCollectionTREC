<DOC>
<DOCNO> 322093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yazar/guclu.html </URL>
<DATE> 2005/03/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Spor, başarıyı etkiler 
</HEADLINE>
<TEXT>


Atatürk, sağlam kafa sağlam vücutta bulunur derken sağlıkla birlikte sporun önemini de vurgulamıştı. Sağlığında beden eğitimi derslerine özel bir önem verir, gençlik ve spor bayramlarında öğrencilerin öğrendiklerini sergilemelerini özellikle isterdi... 
Beden eğitimi dersi, k ğıt üzerinde tüm okullarda, tüm sınıflarda var. Ama hepsi o kadar. Öğrencilerin ancak yüzde 10'u aktif olarak beden eğitimi derslerine katılıyor. Belki çok daha azı. 
Spor salonunun olmadığı bir ortamda beden eğitimi dersi nasıl yapılır Tabii ki sınıfta ya da okul bahçesinde, tozun toprağın içerisinde. Ama son yıllarda tüm bunların yerini, başka bir çılgınlık aldı. Beden eğitimi, müzik, resim gibi dersleri angarya olarak gören okul yönetimleri ve veliler, bu saatleri matematik, fen gibi OKS ve ÖSS'ye yönelik derslerle doldurmaya başladılar. 
Kıyıda köşede kalmış diğer dersler gibi beden eğitimi, müzik ve resim derslerine yönelik bilgiler de giriş sınavlarında mutlaka değerlendirmeye alınmalıdır. Yoksa, asosyal nesiller yetiştirmeye devam edeceğiz. Popüler kültürün, gelin kaynana ve mafya dizilerinin müptelası olacağız. 
On binlerce beden eğitimi, resim ve müzik öğretmeni, yıllardır işsiz gezerken, okullarda bu derslerin boş geçmesine seyirci kalmak, eğitim adına bir cinayettir. Eğitimin tek amacının sınavlar olmadığını artık anlamak zorundayız... 
Spor, başarının önünde bir engel mi Evet ya da hayır demeden önce bir öğretmenimizden gelen mektubu birlikte okuyalım 
"17 yıllık beden eğitimi öğretmeniyim. Ayrıca 13 yıl birinci ve ikinci Türkiye liginde voleybol oynamış biriyim. 10 yıldır da voleybol antrenörlüğü yapıyorum. 
Bu 10 yıllık antrenörlük hayatımda kendi okul takımlarımı oluştururken çok zorluk çektim. Halen de çekiyorum. Veliler, çocuklarının okul takımlarına girmesini istemiyor. Gerekçe de derslerini etkiler düşüncesi. Anadolu lisesi velileri, genelde eğitimli veliler. Maalesef onların da yüzde 90'ı, spor faaliyetlerinin çocuklarının derslerini çok olumsuz yönde etkileyeceğini düşünüyor. 
Ancak benim okulumda, okul voleybol takımında oynayan ve yıldızlarda Türkiye ikincisi olan öğrencilerimin üniversite kazanma başarıları yüzde 100 oldu. Aynı okulun genel başarısı ise yüzde 74'te kaldı. Beş altı yıldır takip ediyorum, sporcu öğrencilerin başarısı, okul başarısından her zaman çok yüksek olmuştur. Sizden isteğim, spor etkinliklerinin öğrenciler üzerindeki etkilerini medyada tartışmaya açmanız. İnsanlarımızı bu konuda bilgilendirmeniz. Nurettin Hayta Adana İsmail Safa Özler Anadolu Lisesi 
Nurettin Hoca'ya gönülden katılıyorum. Sadece sporda değil müzikte, resimde, sosyal etkinliklerde aktif olan öğrenciler de hem okulda hem de sınavlarda diğer öğrencilere göre çok daha başarılı oluyorlar. 
Aksi örnekler yok mu Kendisini sporun ya da sanatın büyüsüne kaptırıp diğer derslerini hepten boş verenler bulunmuyor mu Elbette var. Ama onların da kazanımları, kaybettiklerinden hiç de az değil... 
Özetin özeti Eğitimde sporun, sanatın, sosyal aktivitelerin bayraktarlığını yapan birileri mutlaka olmalı. Siz hiç kültür ve spor bakanlarının bu konuda girişimlerini gördünüz mü 



</TEXT>
</DOC>
