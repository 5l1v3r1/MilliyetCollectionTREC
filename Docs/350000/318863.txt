<DOC>
<DOCNO> 318863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo13.html </URL>
<DATE> 2005/02/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Canaydın Seyrantepe Projesi'nin ertelenmesi Galatasaray'ın lehinedir 
</HEADLINE>
<TEXT>

     Galatasaray Kulübü Başkanı Özhan Canaydın, Yıllık Olağan Mali Genel Kurul Toplantısı'nda yaptığı konuşmada, Seyrantepe Projesi ile ilgili bir sıkıntının söz konusu olmadığını söyledi. 
     Toplantıda yapılan eleştirileri yanıtlayan başkan Canaydın, ''Ne kongremiz Galatasaray'ın kurtuluş kongresi, ne de Seyrantepe Projesi, kurtuluş projesidir'' diye başladığı sözlerine şöyle devam etti 
     ''Çok seviniyorum, çünkü benim dönemimdeki mali kongreler heyecanlı ve tenkitlerle geçiyor. Hepsinden ders alıyoruz. Seyrantepe Projesi ciddi, büyük projelerinden biridir. Dün saat 12.00'de gelen bir yazıda, kurumsal bir evrak eksiğinden dolayı, ertelenmiştir. Bu erteleme Galatasaray'ın lehinedir. Ayrıca, orada Galatasaray'ın 30 senelik üst irtifak hakkı tapusu vardır. En kötü ihtimalle sportif tesislerimizi yaparız, yolumuza devam ederiz. Kısa sürede kurumsal evrak bir bakanlıktan diğerine gidecek ve ihale sonuçlanacak. Bu ciddi bir iştir, 27 trilyon liraya yakın teminatı yatırılmıştır. Başka bir kulübün yetkilisinin orada, o saatte olması yanlış anlaşılmasın. Hiç üzülmeyin, rahat olun, bu iş Galatasaray'ın yoluna açacak projedir. Kurtuluş olarak kabul etmeyin, bu kelimeyi söylemeyin. Bu proje kurtuluş değildir, bir dönemden geçiyoruz. Hakikaten çok çalışıyoruz. Proje üretiyoruz. Ancak, projeler içinde boğulmak da istemiyoruz.'' Özhan Canaydın, güzel şeyler yaptıklarını dile getirerek, bunun belediyelerin altyapı çalışmaları gibi olduğunu belirtip, ''İnşallah mantarlar toprak üstüne çıkmaya başlayacak'' dedi. 
     
     ''BORCUMUZ 138 MİLYON DOLAR DEĞİL'' 
     Kulübün borcunun söylendiği gibi 138 milyon dolar olmadığını anlatan Canaydın, ''AIG hisselerini bu sezon ödeyeceğimiz için bunu bütçeye de yazdık. Yani borcumuz 114-115 milyon dolardır.'' Başkan Canaydın, futbol dışı gelirlerin peşinde olduklarını da dile getirerek, Riva Projesi'nin yürüdüğünü, ufak bir gecikme ile Seyrantepe Projesi'nin gerçekleşeceğini anlattı. 
     
     FUTBOL TAKIMI 
     Canaydın, futbol takımının her türlü saldırı ve menfi propagandalara rağmen, yüzleri güldürecek şekilde neticiler aldığını söyledi. 
     6500 kişilik bir tribün yaptıklarını ve en erken 2.5 sezon sonra Seyrantepe'deki yeni stada gidebileceklerini söyleyen Canaydın, UEFA'dan oynanabilir kriteri almak için Ali Sami Yen Stadı'nın tribünlerinin eksiklerini giderdiklerini dile getirdi. Başkan Canaydın, ciddi adımlar attıklarını vurgulayarak, ''Lütfen yardımcı olalım. Bana güveniyorsanız, ufak tefek kırgınlıkları bırakalım, birlik beraberlik içinde bir 100. yıl temenni ediyorum'' diyerek sözlerini sona erdirdi. 
     Kulüp mali işlerden sorumlu başkan yardımcısı Refik Arkan ise, Seyrantepe'nin tapusu için yapılacak ihalenin ertelenmesinin, Bayındırlık Bakanlığı'nın Maliye Bakanlığı'na imar planı ile ilgili bazı bilgileri göndermemesinden kaynaklandığını, bunun da ancak bir aylık gibi bir süre gecikmeye neden olacağını söyledi. 
     
     YÖNETİM OYBİRLİĞİYLE İBRA EDİLDİ 
     Toplantıda daha sonra yapılan oylamada, kulüp yönetim kurulu, mali ve idari açıdan oybirliği ile ibra edildi. 
     Yapılan diğer oylamada ise denetim kurulu da oybirliği ile ibra edildi. 
     İbranın ardından ayağa kalkan başkan Canaydın ve kulüp yönetim kurulu üyeleri, genel kurul üyelerini alkışladılar. 
     
     ELEŞTİRİLER 
     Genel kurulda söz alan bazı üyeler, Canaydın ve yönetimine eleştirilerde bulundular. 
     En şiddetli eleştiride bulunan Fırat Yılmaz, başkan Özhan Canaydın ve yönetimine, ''Geçtiğimiz yıldan bu yana bir arpa boyu kadar ilerlendiğini düşünmüyorum'' dedi. 
     Canaydın yönetiminin, başa geçtiği dönemdeki 70 milyon dolarlık borcu ikiye katladığını ve borcun 140 milyon dolara çıktığını belirten Yılmaz, ''Başkan Canaydın, Faruk Süren'i yerden yere vuruyordu. Ama şimdi borç iki katına çıktı. Bu dönemde sportif bir başarı da yok. Yatırım yapıldı desek, o da sadece 1 milyon doları biraz geçkin olmuştur. Seyrantepe'den elde edilecek 256 milyon doların gökten ineceğini kimse beklememeli. Hedefe belki 7-8 yılda ulaşabiliriz, ama borç o yıllara kadar 300 milyon doları geçecek'' diye konuştu. 
     Taner Aşkın ise Seyrantepe Projesi konusunda yönetimin aceleci davrandığını, bunun karşılığın da dün yaşanan olayların meydana geldiğini kaydederek, ''Bu proje, Galatasaray Kulübü için atom santrali projesidir. Hiçbir şey dışarı sızmamalıdır. Kulübün kurtuluş projesi de değildir, ancak yardımcı olabilir'' ifadelerini kullandı. 
     Orhan Karaveli de sert eleştirilerde bulunarak, Seyrantepe Projesi hakkında çok konuştukları için, dün ilk şoklarını yediklerini söyledi. Oldukça karamsar bir tablo çizen Karaveli, şunları söyledi 
     ''Seyrantepe olayının çok ciddi bir yenilginin başlangıcı olma ihtimali vardır. Galatasaray toplumu ümit yorgunudur, daha fazla ümit edemiyorlar, her şeye kuşkuyla bakıyorlar. Bunda da haklıyız. Yeni Ali Sami Yen Stadı Projesi hayali başladığında Fenerbahçe daha stadının çalışmasına başlamamıştı bile. Biz ise sadece bu proje ile uyutulduk. Çok küçük projeleri uygulamakta yetersiz kalan yönetimler, Seyrantepe gibi büyük projeleri nasıl, ne zaman gerçekleştirecekler Acaba bizim ömrümüz bunu görmeye yetecek mi '' 100. yıl logosunu da eleştiren Orhan Karaveli, ''Garip bir aslan, bir de 100 rakamı. Ama bu aslan resminin kopya olduğu ortaya çıktı. Bu logo, 100. yılda Galatasaray Kulübü'nü temsil edemez. Bu logoyu iptal etsinler ve yeni bir logo bulsunlar. Galatasaray kopya eden değil, edilen bir camiadır'' dedi. 
     
</TEXT>
</DOC>
