<DOC>
<DOCNO> 324515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur10.html </URL>
<DATE> 2005/03/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spora kilo vermek için başladı, Muay Thai dünya ikincisi oldu 
</HEADLINE>
<TEXT>

     Kayseri'de fazla kilolarından kurtulmak için Uzakdoğu sporlarına başlayan genç kız, Tayland'da düzenlenen Muay Thai Dünya Şampiyonası'nda Türkiye'yi temsil edecek. 
     Bir spor kulübü bünyesinde tekvando, karate, thai-box, kung-fu ve kick-box gibi Uzakdoğu sporları yapan Seher Anlıaç 19 , AA muhabirine yaptığı açıklamada, yaklaşık 7 yıl önce hormon bozukluğu rahatsızlığı nedeniyle aşırı kilo almaya başladığını ve fazla kilolarından kurtulmak için spor yapmaya karar verdiğini anlattı. 
     Spora ilk olarak karate ile başladığını ve o dönemde 87 kilo olduğunu belirten Anlıaç, daha sonra tüm Uzakdoğu sporlarına merak saldığını ve spor faaliyetlerini profesyonel olarak yürütmeye başladığını söyledi. 
     
     KARATE HOCASINA İÇERLEMİŞ 
     Fazla kilolarından kurtulmak için karate yapmaya başladığı sırada o zamanki hocasının Sen bu kilolarla spor yapamazsın demesine çok içerlediğini ifade eden Anlıaç, şunları söyledi 
     ''Hocamın bu şekilde beni küçük düşürmesi çok zoruma gitti ama aynı zamanda beni hırslandırdı. Hocamdan olumsuz etkilenerek bir süre sporu bıraktım. Ancak daha sonra onu utandıracak şekilde yeniden şimdiki kulübümde spora başladım. Rahatsızlığıma rağmen kısa sürede kilo vermeye başladım. Şimdi 68 kiloyum ve uğraştığım tüm spor dallarında başarılı sonuçlar elde ettim.'' 
     
     MUAY THAİ DÜNYA İKİNCİSİ 
     Yaptığı Uzakdoğu sporlarında ilk başarısını Kayseri'de düzenlenen Gençler Thai-Box Şampiyonası'nda 2. olarak aldığını bildiren Anlıaç, daha sonra Mersin ve Antalya'da düzenlenen Büyükler Thai-Box Şampiyonaları'nda 2 Türkiye ikinciliği, Kayseri ve İstanbul'da düzenlenen Wushu Büyükler Türkiye Şampiyonaları'nda 2 Türkiye şampiyonluğu ve 2003'de Tayland'ın başkenti Bangkok'da düzenlenen Muay Thai Dünya Şampiyonası'nda dünya ikinciliği elde ettiğini söyledi. 
     Bu yıl Tayland'ın başkenti Bangkok'da 20-25 Mart tarihlerinde düzenlenecek Muay-Thai Dünya Şampiyonası'nda 25 milli sporcu ile Türkiye'yi temsil edecek olan Seher Anlıaç, şampiyonadan altın madalya ile dönmeyi hedeflediğini vurguladı. 
     
</TEXT>
</DOC>
