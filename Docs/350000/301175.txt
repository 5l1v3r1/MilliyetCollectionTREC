<DOC>
<DOCNO> 301175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/spor/spo04.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş servet tepti 
</HEADLINE>
<TEXT>


Trabzonspor'da üçüncü kez göreve gelmeye hazırlanan Teknik Direktör Şenol Güneş'in, yurtdışından gelen önemli teklifleri geri çevirip, Bordo-Mavili kulübü tercih ettiği öğrenildi 


Araplar istedi 
TRABZONSPOR yönetimiyle yaptığı görüşmeler sonunda Futbol A.Ş'nin başına geçmeyi kabul eden Şenol Güneş'in yurtdışından önemli teklifler aldığı öğrenildi. A Milli takımdan ayrıldıktan sonra bir çok kulübün gözdesi olan Güneş'e Birleşik Arap Emirlikleri'nin Dubai takımı ile Güney Kore'nin Pucshon, İnchon ve Kulüp Seul takımlarının teklif yaptığı iddia edildi. 

Servet verdiler 
DUBAİ takımının Menajer Bayram Tutumlu aracılığıyla Güneş'e tam 6 milyon dolarlık teklif yaptığı belirtildi. Diğer kulüplerden gelen servet gibi önerileri de geri çeviren başarılı çalıştırıcının, hatırını kıramayacağı isimlerin devreye girmesi üzerine yuvaya dönme kararı aldığı açıklandı. Güneş'in ilk şartının yeni transferler olduğu bildirildi. 

Aktuğ'dan son nokta 

TRABZONSPOR Başkanı Atay Aktuğ, Mehmet Yılmaz ve Tolga Seyhan gibi oyuncuların ayrılmak istediği yolundaki iddiaları yanıtladı. Aktuğ, "Futbolcu profesyoneldir, sözleşme yapmıştır. Bir futbolcu, 'Gitmek istiyorum' dediği zaman onu gönderirsek bu kötü bir örnek olur. Her isteyen, istediği anda gidemez. Oynamaktan memnun olmayan varsa kadroya girmez" diye konuştu. 


</TEXT>
</DOC>
