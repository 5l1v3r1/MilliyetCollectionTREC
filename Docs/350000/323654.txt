<DOC>
<DOCNO> 323654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko11.html </URL>
<DATE> 2005/03/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsada durgun seyirler bekleniyor... 
</HEADLINE>
<TEXT>

     Avrupa Birliği beklentilerinin etkisini sürdürdüğü piyasalarda, bu hafta yoğun bir gündem bulunmaması nedeniyle genel olarak yurt dışı etkenlerin ön planda olacağı durgun seyirler bekleniyor. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin Cuma gününü yüzde 0,19 oranında değer artışıyla 27,572.79 puandan kapattığı, işlem hacminin ise 658 milyon dolar civarında gerçekleştiği hatırlatıldı. 
     Agresif bir fon hareketi yaşanmaması durumunda hisse senedi piyasasında yine belli bir bant içerisinde yurt dışı piyasalara paralel seyirlerin yaşanacağı kaydedilen değerlendirmede, ''Buna paralel olarak alternatif piyasalardan bono piyasasında yüzde 15-16.50 aralığında sınırlı dalgalanmalar, döviz piyasasında ise Merkez Bankası'nın alım yönünde müdahalesi olmaması durumunda yatay-aşağı yönlü seyirler daha hakim olacaktır'' denildi. 
     Değerlendirmede, petrol fiyatlarındaki yükseliş trendinin piyasalarda yakından izlendiği, bunun yanında başta ABD ve Brezilya olmak üzere yurt dışı borsalarda yaşanan seyirlerin Ulusal-100 Endeks üzerinde etkili olacağı ifade edildi. 
     
</TEXT>
</DOC>
