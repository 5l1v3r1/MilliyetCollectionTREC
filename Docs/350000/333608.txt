<DOC>
<DOCNO> 333608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun12.html </URL>
<DATE> 2005/04/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Avukatına göre Saddam'ın hakları çiğneniyor... 
</HEADLINE>
<TEXT>

     Devrik Irak lideri Saddam Hüseyin'in Amerikalı avukatı, müvekkilinin haklarının ''hep ayaklar altına alındığını'' söyledi. 
     Avukat Ramsey Clark, MSNBC kanalında katıldığı programda, Irak'ta görülecek davada Saddam'ı savunacağını belirterek, ancak ''Amerikan hükümeti ve medyasının yıllardır iblis gibi takdim etmesi yüzünden, Saddam Hüseyin'in adil şekilde yargılanmasını beklemediğini'' söyledi. 
     60'lı yılların sonunda Başkan Lyndon Johnson'ın adalet bakanlığını yapmış olan Clark, ''Saddam'ın hakları hep çiğneniyor. Ne avukatlarını, ne de ailesini görebildi. Tamamen tecrit edilmiş halde. Böyle durumlarda insan hakları için daha fazla mücadele gerekir'' dedi. 
     Irak savaşına baştan beri ''bütün ruhu ve benliğiyle'' karşı çıktığını belirten eski adalet bakanı, Saddam'ın avukatları arasına geçen aralık ayında katıldığını söyledi. 
     Clark, eski Sırp lideri Slobodan Miloşeviç'i de Lahey'deki uluslararası mahkemede savunmuştu. 
     
</TEXT>
</DOC>
