<DOC>
<DOCNO> 302673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonyas09.html </URL>
<DATE> 2005/12/18/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Marmaris'te, 100 bin yıllık mağara bulundu 
</HEADLINE>
<TEXT>

     Marmaris'in Cennet Adası'ndaki arıcılar ve çobanların verdiği bilgi doğrultusunda bulunan ''Cennet Adası Mağarası''nın, 100 bin yıllık olduğu tahmin ediliyor. 
     Mağaranın içinde bulunan ve boyları 2.5 ila 3 metreye ulaşan sarkıt ve dikitlerin jeolojik evriminden yola çıkan araştırmacılar, yeni keşfedilen mağaranın yaşını 100 bin yıl olarak tahmin ediyor. 
     Kireç taşından oluşan mağaradaki sayısız sarkıt ve dikitler, dışarıya vurduğu turkuvaz ağırlıklı renklerle büyüleyici bir görüntü sergiliyor. Yüksekliği tahminen 50 ve genişliği 100 metre olan mağaranın zemininde su bulunmuyor, mağarada kelebekler ve değişik türde böcekler yaşıyor. 
     Mağarayı 4 kişilik bir ekiple keşfeden ve Marmaris Müzesi'ne tescilini sağlayan arkeologlardan Bora Ayyıldız, şöyle konuştu 
     ''Mağara, ilk gördüğümüzde bizi hayretler içinde bıraktı. Dışarıdan görünmemesine rağmen muhteşem bir oluşumla karşı karşıya kaldık. Mayıs ayının çok sıcak bir gününde içerdeki serinlik çarpıcıydı. Mağaranın içinde yoğun bir rutubet vardı ve dışarıdaki sarkıtlardan sular sızıyordu. İçerde yoğun bir rutubet kokusu vardı. Gerçekten etkileyici bir görüntüsü vardı. İçerde araştırma yaparken 2 adet heykel bulduk ve bunu jandarmaların da yardımıyla Marmaris Müzesi'ne teslim ettik. Burası Marmaris'in ilk yerleşim yerlerinden biri diye düşünüyorum.'' Marmaris Kültür ve Doğayı Koruma Derneği Başkanı İsmet Kamil Öner de mağaranın korunması için Marmaris Müze Müdürlüğü koordinatörlüğünde bir süreç başlattıklarını belirterek, şunları söyledi 
     ''Belediyenin de işbirliğiyle bu mağarayı halkın kullanımına ve turizme kazandırma çalışmalarımız var. Öncelikle buranın kurtarma kazısının yapılması ve korunmaya alınması, daha sonra ziyaretlere açılması gerekiyor. Bu bizim dernek olarak tespitimizdir. Burası bizim doğal değerlerimiz açısından çok önemli.'' Mağaranın çok uzun yıllar süren süreç sonunda oluştuğunu, sarkıt ve dikitlerin değişik renkler, görüntüler ve özelliklerde olduğunu söyleyen Öner, sözlerini şöyle sürdürdü 
     ''Bunlar gerçekten Marmaris için çok önemli. Burası Marmaris için özel bir doğa. Marmaris'in biyolojik zenginliği var. Deniz eko sistemi olağanüstü güzellikte ve mükemmel. Bu da özel bir jeolojik oluşum. Artık Marmaris'in değerleri sayılırken, bu mağara da envantere girecek.'' Turist rehberi Erol Uysal da Marmaris turizmine bir obje olarak mağara turizminin de gireceğine işaret ederek, şöyle dedi 
     ''Turistlerin içinde bunun da meraklıları vardır. Hobileri olanlar vardır. Bu mağara hem bir yürüyüş yolu üzerinde hem de görsel zenginliği mükemmel. Kültürel bir gezi olarak burayı düşünebilirler. Marmaris'in turizm seçeneğine alternatif bir turizm seçeneği olarak mağara turizmi de katılmış oluyor.'' 
     
</TEXT>
</DOC>
