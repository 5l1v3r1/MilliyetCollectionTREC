<DOC>
<DOCNO> 344969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun19.html </URL>
<DATE> 2005/05/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kuran'a hakaret haberi, Newsweek'te yayın politikasını değiştirtti 
</HEADLINE>
<TEXT>

     Amerikan Newsweek dergisi, Guantanamo üssünde Kur’an-ı Kerim’e hakaret edildiği iddiasıyla ilgili yayından çektiği haberinin İslam dünyasında yarattığı infialin ardından, haber politikasında değişiklikler yaptığını açıkladı. 
     Derginin İcra Kurul Başkanı ve Yazı İşleri Müdürü Richard M. 
     Smith, bugünkü sayıda yer alan okuyuculara hitaben yazdığı mektupta, bundan böyle kaynağını açıklamadıkları haberleri yazı işleri müdürünün onayıyla yayımlacaklarını belirtti. 
     Smith, bu tür haberlerin sadece editör, yönetici editör veya üst düzey editör onayıyla yayımlanacağını, kaynağın kimliği hakkında ayrıntıların yazı işleri müdürüyle paylaşılacağını kaydetti. 
     "Kaynakların belirttiğine göre" ifadesinin bundan böyle Newsweek haberlerinde yer almayacağını belirten Smith, muhabirlerin haberlerinin doğruluğunu teyit için ikinci bir kaynak veya başka doğrulama yöntemi bulmaya çalışacaklarını bildirdi. 
     Smith, Kur’an’a hakaret haberinde bir ifadenin yanlış anlaşılmasının söz konusu olduğunu kaydetti. Haberin kaynağının derginin yazarı Michael Isikoff için güvenilir bir hükümet kaynağı olduğunu ifade eden Smith, bu gibi haberlerin doğruluğunu sağlamaya ve değerlendirmeye devam edeceklerini belirtti. 
     
</TEXT>
</DOC>
