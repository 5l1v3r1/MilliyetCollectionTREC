<DOC>
<DOCNO> 339773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yasam/yas08.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinatra, mafya kuryeliği yapmış 
</HEADLINE>
<TEXT>


Sanatçının, mafyaya ait 3.5 milyon dolarla polise yakalanmaktan son anda kurtulduğu iddia edildi 


Frank Sinatra'nın, yeraltı dünyasıyla bağlantıları, Anthony Summers ile Robbyn Swan'ın yazdığı kitapla gün ışığına çıktı. 16 Mayıs'ta piyasaya sürülecek 'Sinatra Hayat' adlı kitapta, yaşadığı sürece yeraltı dünyasıyla ilişkisini reddeden Sinatra'nın, mafya için kuryelik yaptığı iddia edildi. Kitapta, 3.5 milyon dolar nakit para taşıyan Sinatra'nın New York'ta gümrük memurları tarafından durdurulduğu, kalabalıktan faydalanarak yakalanmaktan son anda kurtulduğu ileri sürüldü. The Vanity Fair dergisi, kitabı tanıttığı haberde, Sinatra'nın, Chicago'lu mafya babası Sam Giancana ile yakın ilişkisini, ölümünden 7 ay sonra Amerikan Federal Araştırma Bürosu'nun FBI da doğruladığını yazdı. 

Fontane oydu 
Sinatra'nın, kariyerinin başlangıcında Willie Moretti'nin desteğini aldığı, bir diğer mafya babası Lucky Luciano ile 1947'de Küba'da bir araya geldiği biliniyor. Mario Puzo'nun, İtalyan mafyasının içyüzünü anlatan romanından uyarlanan 'Baba' filmleri üçlemesinde, mafya desteğiyle kariyer yapan şarkıcı Johnny Fontane karakterinin, Sinatra'dan esinlenerek yaratıldığı sanılıyor. 



</TEXT>
</DOC>
