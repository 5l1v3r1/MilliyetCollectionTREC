<DOC>
<DOCNO> 314546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas01.html </URL>
<DATE> 2005/02/11/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İlkokul öğrencisine hamile iddiası... 
</HEADLINE>
<TEXT>

     Kars'ın Susuz İlçesi İncesu Yatılı Bölge İlköğretim Okulu 7. Sınıf öğrencisi 14 yaşındaki M.A'nın hamile olduğu iddiası üzerine, Kars Valiliği tarafından soruşturma başlatıldı. 
     Vali Nevzat Turhan, yaptığı açıklamada, ailesi Susuz İlçesi'ne bağlı Büyükçatak Köyü'nde yaşayan 14 yaşındaki M.A'nın yerel Kars Haber Gazetesi'nde yayımlanan ''İncesu YİBO ikinci Urla mı '' başlıklı haberi üzerine harekete geçildiğini belirterek, konunun araştırıldığını söyledi. 
     Turhan, söz konusu öğrencinin Kars Devlet Hastanesi'ndeki kontrolünün ardından Kars Doğum ve Çocuk Bakımevi'nde gerekli testlerden geçirildiğini belirterek, ''Yapılan sağlık muayenesiyle, M.A'nın tahmini 34 haftalık hamile olduğu teyit edilmiştir'' dedi. 
     Konuyla ilgili gerekli soruşturmaların başlatıldığını bildiren Turhan, Milli Eğitim Müdürlüğü müfettişlerinin ilk araştırmalarında olayın okul dışında, M.A'nın ailesinin yanında olduğu bir dönemde gerçekleştiğinin tespit edildiğini ifade etti. 
     Turhan, söz konusu öğrencinin koruma altına alınarak Sosyal Hizmetler Çocuk Esirgeme ve Sığınma Evleri'ne yerleştirilmesi için Emniyet Müdürlüğü Çocuk Şubesi'nce girişimlerde bulunacağını kaydetti. 
     
     İLÇEDEKİ DOKTORLARIN TEŞHİSİ 
     Bu arada Vali Turhan, M.A'nın daha önce 3-4 kez ailesi tarafından doktora getirildiğinin belirlendiğini de kaydederek, ilçedeki doktorların M.A'nın yaşının küçük olması nedeniyle hamile olabileceği ihtimali üzerinde durmadıklarını ve farklı teşhislerde bulunduklarını belirtti. 
     M.A'nın da durumunu doktorlara bildirmemesi üzerine olayın daha önce netlik kazanmadığını anlatan Turhan, adli soruşturmayla M.A'yla cinsel ilişkiye giren kişinin bulunabileceğini söyledi. 
     Turhan, söz konusu olayda Valililik'ten önce basına bilgi verilen Kars Devlet Hastanesi Başhekimliği hakkında da soruşturma açılacağını bildirdi. 
     
</TEXT>
</DOC>
