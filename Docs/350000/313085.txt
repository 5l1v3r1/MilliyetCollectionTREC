<DOC>
<DOCNO> 313085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun24.html </URL>
<DATE> 2005/02/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rice Filistinde... ABD'den bölgeye askeri koordinatör 
</HEADLINE>
<TEXT>

     Filistin'de bulunan ABD Dışişleri Bakanı Condoleezza Rice, ülkesinin bölgeye askeri koordinatör atayacağını açıkladı. 
     İsrail'den bu sabah Ramallah'a gelen Rice, Filistin Ulusal Yönetimi Başkanı Mahmud Abbas ile görüşmesinden sonra Abbas ile birlikte gazetecilere yaptığı açıklamada, ''çok olumlu'' bir görüşmede bulunduklarını belirtti. 
     Rice, Filistin güvenlik güçlerinin yeniden yapılandırılmasıyla ilgili olarak, Amerikalı General William Ward'ın bölgeye askeri koordinatör olarak atanacağını bildirdi. 
     Filistin halkının bir süre önce yapılan seçimlerle demokrasi adına çok önemli bir adım attığını kaydeden Rice, Abbas'ın göreve geldiğinden bu yana, özellikle güvenlik alanında gerçekten önemli adımlar attığını söyledi. 
     Rice, yarın Mısır'ın ev sahipliğinde Şarm el Şeyh'te yapılacak İsrail-Filistin zirvesine değinirken, bu zirvenin çok önemli olduğunu belirtti ve ''ABD de üzerine düşeni yapacak, Filistin'e askeri ve ekonomik destek verecek'' şeklinde konuştu. 
     Ülkesinin Filistin'e 250 milyon dolar yardım yapacağını hatırlatan Rice, bunun 40 milyon dolarlık ilk bölümünün önümüzdeki 4 ay içinde Filistin'e verileceğini kaydetti. 
     Rice, ülkesinin İsrail-Filistin sorununun çözümüne katkısıyla ilgili bir soru üzerine, ülkesinin üzerine düşeni yaptığını belirtti. Henüz göreve geldiğini hatırlatan Rice, ''Bugün buradayım, dün de İsrail'de temaslarda bulundum. ABD, kendine ihtiyaç duyulduğu zaman orada olacaktır. Ama önemli olan, tarafların kendi aralarında doğrudan adımlar atmasıdır. Son dönemde İsrail ve Filistin bunu yapıyor. Bundan da son derece mumnunum'' dedi. 
     Rice, Abbas ve İsrail Başbakanı Ariel Şaron'un ilkbaharda ABD'yi ziyaret edeceklerini de açıkladı. 
     Abbas da, ABD'nin Kudüs ve Yahudi yerleşim birimleriyle ilgili açıklamalarından ve konuya yaklaşımından memnuniyet duyduğunu bildirdi. 
     Şarm El Şeyh zirvesine değinen Abbas, ''Zirveden bir barış anlaşması çıkmayacak, ama zirvenin gündemi bellidir. Ama bu bir başlangıç. Biz Filistinli örgütler arasında ateşkes sağladık. İsrail'in güvenlikle ilgili endişelerini ciddiye alıp, üzerimize düşen her şeyi yaptık. İçte de, ekonomik reformlar gerçekleştiriyoruz'' dedi. 
     ''Şimdi sıra İsrail'de'' diyen Abbas, İsrail'den de üzerine düşeni yapmasını beklediklerini ifade etti. 
     Abbas, ABD'nin desteğinden de son derece memnun olduklarını belirtti ve Rice aracılığıyla ABD Başkanı George Bush'a teşekkürlerini iletti. 
     Rice, Tel Aviv'deki Ben Gurion Havaalanı'nda basın toplantısı düzenledikten sonra Roma'ya gidecek. 
     
</TEXT>
</DOC>
