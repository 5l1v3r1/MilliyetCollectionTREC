<DOC>
<DOCNO> 333028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo31.html </URL>
<DATE> 2005/04/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Galatasaray'da futbolculara röportaj yasağı... 
</HEADLINE>
<TEXT>

     Galatasaray'da, futbolculara bir süre röportaj yasağı getirildi. 
     Galatasaray Kulübü Profesyonel Futbol Şubesi'nin, kulübün resmi internet sitesinde yaptığı açıklamada, ''İdari ve teknik kadrolarımız tarafından alınan karar gereğince, futbolcularımızla sohbet, röportaj ve özel görüşme talepleri, bir süre için uygun görülmeyecektir'' denildi. 
     Açıklamada, maç sonrası saha ve soyunma odası çevresinde oluşan kargaşanın önlenmesi amacıyla da her maçtan sonra, kulüp tarafından belirlenecek 2 ya da 3 futbolcunun, röportaj panosu önünde soruları yanıtlayıp, görüşlerini belirtecekleri bildirildi. 
     
     GS 1905 MARKASI AVRUPA'DA TESCİL EDİLDİ 

     Galatasaray Kulübü'nden yapılan açıklamada, ''GS 1905'' markasının Avrupa'da tescil edildiği kaydedildi. 
     Kulüp açıklamasında, Avrupa Birliği'nin Madrid Protokolü'ne istinaden, Danimarka'da Resmi Marka bülteninde GS 1905 logosunun yayınlanmasının sona erdiği, herhangi bir itiraza uğramadığı için de 19 Mart 2005 tarihinde GS 1905 logosunun tesciline karar verildiği ifade edildi. 
     
</TEXT>
</DOC>
