<DOC>
<DOCNO> 323444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo08.html </URL>
<DATE> 2005/03/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denizlispor ikinci yarıda kayıp... 
</HEADLINE>
<TEXT>

     Denizlispor, ligin ilk yarısındaki başarılı günlerini arıyor. 
     Birinci Süper Lig'in ilk 7 haftasında 5 galibiyet 2 yenilgiyle 15 puan toplayan yeşil-siyahlılar, ikinci yarıda aynı dönemde 1 galibiyet ve 3 beraberlikle rakiplerinden sadece 6 puan alabildi. 
     İkinci yarıdaki tek galibiyetini 6-1'lik skorla renktaşı Sakaryaspor'dan alan Denizlispor, kendi sahasında Büyükşehir Belediyesi Ankaraspor ve Diyarbakırspor, deplasmanda da Ankaragücü ile berabere kaldı. 
     Kulüp basın sözcüsü Osman Vural Yapıcı, ikinci yarıdaki düşüşle ilgili olarak, ''İyi futbol oynuyoruz, ama bunu skora yansıtamıyoruz. Gol yollarında sıkıntı çekiyoruz. Fenerbahçe maçıyla birlikte yeni bir çıkış ve galibiyet serisi yakalamak istiyoruz'' dedi. 
     Yapıcı, sarı kart cezalıları Ersen Martin, Timuçin ve Serhat ile sakat olan Kratochvil'den yoksun olarak çıktıkları Ankaragücü maçından puanla ayrılmalarının sevindirici olduğunu söyledi. 
     
</TEXT>
</DOC>
