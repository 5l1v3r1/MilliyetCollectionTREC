<DOC>
<DOCNO> 308200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun08.html </URL>
<DATE> 2005/01/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiltere'de devlet yardımları boşanmaları körüklüyor... 
</HEADLINE>
<TEXT>

     İngiltere'de yalnız ebeveynlere verilen devlet yardımları ve vergi indirimlerinin boşanmaları körüklediği öne sürüldü. 
     Muhafazakar görüşleriyle tanınan ''Centre for Policy Studies'' adlı düşünce kuruluşu tarafından yapılan araştırmanın sonuçları, devletin yalnız çocuk büyüten ebeveyni desteklemesinin, evliliklerin çok daha çabuk bitmesine yol açtığını gösterdi. 
     Kuruluş, yalnız ebeveynlere verilen desteklerin, bir anlamda, çeşitli güçlüklere rağmen çocuklarının daha iyi ortamda yetişmesi için evliliklerini sürdüren çiftlerin cezalandırılması anlamına geldiğini öne sürdü. 
     Yalnız ebeveynlerin desteklenmesine harcanan paranın, evli çiftlerin ödedikleri vergilerden çıktığına işaret eden kuruluş uzmanları, ''İngiltere, Avrupa'nın yalnız ebeveynler merkezi olma yolunda hızla ilerliyor. Bunda da devletin verdiği, yanlış olduğuna inandığımız destek etkili oluyor'' görüşünü savundu. 
     
</TEXT>
</DOC>
