<DOC>
<DOCNO> 346588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy15.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Örgütlerin işine yarayacak 
</HEADLINE>
<TEXT>


ÖNDER YILMAZ 


CHP Grup Başkan Vekili Ali Topuz, yeni TCK'da "yasaya aykırı eğitim kurumları açan ve işletenlere verilecek hapis cezasının 3 yıldan 1 yıla indirilerek para cezasına çevrilmesini" sağlayan düzenlemenin terör örgütlerinin işine yarayacağını savundu. Topuz, şunları söyledi "Düzenleme terör örgütlerine sadece para cezası ödeyerek kaçak eğitim birimleri kurma yolunu açmış olacak. PKK, El Kaide ve Hizbullah gibi örgütleri etkinliklerini artırmak ve militan yetiştirmek amacıyla kaçak eğitim kurumu kurabilecek. Örgüt üyeleri para cezası ödeyerek kurtulacak. Devlet bu kurumları kapatamayacak. Misyonerlik amacıyla kurulacak kurumlar da düzenlemeden yararlanacak." Düzenleme, imam hatip liselerinin 3 yıllık bölümünü kaldıran 8 yıllık temel eğitimin "rövanşı" olarak da algılandı. Topuz, "AKP 8 yıllık temel eğitimi kaldırmaya teşvik ediyor, modeli sulandırıyor" diye konuştu. 



</TEXT>
</DOC>
