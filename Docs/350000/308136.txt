<DOC>
<DOCNO> 308136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/eko08.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank konutta iddialı 
</HEADLINE>
<TEXT>



HSBC Bank Bireysel Bankacılıktan Sorumlu Genel Müdür Yardımcısı Demet Cimilli, bugüne kadar verdikleri konut kredilerinin toplamının 400 milyon dolar olduğunu belirterek, "Hedefimiz, bunu 2005 yılı sonuna kadar 600 milyon dolara çıkarmak" dedi. Cimilli, konut kredisinde vadeyi 10 yıla uzattıklarını anımsatarak, bu yıl ise Türkiye'de ilk kez YTL konut kredisinde 12 yıl vade uyguladıklarını belirtti. Ekonomide yaşanan olumlu gelişmelerin sonucunda kredilerde vadeyi uzattıklarını vurgulayan Cimilli, faizlerin düşmesiyle birlikte tüketici kredilerine talebin arttığını dile getirdi. 
Cimilli, şunları söyledi 
"H l konut kredileri tam kira öder gibi değil. Piyasadaki koşullar elverdikçe vadeyi uzatabiliyorsunuz. Biz de öyle bir fırsat yakaladığımızı düşünüyoruz ve 12 yıla yükselttik. Onunla beraber faizi de düşürdük. Amaç bu vadeyi daha da uzatmak. Uzattıkça da bireylerin konut kredisinde daha rahat borçlanabileceğini düşünüyoruz. Hedefimiz, gelişmiş piyasalarda olduğu gibi bireylerin borçlanırken hakikaten kiraya alternatif olarak borçlanıp, kira öder gibi ev alabilmeleri." 
Cimilli, "Konut kredisinde yüzde 18 gibi pazar payımızla, birinci sırada yer alıyoruz" dedi. 


</TEXT>
</DOC>
