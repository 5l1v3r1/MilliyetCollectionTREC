<DOC>
<DOCNO> 313027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/spo06.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar bombası 
</HEADLINE>
<TEXT>


Adana - Mardin maçındaki bomba ihbarı panik yarattı. Emniyet güçleri, takımının yenilgisi üzerine asılsız ihbarda bulunan konuk ekibin taraftarını kıskıvrak yakaladı 


Stat boşaltıldı 
İKİNCİ Lig A Kategorisi'nde Adanaspor - Mardinspor maçının oynandığı 5 Ocak Stadı'na bomba koyulduğu şeklindeki ihbar büyük paniğe yol açtı. Polisin uyarısı üzerine 3-1 ev sahibi ekibin önde bulunduğu maç durduruldu. Tribündeki yaklaşık 15 bin taraftar, hakemler ve futbolcular da polis kontrolünde dışarı çıkarıldı. Bomba uzmanı köpeklerin statta yaptığı arama sonucunda ihbarın asılsız olduğu ortaya çıktı. Maç 35 dakikalık aradan sonra yeniden başlarken, seyirciler de kapalı tribüne alındı. 

İtiraf etti 
TERÖRLE mücadele ekipleri, telefon numarasından yola çıkarak, asılsız bomba ihbarını yapan 26 yaşındaki H.T.'yi yakaladı. Mardinspor taraftarı olduğu belirtilen H.T., 80. dakikada stadın dışına çıkıp, cep telefonun numarasını gizleyerek, 155 Polis İmdat Hattı'nı aradığını itiraf etti. H.T. "Stada bomba koydum. 12 dakika sonra patlayacak" ihbarında bulunduğunu açıkladı. Adana'da ikamet eden H.T. akşam saatlerinde evinde gözaltına alındı. Sorgulanan şahıs bugün adliyeye sevk edilecek. 


</TEXT>
</DOC>
