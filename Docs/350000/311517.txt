<DOC>
<DOCNO> 311517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/eko06.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'SEKA İzmit'i halka peşkeş çekiyoruz' 
</HEADLINE>
<TEXT>


ANKARA Milliyet 

Maliye Bakanı Kemal Unakıtan, kapatması mahkeme kararıyla geçici olarak durdurulan İzmit Seka İşletmesi'ni, "oradan rant elde edilmemek kaydı ve bunları tapu siciline kaydettirmek koşuluyla" İzmit Büyükşehir Belediyesi'ne devretmeyi kararlaştırdıklarını açıkladı. Unakıtan, "SEKA İzmit İşletmesi halka peşkeş çekildi" dedi. 
Haftalardır kapatılması kararını protesto ederek fabrikadan ayrılmayan işçilerin eylemine sahne olan SEKA İzmit konusunda, Özelleştirme İdaresi Başkanlığı'nda basın toplantısı yapan Unatıkan, "İzmit'in arazisi kime peşkeş çekiliyor, diyorlar. Burası halka peşkeş çekiliyor. Halkın istifadesi için Büyükşehir Belediyesi ile yapılmış olan bir projeyi hayata geçirmek istiyoruz. Oradan rant elde edilmemek kaydıyla ve bunları da tapu siciline kaydettirmek koşuluyla, İzmit Büyükşehir Belediyesi'ne devretmeye karar verdik" dedi. 
Kurumun ekonomik ömrünü yitirdiğini, artık herhangi bir şekilde imalat yapma imkanının kalmadığını belirten Unakıtan, çalışanların mağdur edilmeyeceklerini, ihbar ve kıdem tazminatı olarak işçilere 18 trilyon lira ödeneceğini söyledi. İşletme ile ilgili yargı kararını saygıyla karşılayacaklarını belirten Unakıtan, "Önce kararı görelim, sonra karar veririz. SEKA İzmit, SEKA'nın en fazla zarar eden işletmesi. 2004'te 31 trilyon zarar etti. Bu rakamlar memleketin sırtına yük" diye konuştu. 
Selüloz - İş Sendikası Genel Başkanı Ergin Alşan ise, işletmenin ekonomik ömrünü tamamladığı iddiaların yanlış olduğunu, 5 milyon dolar yatırımla fabrikanın ayağa kalkabileceğini söyledi. Alşan, işçilerin tahrik edilmediklerini de belirtti. 


</TEXT>
</DOC>
