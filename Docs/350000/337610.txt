<DOC>
<DOCNO> 337610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/axsiy02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neticeye katlanalım' 
</HEADLINE>
<TEXT>


Ermenistan Cumhurbaşkanı Koçaryan'a cevap veren Erdoğan, "Tarihi sorgulayabiliriz. Neticesine katlanmaya hazırız. Ama siz de o neticeye katlanmaya hazır olun" dedi 

ANKARA Milliyet 


Başbakan Recep Tayyip Erdoğan, Ermeni sorununun tarihçiler tarafından incelenmesi önerisine "Önce diplomatik ilişki kuralım" yanıtını veren Ermenistan Cumhurbaşkanı Robert Koçaryan'ı, soykırım iddialarını araştırmaya, arşivlerden çıkacak sonuca da katlanmaya çağırdı. Koçaryan'ın önceki gün Ankara'ya ulaşan yanıtını değerlendiren Erdoğan, şunları kaydetti 
"Mektubu cümle cümle okudum. Nasıl siyaset yapacağımızı tarihçilere, siyasetçilere bırakalım demedik. Bu siyasi kararı vermeden önce, halledilmesi gereken çok önemli bir mesele var. Bu tarihten gelen sorunlardır. Bu sorunlar arşivlerde belgeleriyle mevcuttur. Biz hodri meydan diyoruz, bütün arşivleri açıyoruz." "Eğer arşivlerinize göre konuşuyorsanız, siz, üçüncü ve dördüncü ülkeler de arşivlerini açsınlar" diyen Erdoğan, şöyle konuştu "Bu arşivlerde siyaset bilimci, tarihçiler otursun çalışsın. Bunun neticesinde tarihin sorgulanması gerekiyorsa, biz sorgularız. Tarihini ink r eden millet değiliz. Hiçbir zaman tarihimiz bizi yere baktırmadı. Yine belgelerle konuşuyoruz. Yine yere bakmayacağımıza inanıyoruz. Belgeler bize bunu gösteriyor." 

Avrupa'nın da önerisi 
Ermenilerin arşivlerini açmamasının merak konusu olduğunu kaydeden Erdoğan, "Avrupa Parlamentosu da arşivleri açmalarını önerdi. Artık aklıselim duruma h kim oldu. Yani lobi çalışmalarıyla bir yere gidilmez. Gerçekleri müşterek yakalamak lazım. Dünyadaki bazı ülkelerin parlamentolarında alınmış olan kararlarla bir yere gidilmez. Akıl, bilim çerçevesinde belge ve bilgiye dayalı olarak bu adımı atabiliyorsanız, onun neticesine katlanmaya hazırız. Ama siz de o neticeye katlanmaya hazır olun" dedi. 
Türkiye'nin gereken siyasi adımları her zaman attığını ve atacağını söyleyen Erdoğan, "Havayolları kapalıydı. Bunu açtık. Türkiye'deki Ermeni vatandaşlarımın sorunu yok. Bazı konular dışında Ermeni vatandaşlardan bana yansıyan hiçbir şey olmadı. O konuların üzerine gidiyorum. Biz de muhataplarımızdan aynı şekilde adım bekleriz. Bekleme hakkına sahibiz" diye konuştu. 

TBMM'den Polonya etkinliklerine iptal 

ANKARA Milliyet 

Ermeni soykırımını kınayan Polonya Parlamentosu'na tepki gösteren TBMM, ortaklaşa gerçekleştirilmesi planlanan 3 etkinliği tek taraflı olarak iptal etti. TBMM Başkanı Bülent Arınç da Polonya Parlamento Başkanı Wlodzimierz Cimoszewicz'e gönderdiği mektupta kararın infiale neden olduğunu vurguladı. TBMM'nin konuğu olarak 9 - 13 Mayıs'ta Türkiye'ye gelmesi planlanan Polonya - Türkiye Parlamentolararası Dostluk Grubu ile Polonya Parlamentosu Dış İlişkiler Komisyonu Başkanı ve beraberindeki heyetin 25 - 30 Mayıs arasındaki programları, Arınç'ın talimatıyla iptal edildi. Polonya Meclis Başkanı Cimoszewicz'in himayesinde 7 Mayıs'ta düzenlenecek Parlamenter Maraton ve Yarı Maratonu III. Dünya Şampiyonası'na temsilci gönderilmesinden de vazgeçildi. Cimoszewicz'e gönderdiği mektupta, 19 Nisan'da alınan kararı büyük bir üzüntü ve hayal kırıklığıyla öğrendiğini kaydeden Arınç, "TBMM üyeleri tarafından büyük bir tepki ve infialle karşılandı" dedi. 

Moskova ve Varşova'ya nota 

ANKARA Milliyet 

Dışişleri Bakanlığı Sözcüsü Namık Tan, soykırım iddialarını kabul eden kararlar alan Polonya ve Rusya'ya, Türkiye'nin rahatsızlığının diplomatik kanallardan iletildiğini Polonya Büyükelçisi ve Rusya Büyükelçiliği maslahatgüzarının Dışişleri Bakanlığı'na çağrıldığını kaydetti. Tan, Varşova ve Moskova'daki Türk büyükelçilerinin de Ankara'nın notasını dışişleri bakanlıklarına ilettiklerini belirtti. 
Almanya'da da soykırım ifadesi yer almayan bir karar taslağının Meclis Dış İlişkiler Komisyonu'nda olduğunu kaydeden Tan, Başbakan Gerhard Schröder'in 3 Mayıs'taki Ankara temaslarında konunun değişik platformlarda ele alınacağını bildirdi. 
Tan, "Bush'un 24 Nisan'la ilgili bazı değerlendirmelerine Türkiye katılmıyor" dedi. 


</TEXT>
</DOC>
