<DOC>
<DOCNO> 324870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur20.html </URL>
<DATE> 2005/03/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Tren Tur" kartlarıyla sınırsız tren seyahati... 
</HEADLINE>
<TEXT>

     TCDD Genel Müdürlüğü, yolcu sayısını artırmak için başlattığı ''Tren Tur Kartı'' uygulamasıyla trenle aylık sınırsız yolculuk imkanı sağlıyor. 
     AA muhabirinin TCDD Genel Müdürlüğü yetkililerinden aldığı bilgiye göre, Genel Müdürlük, demiryollarında aylık sınırsız yolculuk imkanı veren ''Ekspres Tren Tur Kartı'' ile ''Yataklı Tren Tur Kartı'' uygulamasına ilgiyi artırmak üzere el broşürleri hazırladı. 
     Yolcu sayısını artırmayı, diğer yandan trenle sık seyahat eden yolculara ekonomik seyahat imkanı sağlamayı hedefleyen TCDD Genel Müdürlüğü, tren tur kartlarının daha yaygın bilinmesi için uygulamaya bu dönemde ağırlık veriyor. 
     Tren tur kartı uygulamasında yaş sınırlaması olmaksızın trenle aylık sınırsız seyahat imkanı elde ediliyor. 100 YTL'ye Ekspres Tren Tur Kartı, 400 YTL'ye Yataklı Tren Tur Kartı alınabiliyor. TCDD'nin tüm gişelerinden alınabilen bu kartların kullanıcıları, bütün hatlarda yolculuk yapabiliyor ve başka bir ücret ödemiyor. 
     Ekspres Tren Tur Kartı, süper ekspres diye adlandırılan Başkent, Cumhuriyet, Fatih gibi ekspreslerin yanı sıra, mavi tren, bölgesel ekspres, ray otobüsü, mototrenler ile normal yolcu ve banliyö trenlerinde geçerli oluyor. 
     Yataklı Tren Tur Kartı ise bütün bu trenlere ilave olarak yataklı, kuşetli ve örtülü kuşetli vagonlarda mevki farkı gözetmeksizin geçerli sayılıyor. Kartın kullanım süresi ilk seyahatin yapılacağı tarihte başlıyor. Kartlar isme düzenlendiğinden, biletler nüfus cüzdanı gösterilerek satın alınıyor. 
     TCDD Genel Müdürlüğü, kullanım süresi biten kartların bir ay içerisinde iadesi halinde de kart sahiplerine Ekspres Tren Tur Kartı için 2,5 YTL, Yataklı Tren Tur Kartı için 7,5 YTL veriyor. 
     Öte yandan, TCDD, 15 Mart 2005 tarihinden itibaren internetten bilet alan yolculara tüm indirimlere ek olarak yüzde 5 indirim uygulamaya başladı. ''www.tcdd.gov.tr'' adresli internet sitesinden bilet satın alma işlemi yapan yolcular, biletini seyahat edeceği istasyon gişesinden alabiliyor. 
     
</TEXT>
</DOC>
