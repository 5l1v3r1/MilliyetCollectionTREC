<DOC>
<DOCNO> 306176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo08.html </URL>
<DATE> 2005/01/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ziya Doğan genç oyuncularının performansından memnun 
</HEADLINE>
<TEXT>

     Ligin ikinci yarısı için hazırlıklarını Antalya Belek'te sürdüren Gençlerbirliği'nde, teknik direktör Ziya Doğan, kampta genç oyuncuların sergiledikleri performansın övgüye değer olduğunu söyledi. 
     Ziya Doğan, kampta yaptıkları 2 maçta çok kötüyü ve iyiyi yaşadıklarını belirterek, ''Genç oyuncuların performansı övgüye değerdi'' dedi. 
     Doğan, 11 gündür süren kampı değerlendirerek, ''Kamp, bazı eksiklere rağmen iyi geçiyor. Kampta yaptığımız 2 maçta kötü ve süper olmak üzere 2 performans sergiledik'' diye konuştu. 
     Kampa sakat gelen Skoko, Ümit ve Zafer'in çalışmalara geç başlamalarının en büyük üzüntüsü olduğunu vurgulayan Doğan, şöyle devam etti 
     ''Skoko iyileşip takımın çalışma temposuna yetişti. Zafer ve Ümit ise hızla iyileşiyor. Diğer futbolcuların çalışma temposundan memnunum. Takıma yeni katılan İsmail Güldüren'in eksiklerini gidermesiyle kamptan çok mutlu döneceğiz.'' Doğan, takımdaki futbolcularını ayrı ayrı değerlendirmenin yanlış olacağını ifade ederek, ''Herkes iyi performans sergiliyor ama genç oyuncuları beklediğimin üzerinde buldum. Takımda küçük bir gevşememe belirtisi olmaması beni sevindiriyor'' dedi. 
     
     EL SAKA'YA CEZA 
     Bu arada Gençlerbirliği Kulübü Başkanı İlhan Cavcav, kampa geç katılan Mısırlı futbolcu El Saka'ya 30 bin dolar ceza verdiklerini söyledi. 
     
     BAŞKAN CAVCAV KAMPTA 
     Öte yandan kulüp başkanI İlhan Cavcav, kampı ziyaret ederek takım hakkında teknik direktör Ziya Doğan ve genel menajer Cem Onuk'dan bilgi aldı. 
     Bu arada Antalya kampını sürdüren Gençlerbirliği, 3. hazırlık maçını yarın yapacak. Kırmızı-siyahlılar, Titanic Otel'in sahasında saat 15.00'de Almanya İkinci Ligi takımlarından Dinamo Dresden ile karşılaşacak. 
     
</TEXT>
</DOC>
