<DOC>
<DOCNO> 306996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur16.html </URL>
<DATE> 2005/01/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
2 Türk bilim adamı tsunami bölgesine gitti 
</HEADLINE>
<TEXT>

     Güney Asya'da deprem sonrası meydana gelen tsunaminin kıyıda ve denizde bıraktığı izleri incelemek üzere oluşturulan ekipte yer alan 2 Türk bilim adamı Endonezya'ya gitti. 
     Dünyanın çeşitli ülkelerinden 14 bilim adamı ile birlikte bölgede çalışacak olan Yıldız Teknik Üniversitesi'nden YTÜ Doğa Bilimleri Araştırma Merkezi Başkanı Prof. Dr. Şükrü Ersoy ve Jeoloji Bölümü öğretim üyesi Prof. Dr. Doğan Perinçek bu ülkeye gitti. 
     Şükrü Ersoy, hareketinden önce gazetecilere yaptığı açıklamada, Endonezya Hükümeti tarafından bölgede inceleme yapmak üzere davet edilen ekipte ABD, Japonya, Güney Kore, Rusya'dan bilim adamlarının bulunduğunu belirtti. Ersoy, YTÜ'den okyanus bilimci Doç. Dr. Ahmet Cevdet Yalçıner'in de Japonya'dan Endonezya'ya geçerek kendilerine katılacağını bildirdi. 
     Ersoy, Jakarta'daki toplantının ardından Padank bölgesine geçeceklerini kaydederek, tsunami dalgalarının kıyıda yarattığı tahribatı inceleyip örnekler toplayacaklarını, Sumatra Adası'ndan da araştırma gemisine binerek deniz tabanını ve tsunaminin deniz canlıları üzerindeki etkisini inceleyeceklerini söyledi. 
     Toplayacakları verileri yüzlerce yıl önce meydana gelen tsunami izleriyle karşılaştıracaklarını anlatan Ersoy, ''Şimdiye kadar hep çok eski yıllarda oluşan tsunami kalıntılarıyla yetinmek zorunda kalıyorduk. İlk kez canlı bir tsunaminin etkilerini görme fırsatı bulacağız. Bu yüzden oldukça heyecanlıyız. Ayrıca topladığımız verileri Türkiye'de meydana gelmiş tsunami kalıntılarıyla da karşılaştırma şansımız olacak'' dedi. 
     
</TEXT>
</DOC>
