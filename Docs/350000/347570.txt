<DOC>
<DOCNO> 347570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur11.html </URL>
<DATE> 2005/05/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nefes borusuna ekmek kaçan 2 yaşındaki Nazar öldü 
</HEADLINE>
<TEXT>

     Tülin KORKUT KONYA, DHA 

      KONYA'da anne ve babasının eline verdiği ekmek parçası nefes borusuna kaçan 2 yaşındaki Nazar Karalar, nefessiz kalarak yaşamını yitirdi. 
     Konya'nın Kadınhanı İlçesi'ne bağlı Saçıkara Köyü'nde oturan Güllü ve Ali Karalar çiftinin 2 yaşındaki kızları Nazar, sabah saatlerinde annesi ve babası ile beraber kahvaltı masasına oturdu. Nazar, eline verilen ekmeği yemeğe başladı. Bir süre sonra kahvaltı sofrasında fenalaşan Nazar, bir gece önce ateşlendiği için havale geçirdiği zannedilerek ailesi tarafından Konya Numune Hastanesi'ne getirildi. Acil Servis'te tedavi altına alınan küçük Nazar, tüm müdahalelere rağmen kurtarılamadı. Çocuklarının ölüm haberini öğrenen anne Güllü ve baba Ali hastane önünde birbirlerine sarılarak ağladı. 
     Doktorların çocuğunun öldüğü açıklamasına inanamayan Güllü Karalar, Sadece birkaç gündür biraz ateşi vardı. Sağlık Ocağı'na götürdük. Doktorun verdiği grip ilaçlarını kullanıyorduk. Sabah kahvaltıya oturduk ve eline bir parça ekmek verdim. Birden çocuğum nefes alması durdu ve gözleri kaymaya başlayınca çocuğumu kucağıma aldım ve babasıyla birlikte koşarak arabaya bindirip, hastaneye getirdik. Havale geçirdiğini sandık. Henüz konuşmaya başlamadığı için yavrum bana derdini anlatamadı'' dedi. 
     Konya Numune Hastanesi yetkilileri, Nazar'ın yediği ekmeğin nefes borusuna kaçtığını ve nefes borusunu tıkadığı için uzun süre nefes alamadığı için yaşamını yitirdiğini söyledi. 
     
</TEXT>
</DOC>
