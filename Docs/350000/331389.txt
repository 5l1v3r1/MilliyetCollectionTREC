<DOC>
<DOCNO> 331389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun37.html </URL>
<DATE> 2005/04/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AB'de nüfus endişesi... 2050'deki nüfus düşüklüğü için ne yapılacak 
</HEADLINE>
<TEXT>

     AB üyesi 25 ülkede bugün 456,8 milyon olan nüfusun 2050'de 449,8 milyona düşeceği, önümüzdeki 45 yıllık süreçte nüfus oranının özellikle AB dışından gelen göçmenler sayesinde denge bulabileceği bildirildi. 
     AB istatistik kurumu Eurostat'ın açıklamasına göre, AB nüfusu önümüzdeki 20 yıl içinde, göç kanalıyla 470 milyona kadar yükselecek. Nüfus, 2025-2050 arasında 20 milyon azalarak bugünkü düzeyin altına düşecek. 
     Önümüzdeki 20 yıl içinde İtalya, Almanya, Yunanistan, Slovenya, Portekiz ve İspanya'da nüfus azalması görüleceğini bildiren Eurostat, aynı eğilimin diğer üye ülkelerde de 2025'ten itibaren kendini göstereceğini duyurdu. 
     2050'ye kadar en fazla nüfus kaybına uğrayacağı belirlenen ülkelerin başında Almanya, İtalya ve Polonya geliyor. 
     Eurostat, 2004 yılında 65 yaş üzerindeki AB'lilerin oranının yüzde 16,4 olduğunu, bu rakamın 2050'de yüzde 29,9'a ulaşacağını bildirdi. 
     
</TEXT>
</DOC>
