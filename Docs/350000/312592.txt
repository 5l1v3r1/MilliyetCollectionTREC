<DOC>
<DOCNO> 312592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/spo04.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim işim asist yapmak' 
</HEADLINE>
<TEXT>


Trabzonspor'un Polonyalı oyuncusu Szymkowiak, gol atmaktan çok attırmayı sevdiğini söyledi, "Kısa sürede uyum sağlarım" diye konuştu 


İddialı mesajlar 
BORDO-Mavililer'in, uzun süren çabalardan sonra renklerine bağladığı Polonyalı orta saha oyuncusu Miroslaw Szymkowiak, asist yapma özelliğini ön plana çıkarıp, takıma önemli katkılar sağlayacağını iddia etti. Szymkowiak, "Alışmak için zamana ihtiyacım var. Ancak yapım kısa sürede uyum sağlamaya müsait. Bir an önce kendimi ispat etmem gerektiğini biliyorum" diye konuştu. 

Zurawski ısrarı 
POLONYALI futbolcu, Wisla Krakow'dan takım arkadaşı olan Zurawski'nin yeni sezonda mutlaka alınması gerektiğini de ifade etti. Szymkowiak, "Trabzonspor bu transfer için elinden geleni yaptı. Ancak Wisla izin vermedi. Eğer Zurawski'nin işi bitseydi, şimdiden şampiyonluk için konuşabilirdik. Ancak gelecek sezon için bu isim mutlaka düşünülmeli" diye konuştu. 

Güneş'in sıkıntısı 

Eksikler var 
TRABZONSPOR'DA bazı futbolcuların antrenman açığının bulunması Teknik Direktör Şenol Güneş'i endişelendiriyor. Güneş, "Szymkowiak fiziki açıdan biraz zayıf. Erdinç takıma yeni katıldı. O da kuvvet açısından henüz gerçek gücünde değil. İbrahim Ege'nin dalgalanmaları oldu. Sakatlıktan yeni kurtuldu. Bu nedenle tam hazır değil. Celalettin'in de eksikleri var" dedi. 

Tempo artıyor 
GÜNEŞ, oyuncularının gerçek performanslarına ulaşması için antrenman temposunu artırmayı planlıyor. Tecrübeli teknik adam, "Bu sorunları bir an önce aşmamız gerekiyor. Zirve yarışı için iddiamız varken, tüm kozlarımızı oynamak zorundayız" dedi. Bu arada Trabzonspor, Sebatspor karşılaşmasının hazırlıklarını Mehmet Ali Yılmaz Tesisleri'nde yaptığı idmanla devam etti. 


</TEXT>
</DOC>
