<DOC>
<DOCNO> 345513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/agun.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs Patriği'ni azil kararına onay 
</HEADLINE>
<TEXT>


Kilise mallarını İsraillilere kiralayarak menfaat elde ettiği iddia edilen Kudüs Patriği 1. İrineos hakkında Kudüs Sen Sinod Meclisi'nin aldığı azil kararı, patrikhanedeki 9 saatlik toplantıda onaylandı 

SERHAT OĞUZ İstanbul 

Kudüs'teki kilise mallarını 198 yıllığına İsraillilere kiralayarak, menfaat elde ettiği iddia edilen Kudüs Patriği 1. İrineos, Fener Rum Ortodoks Patrikhanesi'nde toplanan Ortodoks Kiliseleri Zirvesi'nde azledildi. 
Olağanüstü toplantı, Patrikhane bahçesindeki Aya Yorgi Kilisesi'nde geniş güvenlik önlemleri altında dün yapıldı. Fener Rum Ortodoks Patriği Bartholomeos'nun başkanlık ettiği toplantıya, İskenderiye Patriği Teodoros, Romanya Patriği Teokdistos, Atina Başpiskoposu Anastas'ın da aralarında bulunduğu 11 kilisenin temsilcileri ve Kudüs Patrikliği 1. İrineos'a muhalif din adamları katıldı. 

Ayinle başladı 
Toplantı, Bartholomeos'un yönettiği ayinle başladı. 9 saat süren toplantıda, hakkındaki iddialar nedeniyle Kudüs Sen Sinod Meclisi'nin aldığı 1. İrineos'u patriklikten azletme kararı görüşüldü. İrineos, istifa teklifini kabul etmeyince yapılan oylamada, Polonya ve Antakya temsilcileri çekimser kalırken, Gürcistan temsilcisi 1. İrineos lehinde oy kullandı. Diğer temsilciler 1. İrineos'un aleyhinde oy kullandığı için, Kudüs Sen Sinod Meclisi'nin aldığı azil kararı onaylanmış oldu. 
Toplantının ardından sinirli şekilde Patrikhane'den ayrılan 1.İrineos, istifa etmeyeceğini açıkladı. Kudüs Patrikhanesi 1. Metropoliti Kesarias Vasilios ise, bundan sonra tüm Ortodoks kiliselerinden İrineos'un adının silindiğini açıklayarak, "İrineos h l kendine 'Patrik' diyebilir, ama biz onu kabul etmiyoruz" dedi. 
Daha sonra 1. İrineos dışındaki tüm üyelerle birlikte açıklama yapan Bartholomeos, çok üzücü bir karar vermek zorunda kaldıklarını belirterek, şöyle konuştu 
"Kudüs Patrikliği'nde çok üzücü olaylar cereyan etti. Oradaki metropolitler, başpiskoposlar kendi patriklerini tanımamaya karar verdiler. Kararımız oradaki metropolitlerin kararını kabul etmek oldu" diye konuştu. 

İrineos'tan Bartholomeos'a 
Sizi de ülkücüler istemiyor 
TAKİ BERBERAKİS Atina 
AZLEDİLEN Kudüs Patriği İrineos'un Fener Patriği Bartholomeos'ya "Sizi de ülkücüler istemiyor" dediği ve patrikler arasında "büyük gerilim yaşandığı" bildirildi. Apoyevmatini gazetesinin haberine göre İstanbul'daki, Kudüs Patrikhanesi sorunun ele alındığı büyük Ortodoks zirvesi öncesi yapılan Fener, Kudüs ve Tiran kilise liderlerinin ön temasları sırasında, "Kudüs'te sizi istemiyorlar, istifa edin" baskısı ile karşılaşan İrineos, Bartholomeos'ya "Sizi de ülkücüler istemiyor" şeklinde yanıt verdi. Gazete, "tahrikçi" olarak tanımladığı İrineos'un sözlerine Tiran Ortodoks kilise lideri Anastasyos'un sinirlenerek, "Kudüs'tekiler ile ülkücüleri mi kıyaslıyorsunuz " dediğini öne sürdü. 

İrineos, KKTC'de de 60 arsa satmış 

Kudüs Patriği 1. İrineos'un, KKTC'de de Kudüs Patrikhanesi'ne ait 60 arsayı sattığı iddia edildi. Yunan "Apofasi" gazetesinin "Kıbrıs'ta haraç mezat satışlar" başlığıyla manşetten verdiği haberinde, Patrikhane'nin Kudüs eski şehir merkezindeki önemli taşınmazlarını gizlice İsraillilere satmakla suçlanan ve Fener Patrikhanesi'ndeki Ortodoks zirvesinde "sorgulanan" İrineos'un 2.2 milyon euro karşılığında KKTC'de Kudüs Patrikhanesi'ne bağlı Hrisostomos Manastırı'na ait olduğunu ileri sürdüğü 60 arsayı "MIKAPO" isimli bir Kıbrıs Rum şirketine sattığını duyurdu. 

Şirketin ardında kimler var 
Gazete, satış anlaşmasının 2002 yılında imzalandığını, arsaların bedelinin ödenme sürecinin ise 2003'te tamamlandığını belirtti. Apofasi, araştırma yapmasına rağmen, "MIKAPO" isimli şirketin "arkasında kimin olduğunu açığa çıkaramadığını" öne sürerek, şirketin "İsrailli turizm yatırımcıları hesabına çalışıyor olabileceği" tahmininde bulundu. 

Ülkücüler protesto etti 

Toplantı öncesi patrikhane çevresi araç trafiğine kapatılarak güvenlik önlemleri alındı. Toplantı sürerken patrikhanenin bulunduğu sokağa gelen bir grup ülkücü, protesto gösterisi yaptı. Kendilerini Fener - Balat sakinleri olarak tanıtan grup adına yapılan açıklamada, toplantının Hıristiyan Şeriat Mahkemesi olduğu öne sürüldü. 




</TEXT>
</DOC>
