<DOC>
<DOCNO> 349155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur03.html </URL>
<DATE> 2005/06/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oğlunu trafik kazasına kurban veren ABD'li anne savaş veriyor... 
</HEADLINE>
<TEXT>

     Mezun olduğu tıp fakültesinden diplomasını almasına iki hafta kala turist olarak geldiği Türkiye'de trafik kazasında hayatını kaybeden Amerikalı Eron Sobel'in annesi Rochelle Sobel, kurduğu dernekle trafik canavarına karşı mücadele ediyor. 
     Trafik kazalarının önlenmesi için dünya çapında bir çalışma yürütmek üzere ülkesi ABD'de ''Uluslararası Güvenli Yolculuk Derneği''ni kuran Sobel, bu çalışmalarını Türkiye'nin yanı sıra Kenya, İsrail, Meksika ve Mısır gibi ülkelere de taşımış. 
     Oğlunun ölümü ve sonrasında yaşadıklarını A.A muhabirine anlatan Sobel, küçük yaştan beri doktor olmak isteyen Eron'un 10 yıl önce Maryland Üniversitesi Tıp Fakültesi'ni bitirdiğini ve mezuniyet törenine iki hafta kala tatilini geçirmek üzere 4 günlüğüne Türkiye'ye geldiğini söyledi. 
     Kısa sürede birçok yeri görmek isteyen 25 yaşındaki oğlunun çeşitli yerleri dolaştığını kaydeden Sobel, Eron'un ülkesine dönmek üzere bir otobüsle Bodrum'dan İzmir'e geçerken Bafa gölü yakınlarında geçirdiği trafik kazasında 20 kişiyle birlikte hayatını kaybettiğini anlattı. Sobel, şunları kaydetti. 
     ''Kazanın meydana geldiği gün bir bayram arifesiymiş. Şoför kısa zaman içinde birkaç sefer yapmak istediği için otobüsü çok hızlı kullanıyormuş ve yorgunmuş. Yolcuların yavaş gitmesi için birçok kez rica etmelerine karşın onları dinlememiş. Sonuçta kazada, kendisi de yaşamını kaybetti. 
     Sabah okula gitmek için hazırlanırken Dışişleri Bakanlığı'ndan bir telefon geldi ve soğuk bir ses bana 'oğlunuz öldü' dedi. Oğlumun cenazesini almak için Türkiye'ye gelemedim. Eron, son konuşmamızda 'burası çok güzel bir ülke, insanlar çok iyi mutlaka gelip görmelisin' demişti. Aradan ancak 5 yıl geçtikten sonra gelebildim Türkiye'ye. Kızını bir trafik kazasında kaybeden Boray Uras ile birlikte oğlumun yaşamını yitirdiği yere gittim ve ağaç diktim.'' 
     
     OĞLUNUN DOĞUM GÜNÜNDE DERNEK KURDU... 
     Maryland Üniversitesi Tıp Fakültesi rektörünün kendilerine Eron'un diplomasını bizzat getirip verdiğini kaydeden Sobel, oğlunun ölümünden birkaç ay sonra doğum günü olan 18 Temmuz'da ''Uluslararası Güvenli Yolculuk Derneği''ni kurduğunu belirtti. 
     Genel başkanlığını da yaptığı derneğin amacının, dünyada trafik kazalarını önlemek olduğunu ifade eden Sobel, ''Trafik kazalarının önlenebileceğine inanıyorum. Bunlar aslında kaza değil. Çünkü kaza denilince insan hatası yokmuş gibi anlaşılıyor. Ben kaza yerine 'çarpışma' sözünü tercih ediyorum'' diye konuştu. 
     ''Kendilerini dinleyen herkesle çalıştıklarını'' kaydeden Sobel, Türkiye'de bu konuda çalışma yapan sivil toplum örgütlerinin yanı sıra, Kenya, İsrail, Meksika ve Mısır gibi ülkelerdeki sivil toplum kuruluşlarıyla da işbirliği içinde olduklarını söyledi. 
     Trafik kazalarının önlenmesinde önemli rolü olan hükümetin ikna edilmesinin gerekli olduğunu belirten Sobel, ''Bu tür çalışmalar, iktidarda kalmak isteyen bir hükümetin amacına hizmet eder diye düşünüyorum. ABD Kongresi nezdinde de girişimlerde bulunuyoruz'' dedi. 
     Medyanın da trafik kazalarının önlenmesinde büyük sorumluluğu olduğunu ifade eden Sobel, bugüne kadar ünlü İngiliz kanalı BBC başta olmak üzere çalışmalarının, birçok televizyonda yayınlandığını söyledi. 
     Turizm sektörüyle de işbirliği içinde olduklarını anlatan Sobel, trafik güvenliğinin turistlerin gelmesi ve ülkelerin tanıtımı için gerekli olduğuna dikkati çekti. 
     Türkiye'ye karşı bir öfkesi bulunmadığını bildiren Sobel, çalışmalarına Türkiye'nin Washington Büyükelçiliği'nin büyük destek verdiğini söyledi. Sobel, ''Türkiye'yi tanıyınca böyle bir şey hissetmek imkansız. Hem Washington'daki hem de Türkiye'deki Türkler bizimle çalışmaya hazır. Onları birer ortak olarak görüyorum. Eron benden, yeni dostlar edinmemi ve karayolu güvenliği için çalışmamı beklerdi'' diye konuştu. 
     
</TEXT>
</DOC>
