<DOC>
<DOCNO> 330160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur09.html </URL>
<DATE> 2005/04/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kardeşi gözleri önünde arabanın altında kaldı 
</HEADLINE>
<TEXT>

     Hüseyin TÜCCAR BURSA, DHA 

      BURSA'da parkta oynadıktan sonra evine dönen 8 yaşındaki Vedat Karaköse, caddenin karşısına geçmek için bir anda yola girince, ablası 10 yaşındaki Bahar Karaköse'nin gözleri önünde aracın altında kaldı. Kazayı yapan şoföryaralı çocukla ablasını hastaneye götürdükten sonra kayıplara karışırken, Karaköse ise doktorların çabasına rağmen kurtarılamadı. 
     Olay, bu akşam Merkez Osmangazi İlçesi'ne bağlı Bahar Mahallesi Güler Sokak'ta meydana geldi. Semiha Acar İlköğretim Okulu birinci sınıf öğrencisi Vedat Karaköse, ablası Bahar Karaköse ile birlikte mahallerindeki parka gitti. Bir süre burada oynayan iki kardeş, daha sonre evlerine gitmek üzere yola çıktı. Ablasının elindeki oyun ipinin bir ucundan tutarak yürüyen Vedat Karaköse, evlerine yaklaşık 20 metre kala birden ana yola fırladı. Bu sırada sürücüsünün kimliği belirlenemeyen 16 BU 811 plakalı bir otomobil, Vedat Karaköse'ye çarptı. 
     
     POLİKLİNİĞE BIRAKIP KAÇTI 
     Yol kenarında duran sürücü, kanlar içindeki Vedat Karaköse'yi otomobiline alıp, Çınar Polikliniği'ne bıraktıktan sonra kayıplara karıştı. Ağır yaralanan Vedat, tüm müdahalelere rağmen kurtarılamadı. 
     Oğlunun ölüm haberini kızından alan 4 çocuk annesi Naciye Karaköse, sinir krizleri geçirdi. Olayın şokunu üzerinden atamayan Bahar Karaköse ise "Kardeşime vuran otomobilin sürücüsü, bizi alıp polikliniğine getirdi. Kardeşimin dili boğazına kaçmıştı. Bizi bırakan amca daha sonra gitti'' dedi. 
     Cumhuriyet Savcılığı kaza ile ilgili soruşturma başlatırken, polis 16 BU 811 plakalı otomobilin sürücünün kimliğini belirlemek için çalışma başlattı. 
     
</TEXT>
</DOC>
