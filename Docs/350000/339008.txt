<DOC>
<DOCNO> 339008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur46.html </URL>
<DATE> 2005/05/02/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
13 ilin baro başkanları " TBMM'nin yetkileri sınırsız değildir" 
</HEADLINE>
<TEXT>

     TBMM Başkanı Bülent Arınç’ın Anayasa Mahkemesi’ne yönelik sözleriyle ilgili olarak 13 ilin baro başkanları tarafından yapılan ortak açıklamada, "Sayın TBMM Başkanı’nı, göreve başladığı tarihte Anayasa’nın 81. maddesi uyarınca yaptığı anda uygun davranmaya çağırıyoruz" denildi. 
     İzmir, Aydın, Denizli, Balıkesir, Uşak, Muğla, Manisa, Antalya, Isparta, Burdur, Çanakkale, Mersin ve Hatay Barosu başkanlarının imzası bulunan ortak basın açıklamasında, "TBMM’nin yetkileri sınırsız değildir" görüşü belirtilerek, şu hususlara yer verildi 
     "TBMM’nin, yetkilerini, anayasanın koyduğu kural ve ilkelere göre kullanması gerekir. Hiçbir makam veya merci, kaynağını anayasadan almayan bir devlet yetkisi kullanamaz. 
     Anayasamız, Türkiye Cumhuriyeti’nin insan haklarına saygılı, Atatürk ulusalcılığına bağlı, başlangıçta belirtilen temel ilkelere dayanan demokratik, laik ve hukuk devleti olduğunu bildirmiş, bu temel niteliklerinin değiştirilemeyeceğini, değiştirilmesinin teklif dahi edilemeyeceğini kurala bağlamıştır. 
     Bu nedenle, çoğunluk partisi istese bile, demokratik laik Cumhuriyeti, teokratik ve totaliter bir düzene dönüştüremez. Özgürlük adına, temel hak ve özgürlükleri ortadan kaldıramaz. Çünkü hukuk devletini, polis devletinden ya da mülk devletinden ayıran en belirgin nitelik, hukuk devletinde, devlet faaliyetlerinin, yasama organı da dahil takdiri ve keyfi kurallara değil, hukuk kurallarına tabi olmasıdır. Zaten öyle olduğu içindir ki Anayasa, egemenliğin bu kurallar içinde kullanılacağını hükme bağlamış, yasaların anayasaya aykırı olamayacağını ifade etmiştir." Anayasa’nın 6 2 maddesinde, "Türk ulusunun egemenliğini Anayasanın koyduğu esaslara göre yetkili organların eliyle kullanır" esasına yer verildiğine dikkat çekilen açıklamada, şu görüşler kaydedildi 
     "Hiçbir organ, makam, merci veya kişi, yargı yetkisinin kullanılmasında, mahkemelere ve hakimlere emir ve talimat veremez genelge gönderemez, tavsiye ve telkinde bulunamaz. Yasama ve yürütme organları ile idare, mahkeme kararlarına uymak zorundadır bu organlar ve idare, mahkeme kararlarını hiçbir suretle değiştiremez ve bunların yerine getirilmesini geciktiremez. 
     Yargı kararları, yasama, yürütme ve yargı organlarını, idare makamlarını ve diğer kuruluş ve kişileri de bağlayan temel hukuk kurallarıdır. Bir başka anlatımla kesinleşmiş yargı kararlarının yasama tasarrufu ile ortadan kaldırılması hukuk devleti ilkesi ile bağdaştırılamaz. 
     Sayın TBMM Başkanı’nı, göreve başladığı tarihte, Anayasa’nın 81. 
     maddesi uyarınca yaptığı anda uygun davranmaya çağırıyoruz." 
     
</TEXT>
</DOC>
