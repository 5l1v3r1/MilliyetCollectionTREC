<DOC>
<DOCNO> 333939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/toruner.html </URL>
<DATE> 2005/04/16/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Canavar kim 
</HEADLINE>
<TEXT>


Trafik, ülkemizin en önemli sorunlarından biri olmaya devam ediyor. Ama, bu konuda hiçbir parti programında dişe dokunur bir tedbir yok. Yasalar çıkarılıyor ama uygulanmıyor. Yaklaşık iki hafta önce bu konuda yazdığım yazıya görülmemiş sayıda onlarca ileti geldi. 
Bu konu ekonomi kadar önemli. Çünkü, hemen hemen her aile bu canavara kurban vermiş durumda. Trafikte verilen kurban sayısı, şehit sayısının üzerinde. Kazaların ekonomik yanı da var. Mal kaybı da inanılmaz ölçülerde. Trafik ve kasko sigortası veren şirketler başka şeylerden kar etmeye çalışıyor. Buna rağmen, kimse bu sorunu umursamıyor. "Burası Türkiye" deyip geçiyor. 

'Trafik Partisi' 
Kamyon şoförü M. Sancar, yapılan duble yolların kalitesizliğinden ve kazalara yol açtığından yakınıyor. İsveçte otobüs şoförü olarak çalışan M. Doğmuş, işi iyice ileriye götürmüş, bir "Trafik Partisi" kurulmasını öneriyor. H. İztan, yol çizgilerinin önemini vurguluyor kaldırımların arabalar tarafından işgal edildiğini, oto galerilerinin şehirlerin dışına alınması gerektiğini söylüyor. Prof. M. Türkoğlu, İstanbul'da trafik otoritesi olmadığını, her şeyin sürücülerin merhametine bırakıldığını, bırakın denetimi, bir kazadan sonra bile polis bulunamadığını anlatıyor. İstanbul'da hız sınırlaması diye bir şey yok. Hız sınırını herkes kendisi belirliyor. İçkili restoranlarla dolu Boğaz trafiğinde belli bir saatten sonra, şoförlerin neredeyse yarısı alkollü araç kullandığı halde, denetleyen yok. Boğaz Köprüsü girişlerinde dilenciler ve satıcılar polisin gözleri önünde trafikte tehlike yaratıyorlar. Yani, sorun sadece kapkaçta değil. Şehirlerimizde yaşarken kendimizi her zamankinden daha az güvenlik içinde hissediyoruz. 
Almanya'da yaşayan F. Kaymaz Adana'da başından geçen bir olayı anlatmış. Arabasına arkadan biri çarpmış. Trafik polisi gelmiş, alkol testinde bir şey çıkmamış, raporu birkaç gün sonra karakoldan alın demiş. Raporu almaya gittiğinde, kusurun 100 kendisine verildiğini üstelik, bir de para cezası yediğini görmüş. Bu maalesef böyle. Benzer bir olayı bizzat ben yaşadım. Bu yüzden trafik polislerine halkın güveni kalmadı. Polisler zararı karşılayacak parası olduğunu düşündükleri veya kasko sigortası olan kişileri haksız çıkarma eğilimindeler. Tabii, diğer kişiden bahşiş almıyorlarsa. 
En ilginç iletilerden biri, Fahri Trafik Müfettişleri Derneği'nden gelmiş. Yazı, milletvekillerine, hakim ve savcılara trafik cezası tebliğ edilemediğini ve alkol muayenesi yapılamadığını vurguluyor. İstanbul ve Ankara dahil bazı illerde belediye otobüslerinin tescil edilmiş plakaları yok. Dolayısıyla, bunlara ceza yazılamıyor. Bunlar, yıllık zorunlu araç muayenesini yaptırmıyorlar ve yıllık araç vergisi ödemiyorlar. Yani kaçak çalışıyorlar. Bırakın belediyeleri, her gün kent trafiğinde personel ve okul öğrencisi taşıyan silahlı kuvvetlerimizin otobüs, minibüs ve makam araçları da trafiğe tescilli değil. Birçok kamu kuruluşunun resmi plakalı üst bürokrat makam araçları, şehirlerarası yollarda hız şeritlerini sürekli işgal ederek hız limitlerinin üzerinde seyrediyorlar. Bakanların kırmızı plakalı araçları şehirlerarası yollarda 150 km süratin altına düşmüyorlar. Hele, bunları takip eden düşük motor güçlü ve yeterince ağır olmayan koruma araçları tam bir tehlike yaratıyorlar. Korumalar bu yüzden birer ikişer ölüyor veya sakatlanıyorlar. İktidar partisine mensup bazı il ve ilçe parti başkanları kendi il ve ilçelerinde trafik kurallarını hiçe sayıyorlar. 
Bu canavar, enflasyon canavarından büyük. Üstelik, kimse onu umursamıyor. 



</TEXT>
</DOC>
