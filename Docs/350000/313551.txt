<DOC>
<DOCNO> 313551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur04.html </URL>
<DATE> 2005/02/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'Kayboldum, beni bulun' 
</HEADLINE>
<TEXT>

     Yalçın İREŞ DHA 

      KONYA'da akli dengesinin bozuk olduğu belirtilen ve otogarda yatıp kalkan 41 yaşındaki Songül Duran, Kadın Sığınma Evi'ne yerleştirildi. Songül Duran, yanında taşıdığı fotoğraflarla kızlarını ve evini arıyor. 
     Eşi öldükten sonra baba evine sığındığını, ancak kendisinden 3 yaş büyük olan üvey annesinden gördüğü şiddet nedeniyle evi terkeden Sogül Duran, çeşitli illerde dolaştı. Yanında taşıdığı nüfus cüzdanından Konyalı olduğu anlaşılınca bu kente gönderilen Songül Duran, otoğarda yatıp kalkarken, Kadın Sığınma Evi'ne yerleştirildi. 
     Hafızasını yitiren ve babasının evinin adresini bilmediğini söyleyen Songül Duran, nüfus cüzdanı ile kızları 19 yaşındaki Azime ve 21 yaşındaki Hülya ile çekilen fotoğraflaranı yanından ayırmıyor. 
     Önüne gelene kızları ile çektirdiği fotoğrafı gösteren Songül Duran, "Onları arıyorum. Nerede olduklarını bilmiyorum. Ben gördüğüm şiddet nedeniyle evden ayrılırken kızlarım babamın yanında kaldı. Ben onları bulamıyorum, onlar gelip beni bulsun'' diye konuştu. 
     
</TEXT>
</DOC>
