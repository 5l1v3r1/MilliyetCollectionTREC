<DOC>
<DOCNO> 316545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur41.html </URL>
<DATE> 2005/02/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tokat... Sigara fabrikası işçileri yolu kapatarak eylem yaptı... 
</HEADLINE>
<TEXT>

     Tokat Tekel Sigara Fabrikası'nda çalışan 500'e yakın işçi, vardiya çıkışında fabrikanın özelleştirilmesini protesto etmek amacıyla, Tokat-Turhal karayolunu 15 dakika ulaşıma kapattı. 
     Sigara Fabrikası'nda çalışan işçiler, vardiya çıkışında gruplar halinde toplandı, ellerindeki pankartlar eşliğinde fabrika önüne geçerek Tokat-Turhal karayolunu trafiğe kapattı. 
     Yaklaşık 15 dakika kapalı kalan karayolunun ulaşıma açılması için güvenlik güçlerinin müdahale etmesine rağmen, işçiler yol üzerinden ayrılmadı. 
     Bu arada her iki yönden trafiğe kapanan yolda, bir seyahat firması şoförü ile işçiler arasında tartışma yaşandı. 
     Protesto eylemi konusunda açıklama yapan Tek-Gıda-İş Şube Başkanı Bahattin Öztaş ve Orta Karadeniz Bölge Şube Başkanı İsmail Duran, Tokat halkının fabrikasına sahip çıkması gerektiğini söyledi. Duran, şöyle devam etti 
     ''Direne direne kazanacağız. Tekel, Seka, Telekom, Köy Hizmetleri birbiri ardına kapanıyor. Tokat'ın her şeyi olan Tokat Sigara Fabrikası'na Tokat'lı sahip çıkmazsa, yarın Tokat'tan göç başlayacak. Biz Tokat'ın 1980'li yıllarını biliyoruz. Oturmaya apartmanı, alışveriş yapmaya mağazası yoktu. Ama bugün büyük kent olma yolunda ilerleyen bir Tokat'a eğer bu darbe vurulursa, insanlarımız bu fabrikaya sahip çıkmazlarsa hep beraber biteceğiz. Onun için, Tokat'lı uyuma fabrikana sahip çık diyoruz.'' Açıklamanın ardından, işçiler olaysız şekilde dağıldı. 
     
</TEXT>
</DOC>
