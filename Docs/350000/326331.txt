<DOC>
<DOCNO> 326331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo03.html </URL>
<DATE> 2005/03/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Aktuğ Trabzonspor, halka arzda da İstanbul dükalığına son verecek 
</HEADLINE>
<TEXT>

     Trabzonspor'un halka arzının Ankara tanıtım toplantısı Ankara Laila'da yapıldı. 
     Tanıtım toplantısında bir konuşma yapan Trabzonspor Başkanı Atay Aktuğ ''Trabzonspor nasıl İstanbul dükalığına son verdiyse halka arzda da İstanbul dükalığına son verecektir'' dedi. 
     Aktuğ, Türkiye'deki Trabzonspor taraftarının sayısının 7 milyonu bulduğunu, halka arzda da, Kahramanmaraş'taki, Gaziantep'teki, Ardahan'daki, Trabzon'daki Trabzonsporlulara güvendiğini söyledi. 
     Trabzonspor'un Türkiye'de ve Avrupa'da şampiyon olma hedefinin bulunduğunu ifade eden Aktuğ, bu hedefin gerçekleşmesinde halka arzın başarısının büyük önem taşıdığını söyledi. 
     Aktuğ, Fenerbahçe Başkanı Aziz Yıldırım'ın takımın Avrupa'da şampiyon olduğunda bırakacağını ifade ettiğini belirterek, kendisinin takımın başarılı olması halinde takımı bırakacağını ve bünyelerinde en az 10 tane başkan adayının bulunduğunu söyledi. 
     
     ARTIK FUTBOL KURUMSALLAŞMASI GEREKEN BİR SEKTÖR 
     Halka arzda, 25 milyon doların halka arzdan sorumlu kurum tarafından garanti edildiğini ifade eden Aktuğ, Almanya ile birlikte bu rakamın 50 milyona yükselmesini beklediklerini kaydetti. 
     Aktuğ, gazetecilerin sorularını da yanıtlarken, şunları söyledi 
     ''Artık futbol kurumsallaşması gereken bir sektör oldu. Çünkü büyük paralar dönüyor. Bu sanayileşmenin içinde kurumsallaşmak mutlaka ilk koşul. Kurumsallaşmanın bir modeli de halka arz yoluyla halka açılmaktır. Önemli olan futbola kaynak yaratmak, ticari bakmak. Biz de onu düşünüyoruz inşallah başarılı oluruz. Halka arzın başarılı olacağına inanıyorum.'' ''Bu pazarda Trabzonspor'un şansı ne '' sorusunu Aktuğ, şöyle yanıtladı 
     ''Bu sadece sportif açıdan değil yatırımcılar açısından cazip bir pazar. Burada sportif başarılar yengiler, yenilgiler çok önemli değil. Yatırımcı gözüyle bakmak gerekiyor. Trabzonspor'un taraftarları da bu halka arzda önemli. Bu taraftarlar kendilerini göstereceklerdir. Ama olay yatırımcı açısında da çok cazip.'' 
     
     ''HEDEFİMİZ YİNE ŞAMPİYONLUKTUR'' 
     Aktuğ, bir soru üzerine, ''Lig zorlaştı artık çok ütopik konuşmaya gerek yok. Fenerbahçe ile aramızdaki puan farkı 7 idi. Fenerbahçe yenildi. Beşiktaş'ı yenmemiz gerekirdi, yenemedik fark 4 puana inecekti. Yenemedik yine fark 7 puan. Lig sonuna kadar mücadele edeceğiz. Hedefimiz yine şampiyonluktur. Bunu sonuna kadar götüreceğiz. Hedeften sapmamız yok. Bir maç yenilebiliriz, puan kaybedebiliriz... Ligde daha 9 hafta var bu da 27 puan eder.'' Trabzonspor Teknik Direktörü Şenol Güneş'in şampiyonluğa ilişkin sözlerinin hatırlatılması üzerine Aktuğ, ''Gelecek yıl hazırlıklarımızı da yapıyoruz. Ama o bu sene yok, gelecek sene var anlamında değil. Bu sene mutlak şampiyon olacağız demiyor Şenol Güneş şampiyonluğu kovalayacağız diyor. Aynen benim söylediğim gibi. Biz geçen sene de şampiyonluk yolunda mücadele ediyorduk, bu yılda mücadele ediyoruz.'' Daha sonra, tanıtım toplantısına katılan taraftarlar ve Karadenizliler horon teptiler. 
     
</TEXT>
</DOC>
