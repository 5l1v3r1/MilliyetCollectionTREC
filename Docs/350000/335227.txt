<DOC>
<DOCNO> 335227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo25.html </URL>
<DATE> 2005/04/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Denizlispor Adımızı finale yazdırmak istiyoruz... 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe'yi yenip Türkiye Kupası'nda final oynamak istediklerini söyledi. 
     İstanbul'da yarın Fenerbahçe ile karşılaşacak olan yeşil- siyahlılar, bu maç için İstanbul'a gitti. Takımda cezalı ve sakat futbolcu bulunmuyor. 
     Kafilenin hareketinden önce gazetecilere açıklama yapan Bulak, her yönüyle bu maça hazır olmak için çaba harcadıklarını belirterek, ''Kupa maçları tek ayaklı olup, telafisi de yoktur. Her iki takım da sahaya kazanmak için çıkacak. En az hata yapan kazanacaktır. Biz zor da olsa kazanmak ve adımızı finale yazdırmak istiyoruz'' dedi. 
     Fenerbahçe'de her an skoru değiştirebilecek yıldız oyuncular bulunduğuna işaret eden Bulak, bunlara özel önlem alacaklarını, rakibe boş alan bırakmamak için tüm güçlerini sahaya yansıtacaklarını kaydetti. 
     Futbolculardan Ömer Rıza, bu maçın önemini bildiklerini, Denizlispor taraftarlarının çok istediği turu atlayarak Denizli'ye döneceklerini ifade etti. 
     Fenerbahçe'nin kendi sahasında zor maç kaybettiğini belirten Ersen Martin de ''Bizim hedefimiz kupayı kazanmak ve yeniden UEFA Kupası'na katılmak'' diye konuştu. 
     
</TEXT>
</DOC>
