<DOC>
<DOCNO> 348264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy15.html </URL>
<DATE> 2005/06/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çelik'ten müfredat savunması Michael Jackson'dan mı bahsedecektik 
</HEADLINE>
<TEXT>

     Milli Eğitim Bakanı Hüseyin Çelik, ortaöğretim din kültürü ve ahlak bilgisi dersinin yeni müfredatında "Hazreti Muhammed’in örnek ahlakının, Kutlu Doğum Haftası’nın ön plana çıkarıldığı" yönünde eleştiriler bulunduğunu belirterek, "Ne yapacaktık, Michael Jackson’dan mı bahsedecektik " dedi. 
     Çelik, "Eğitime Yüzde 100 Destek" projesinin Kızılcahamam’da düzenlenen değerlendirme toplantısına katıldı. 
     Hüseyin Çelik, toplantının açılışında yaptığı konuşmada, Eğitime Yüzde 100 Destek Kampanyası’nın 2003 yılında Başbakan Recep Tayyip Erdoğan’ın önderliğinde başlatıldığını belirterek, kampanyaya verilen desteğin bugünkü başarıyı getirdiğini ifade etti. 
     Kampanya başlarken birçok kişinin, "Bugüne kadar onlarca kampanya düzenlendi ama hepsi saman alevi gibi söndü. İnşallah bu kampanyanın sonu böyle olmaz" dileğinde bulunduklarını belirten Çelik, kendilerinin de kampanyanın başarısızlığa uğramaması için gece gündüz çalıştıklarını anlattı. 
     AK Parti hükümete geldiğinde ülkedeki ekonomik durumun ortada olduğunu, ancak buna karşın 2,5 yıl içinde 50 bin dersliğin hizmete girdiğini kaydeden Çelik, "2,5 yılda 50 bin derslik yapıyorsak bu işi birkaç yıl içinde çözeriz. Karamsar olmaya gerek yok" dedi. 
     
     "YENİ KAMPANYA BAŞLATACAĞIZ" 
     Çelik, eğitime destek vermek isteyen işadamlarının, vergi muafiyeti uygulanarak teşvik edildiğini kaydetti. Bu çerçevedeki uygulamalarının devam edeceğini ifade eden Çelik, yeni bir kampanya başlatacaklarını bildirdi. 
     Milli Eğitim Bakanı Çelik, şöyle devam etti 
     "Bütün okullarımızda bilgisayar laboratuvarları kurulması için sayın Başbakanımızın önderliğinde bir kampanya başlatacağız. Bu kampanyada bilgisayar satın alıp okullarımıza hibe edecek insanlar hem yaptıkları harcamaları vergi matrahından düşecek, hem de KDV’yi sıfır olarak ödeyecekler. Bu, inşaat yapımından çok daha önemli, avantajlar getirecek. Ümit ediyorum ki özellikle okul inşaatları için Eğitime Yüzde 100 Destek Kampanyası içindeki okullarımızla ilgili olarak KDV düzenlemesini önümüzdeki süreç içerisinde gerçekleştireceğiz." Çelik, toplantıya katılan il milli eğitim müdürlerinden, hayırseverlerin yaptırmakta olduğu okul inşaatlarını sıkı şekilde denetlemelerini istedi. "Bazı illerde yapılan ihalelerde fiyatlarda büyük kırımlara gidildiği" yönünde duyumlar aldıklarını söylen Çelik, bunun tehlikeli olabileceğine işaret etti. Çelik, okulların özellikle depreme dayanıklılık açısından denetlenmesi gerektiğini vurgulayarak, çürük malzeme kullanılmaması konusunda gerekli hassasiyetin gösterilmesini istedi. 
     Hüseyin Çelik, yaptıkları güzel işlerin görülmemesinden yakınarak, kendilerine yöneltilen eleştirilere değindi. 
     İstanbul’da başarılı öğrencilere bisiklet dağıtımıyla ilgili bir törene katıldığını, törende ne kendisi ne de büyükşehir belediye başkanı AK Parti’den bahsetmediği halde gazetelerde "AK Parti’nin propagandası" başlıklı haberler yer aldığını kaydeden Çelik, "Bu ideolojik saplantıya dayalı bir bakış açısıdır" dedi. 
     Eğitimle ilgili konularda partinin ideolojinin önemli olmadığını ifade eden Çelik, "Meseleye ideolojik açıdan bakanlar, kendi dar siyasi çerçevesinden bakanlar, yapılan güzellikleri nedense görmüyor. 
     Tavırlar ideolojik olursa birbirimizi yemeye, düşmanlarımız sevindirmeye devam ederiz" diye konuştu. 
     
     "FIRTINA KOPARIYORLAR" 
     Bakan Çelik, Ortaöğretim Din Kültürü ve Ahlak Bilgisi dersiyle ilgili 250 sayfalık yeni bir müfredat hazırlandığını belirtti. Bu konudaki eleştirilere anımsatan Çelik, şunları söyledi 
     "Esas müfredatın içerisinde olmayan, ’açıklamalar’ bölümünde öğretmenlere ’neler olabileceğini’ anlatan bir cümleden hareket ederek birileri ’Türkiye elden gidiyor, Cumhuriyet elden gidiyor, laiklik elden gidiyor’ fırtınaları koparıyor. 
     Biz bu Cumhuriyeti zor kazandık. Cumhuriyet fazilet rejimidir, kimsenin tekelinde değildir. Cumhuriyetin başımızın üzerinde yeri vardır. Cumhuriyeti kimse kendi tekeline almasın. Laiklik uygulamaları konusunda biz, bu ülkedeki herkes kadar hassasız." Rum ve Ermeni vatandaşların düzenlediği çeşitli organizasyonlara katıldığını da anlatan Çelik, "Museviler davet ettiği zaman ona da gideceğini, Alevi vatandaşların da başlarının üzerinde yeri olduğunu" söyledi. 
     Çelik, şöyle devam etti 
     "Ama diyorlar ki, ’Din Kültürü ve Ahlak Bilgisi dersinde Hazreti Muhammed’in örnek ahlakı, Kutlu Doğum Haftası ön plana çıkarılmıştır.’ Ne yapacaktık, Michael Jackson’dan mı bahsedecektik Böyle bir şey olabilir mi Bu ülkede bu kadar gereksiz tartışmalar var. Kendi kendimizi oyalamanın bir anlamı var mı " 
     
     KAYIT UYARISI 
     Milli Eğitim Bakanı Çelik, ilköğretim okullarının kayıt döneminin başladığını anımsatarak, okul yöneticilerine uyarılarda bulundu. 
     Çelik, isteyen velinin bağış yapabileceğini belirterek, ancak dar gelirli ailelere bağış yapmaları konusunda dayatmada bulunulmamasını istedi. Çelik, "Eğer böyle bir problem bize gelirse o idareci arkadaşlarımı affetmeyeceğimi bilmelerini isterim" dedi. 
     Hüseyin Çelik, okullardaki rehberlik uygulamasıyla ilgili yeni bir düzenlemeye gidildiğini anlatarak, bu konuda da kendilerine eleştiriler yöneltildiğini söyledi. Çelik, rehberlik sisteminin kendi haline bırakılamayacağını ifade ederek, "Adı olan, kendisi olmayan bir rehberlik sistemi var. Bunda mutlaka bir düzenleme yapmamız gerekiyor" diye konuştu. 
     Eğitime Yüzde 100 Destek Kampanyası Koordinatörü Hamza Aydoğdu da kampanyanın tüm yurtta benimsendiğini belirterek, bu meşaleyi ülkenin dört bir yanında yakmaya kararlı olduklarını söyledi. Aydoğdu, bu kampanyanın eğitim gönüllülerinin fedakarlıklarıyla başarıya ulaştığını ifade etti. 
     Kampanyaya yaptığı programlarla destek veren Tayfun Talipoğlu da gittiği yerlerde "eğitim ordusunun neferlerinin canla başla çalıştığını gördüğünü" belirterek, eğitime destek vermenin bir hükümet meselesi değil toplumsal sorumluluk olduğunu dile getirdi. 
     Konuşmaların ardından, Milli Eğitim Bakanı Çelik, kampanyada görev alan bürokratlara ve Talipoğlu’na birer plaket ile taktir beratı verdi. 
     
     OKULLARA SATRANÇ TAKIMI 
     Bu arada, açılış törenini ardından, Bakan Çelik ve Türkiye Satranç Federasyonu Başkanı Ali Nihat Yazıcı, yatılı ilköğretim bölge okulları ile pansiyonlu ilköğretim okullarına satranç takımı bağışlanmasına ilişkin protokol imzaladı. 
     Yazıcı, protokol imza töreninde yaptığı konuşmada, bu okullara 10’ar satranç takımı gönderileceğini belirterek, bu projeyle binlerce 
     Süreyya Ayhan, Hamza Yerlikaya gibi başarılı isimler çıkacağına inandığını söyledi. 
     
</TEXT>
</DOC>
