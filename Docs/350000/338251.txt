<DOC>
<DOCNO> 338251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur52.html </URL>
<DATE> 2005/04/29/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Başbakan Erdoğan Pendik RO-RO açılışını yaptı... 
</HEADLINE>
<TEXT>

     Başbakan Recep Tayyip Erdoğan, Türkiye'nin iyi bir sıçramayı yakalamış durumda olduğunu belirterek, ''Ama rehavet ve tembellik yok. Aynı azim ve kararlılıkla bu yolda yürüyeceğiz'' dedi. 
     Erdoğan, ''Aranan kaynak Türkiye'de var. Yeter ki biz kendimize engel olmayalım. İlgili ilgisiz konularla Türkiye'ye gündem getirmeyelim'' diye konuştu. 
     Başbakan Erdoğan, U.N Ro-Ro İşletmeleri A.Ş. tarafından yaptırılan UN Ro-Ro Pendik Ro-Ro Limanı'nı hizmete açtı. 
     Törende konuşan Erdoğan, Türkiye'nin, bütün kaynaklarını ve imkanlarını seferber ederek, medeniyet yolculuğunda hız almak ve kazanmak suretiyle emin adımlarla emin bir limana yol aldığını dile getirerek, ülke ve millet olarak varılacak limanda bütün vatandaşların emniyet içinde olacağını söyledi. 
     ''Bütün arzumuz, Türkiye'nin sağ salim hedeflemiş olduğu bu limana kavuşmasıdır'' diyen Erdoğan, açılışı yapılan limandan kalkan gemilerin Türkiye'nin ufkunu açacağını, medeniyet yolculuğunu kolaylaştıracağını vurguladı. 
     Hükümet olarak huzur ve barış içinde büyüme azmiyle ve kalkınma aşkıyla hedefledikleri limana varabilmek için ellerinden geleni yaptıklarını ifade eden Erdoğan, özel sektörün de güven ve istikrar içinde bu yolculukta öncü bir rol aldığını kaydetti. 
     Açılışı yapılan limanın, bu öncü rolün bir eseri olduğunu vurgulayan Erdoğan, şöyle konuştu 
     ''Hükümet olarak iş başına geldiğimizde, Türkiye'nin bugüne kadar kullanılmamış büyük kaynakları ve geniş imkanları olduğunu söyledik. Biz, kullanılmamış kaynakları harekete geçirerek, özel sektör dinamizmini de arkamıza alarak, kısa zamanda çok büyük mesafeler aldık. Türkiye'nin tıkanan bütün yollarını karada, havada ve denizde açarak, büyümenin ve kalkınmanın yolunu gerçekleştirdik. Yıllarca özel sektörün hükümetlerden istediği bir şey vardı 'Hükümetlerimiz bizim heyecanımızı taşısın, sevincimize ortak olsun. Önümüzdeki engelleri bertaraf etsin'. İşte hükümet olarak bizim yaptığımız şey budur. Biz Türkiye'nin önünü açtık, daha da açacağız. Türkiye kendisiyle ticaret yapmak isteyen herkes için güvenilir ve emin bir liman olduğunu ispat etmiştir.'' 
     
     DENİZCİLİK SEKTÖRÜNÜN ÖNEMİ 
     Başbakan Erdoğan, denizcilik sektörünün önemine değinerek, dünya ticaretinin yüzde 80'inin, Türkiye'nin ithalat ve ihracat taşımalarının yüzde 90'lık bölümünün deniz yoluyla yapıldığını bildirdi. 
     Erdoğan, ülkenin 3 tarafı deniz olmasına rağmen deniz ulaşımına gereken ilginin gösterilmediğini ifade ederek, ''Hükümetimiz denizcilik sektörüne Cumhuriyet tarihinde hiçbir dönemde olmamış bir ilgiyi gösterdi. Bu önem, 2003 yılından başlayarak devrim niteliğinde birçok yeniliği beraberinde getirmiştir'' diye konuştu. 
     Denizcilikte kimi alanlarda ÖTV'nin özel tüketim vergisi sıfırlanmasıyla 240 bin ton yakıtın kullanıldığını dile getiren Erdoğan, bu sayede 190 trilyon liralık ÖTV muafiyetinin sağlandığını bildirdi. 
     Erdoğan, taşımacılıkta ise vatandaşların cebine, yapılan indirimlerle 93 trilyon liralık katkı sağlandığını söyledi. 
     Hükümet olarak denizcilik sektöründe yaptıkları icraatları da anlatan Erdoğan, sektöre her türlü desteği vermeye devam edeceklerini bildirdi. 
     Erdoğan, konuşmasını şöyle sürdürdü 
     ''Devlet olarak biz artık şu anlayışı yerleştirdik, yerleştiriyoruz biz ticaretle uğraşan bir devlet değil, artık biz ekonominin içinde o mücadeleyi sürdüren devlet anlayışını kabul etmiyoruz. Biz ticaretle uğraşmayacağız, tüccarlığı halkımız, vatandaşımız yapacak. Bizim görevimiz sadece ufuk göstermektir, denetlemedir, düzenlemedir. Ülkenin imkanlarının rantable olarak kullanılmasını sağlamaktır.'' 
     
     DEVLET BÜROKRASİSİ 
     Erdoğan, zaman zaman devlet bürokrasisinden şikayet edildiğini, bu fikre kendisinin de katıldığını belirterek, bürokratların problem çözmeyi sevmediklerini söyledi. 
     Tayyip Erdoğan, bürokratların hep engel getirdiğini ve bu işi çok iyi başardıklarını dile getirerek, şöyle devam etti 
     ''Temel felsefeleri de bugün git, yarın gel anlayışıdır. Bunun çilesini biz de çok çektik. Bu acıyı çekmiş bir insan olarak söylemek zorundayım. Peki, Başbakan olunca çözdün mü bu işi Hayır, çözemedik. Hafifletmeye başladık. Çözemezsiniz, zor. ABD'ye gidin, orada da bürokratik oligarşiyi anlatırlar. Avrupa'da da bürokratik oligarşiyi görürsünüz. Her yerde bu var. Bunu hazırlayan sebeplerden biri de halk ve işadamlarının kendisidir. Neden Hakkı olmayanı hak edinme gayreti içine girerler. Bürokratı güçlü hale getirirler.'' Erdoğan, bugün Yatırım Danışma Konseyi toplantısına katıldığını da hatırlatarak, şöyle devam etti 
     ''Türkiye iyi bir sıçramayı yakalamış durumda. Ama rehavet yok, tembellik yok. Aynı azim ve kararlılıkla bu yolda yürüyeceğiz. Aranan kaynak Türkiye'de var. Yeter ki biz kendimize engel olmayalım. İlgili ilgisiz konularla Türkiye'ye gündem getirmeyelim. Mesele budur. Bizim yapacak çok işimiz var. Bunlarla uğraşmıyoruz. Hiç alakası olmayan şeyler. Bayram değil seyran değil öyle gündeme maddeler düşüyor. Bunlarla lütfen Türkiye'yi meşgul etmeyelim. Türkiye'nin dört bir yanını huzur, mutluluk ülkesi haline getirmek istiyoruz.'' Başbakan Erdoğan, konuşmasının ardından kurdeleyi keserek, limanın açılışını gerçekleştirdi. 
     Erdoğan, daha sonra mini araçla, limanda demirli ''Saffet Ulusoy'' adlı ro-ro gemisini gezdi. 240 treyler kapasiteli ro-ro gemisinin İtalya'nın Trieste Limanı'na hareket edeceği öğrenildi. 
     Bu arada, Başbakan Erdoğan, tören alanına, Kıyı Emniyeti ve Gemi Kurtarma İşletmeleri Genel Müdürlüğü'ne ait bir botla, Maliye Bakanı Kemal Unakıtan ve Ulaştırma Bakanı Binali Yıldırım ile birlikte geldi. 
     
</TEXT>
</DOC>
