<DOC>
<DOCNO> 346352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko26.html </URL>
<DATE> 2005/05/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Turkcell, ilk 3 ayda 128 milyon dolar kar etti... 
</HEADLINE>
<TEXT>

     Turkcell, yılın ilk çeyreği için 128 milyon dolar net kar açıkladı. 
     Turkcell Genel Müdürü Muzaffer Akpınar, şirketin ilk 3 aylık faaliyet sonuçlarına ilişkin düzenlediği basın toplantısında, Turkcell’in gerek pazar payı, gerekse yeni abone alımı açısından mobil iletişim sektöründeki lider konumunu ve istikrarlı büyümesini sürdürdüğünü söyledi. 
     Akpınar’ın açıklamasına göre, yılın ilk çeyreğinde şirketin abone sayısı 900 bin artışla 24.3 milyona ulaştı. Abonelerin 19.1 milyonunu ön ödemeli, 5.2 milyonunu faturalı hat aboneleri oluşturdu. Abone başına düşen dakika kullanımı 59.6 dakika, abone başına elde edilen bileşik aylık gelir 12 dolar oldu. 
     Şirket ilk çeyrekte 898 milyon dolar gelir elde etti. Amortisman, faiz ve vergi öncesi kar 394 milyon dolar, net kar 128 milyon dolar olarak gerçekleşti. 
     Abone kayıp oranı, geçen yılın ilk çeyreğine göre azalarak yüzde 2.5 olarak belirlendi. 
     Muzaffer Akpınar, ekonomideki stabiliteyi herkesin hissettiğini, müşteri güven endeksindeki pozitif seyri izlediklerini belirtti. 
     Akpınar, pazardaki büyümenin devam edeceği görüşünü dile getirdi. 
     Turkcell Genel Müdürü Akpınar, ciro artmasına rağmen vergilendirmenin etkisi ile net karın geçen yılın ilk çeyreğiyle hemen hemen aynı kaldığını vurguladı. 
     
     500 MİLYON DOLARLIK YATIRIM YAPACAK 
     Muzaffer Akpınar, bugüne kadar 4.1 milyar dolar yatırım yapan Turkcell’in, uluslararası yatırımlarının dışında sadece Türkiye’de bu yıl 500 milyon dolar yatırım planladığını açıkladı. 
     Akpınar, şirketin Mart sonu itibariyle Türkiye coğrafyasının yüzde 75’ini, nüfusun ise yüzde 96’sını kapsama altına aldığını duyurdu. 
     Akpınar, uluslararası alandaki faaliyetleri hakkında bilgi verirken, yüzde 41.45 oranında paya sahip oldukları Fintur’un Azerbaycan, Kazakistan, Gürcistan ve Moldova’da kazandığı 337 bin net yeni abonesi ile toplam abone sayısının 31 Mart 2005 tarihi itibariyle 4.2 milyona ulaştığını bildirdi. 
     Akpınar, dolaylı iştirakleri olan Astelit Life markası ile Ukrayna’da 1 Şubat 2005 tarihi itibariyle operasyonlara başlandığını, sermaye artışı sonrası şirketteki hisselerinin yüzde 52.35 olduğunu bildirdi. 
     Genel Müdür Akpınar, daha sonra soruları yanıtladı. 
     
</TEXT>
</DOC>
