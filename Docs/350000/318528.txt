<DOC>
<DOCNO> 318528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko18.html </URL>
<DATE> 2005/02/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
En pahalı yağ, fındık yağı... 
</HEADLINE>
<TEXT>

     Fındık fiyatlarının artması nedeniyle fındık yağı fiyatları da yükseldi. Fındık yağı Türkiye'nin en pahalı yemeklik yağı oldu. 
     Ordu Yağ Sanayi Pazarlama Müdürü Hasan Ergün, AA muhabirine yaptığı açıklamada, fındık fiyatlarının yükselmesine bağlı olarak ürettikleri fındık yağının da artış gösterdiğini söyledi. 
     Ergün ''Nisan ayında fındık bahçeleri soğuktan zarar görünce fındık fiyatları da hızla yükselmeye başladı. Geçen yıl 2 YTL olan ham fındık yağının kilosu 7 YTL'ye kadar çıktı. Dünyadaki fındığın yaklaşık yüzde 75'i ülkemizde üretildiği için dışardan fındık ithal etme şansımız da yok. Hammadde fiyatlarındaki anormal fiyat artışı, ürettiğimiz fındık yağının fiyatını da yükseltti'' dedi. 
     Ergün, fındık yağının, tekli doymamış yağ asidi olan oleyik asit bakımından en zengin yağ çeşitlerinden birisi olduğunu da kaydederek, ''Bild dergisinde yayımlanan haberde, fındık yağının, işlevini tamamladıktan sonra vücuttan en kısa sürede atılan yağ olduğu belirtiliyor. Fındık fiyatları yeniden düşerse fındık yağı fiyatları da gerileyecektir'' diye konuştu. 
     Kayseri'de marketlerde satılan 5 litrelik yağlardan bazılarının fiyatları, fındık yağı 45.5 YTL, zeytinyağı 28.0-41.0 YTL, mısıryağı 14.9 YTL, ayçiçekyağı 12.25-12.5 YTL arasında değişiyor. 
     Türkiye'de üretilen yağlar içinde, fındık yağı, sızma zeytinyağından ve tereyağından bile pahalı fiyata satılıyor. Önceki yıl 465 bin ton olan yıllık fındık rekoltesinin, geçen yıl 330 bin tona düşmesi nedeniyle de kavrulmuş iç fındık, market ve kuruyemişçilerde kilosu 25 milyon liraya müşteriye sunuluyor. 
     
</TEXT>
</DOC>
