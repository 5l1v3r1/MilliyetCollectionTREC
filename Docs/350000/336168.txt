<DOC>
<DOCNO> 336168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun13.html </URL>
<DATE> 2005/04/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Berlusconi yeni hükümetini kurdu... 
</HEADLINE>
<TEXT>

     İtalya'da Başbakan Silvio Berlusconi, genel seçime 1 yıl kala, haftalardır süren siyasi krize son noktayı koyarak bugün yeni hükümetini kurdu. 
     Mayıs 2006'da yapılacak milletvekili genel seçimine kadar kötü giden ekonomiye hayat vermesi beklenen Berlusconi'nin yeni kabinesi, bugün akşam TSİ 19.00'da yemin ederek göreve başlayacak. 
     Yeni hükümette koalisyon ortağı sağ kanat Ulusal İttifak Partisi Genel Başkanı ve Dışişleri Bakanı Gianfranco Fini makamını korurken, Başbakan Birinci Yardımcısı, eski Ekonomi Bakanı Giulio Tremonti oluyor. Ekonomi Bakanı Domenico Siniscalco da makamında kaldı. 
     Yeni kabinede ulaştırma, sağlık, sanayi ve kültür bakanları değiştirildi. 
     İtalya Cumhurbaşkanı Carlo Azeglio Ciampi, dün akşam saatlerinde Quirinale Sarayı'nda görüştüğü Berlusconi'ye, yeni hükümeti kurma görevini vermişti. 
     Berlusconi, cumhurbaşkanlığı köşkü çıkışında gazetecilere yaptığı açıklamada, ''Hükümeti kurma görevini hızla tamamlamayı umuyorum. Yeni kabinenin Cumhurbaşkanı huzurundaki yemin merasimi de muhtemelen yarın tamamlanmış olur. Güvenoyunuysa gelecek hafta halletmeyi hedefliyorum'' demişti. 
     Siyasi kaynaklar, yeni hükümetin güvenoyu işleminin Mecliste salı günü, senatodaysa perşembe günü yapılabileceğini belirtti. 
     
</TEXT>
</DOC>
