<DOC>
<DOCNO> 327475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo04.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in listesi hazır 
</HEADLINE>
<TEXT>


Trabzonspor, Şenol Güneş'in isteği takviye listesini oluşturdu. Her mevki için alternatifli üçer isim tespit edildi. Güneş, Gökdeniz ve Fatih dışında kalan oyuncular için de iyileştirme istedi 

ADNAN SUNGUR 


Futbolcu izlemek için Polonya'ya giden Trabzonspor Teknik Direktörü Şenol Güneş, yönetimden en az 3 yıldız oyuncu isterken, gelecek vaad eden 3-4 genç isim de Bordo - Mavililer'e katılacak. 
Gelecek sezon kadroda her mevki için aynı özellikte ikişer oyuncu bulundurmanın hesaplarını yapan Karadeniz ekibinde teknik heyet ihtiyaç duyulan mevkiler için alternatifli üçer isim tespit etti. Bu isimlerden en az biri kadroya dahil edilecek. 
Geçen sezon Ukrayna'nın Shakthar Donetsk takımının bonservisine 4 milyon 250 bin dolar önerdiği Tolga Seyhan, yine yurt dışından benzer teklif gelmesi ve kendisinin de, "Gitmek istiyorum" demesi halinde gönderilecek. Güneş ayrıca Gökdeniz ve Fatih dışındaki futbolcular için gelecek sezon iyileştirme yapılmasını istedi. 

Toz aldılar 

Trabzonspor, Ankaraspor hazırlıklarını dün Antrenör İhsan Derelioğlu nezaretinde sürdürdü. 
Dar alanda pas çalışması sırasında birbirlerine bacak arası atmaya çalışan futbolcular, bunu gerçekleştiren arkadaşlarının kramponlarını silerek sevinç gösterisi yaptı. Yattara önce Celaladdin'in kramponunu silerken, daha sonra Mehmet Yılmaz da İbrahim Yattara'nın ayakkabılarını sildi. 
Bordo-Mavililer, öğleden sonra da PAF Takımı ile bir hazırlık maçı yaptı. 

Aferin size gençler 

Trabzonspor alt yapısında yer alan ve derslerinde başarı gösteren 8 sporcu ödüllendirildi. Yönetici Nejdet Birinci Yetkin Demir, Emrah Şen, Remzi Üstün, Yunus Emre Haliloğlu, Emre Yaşar, Ali Köse, Uğur Sanal ve Müslüm Duran'a küçük futbol topu içinde saat verdi. 

Petkoviç gitmedi 

Avustralya Milli Takımı'na davet edilen Trabzonspor'un başarılı file bekçisi Petkoviç, affını istedi. 20'şer saat süren gidiş ve dönüş yolculuğu nedeniyle programının sıkıştığını öne süren tecrübeli futbolcu, "Ligde kritik günler yaşıyoruz. Yorgunluk performansımın düşmesine neden olabilir. Bu nedenle affımı istiyorum" dediği öğrenildi. 

Panoromik kamera 

Şenol Güneş, Avni Aker Stadı'na, tüm sahayı gösterebilecek geniş açı bir kamera sistemi kurulmasını istedi. Futbolcuların 90 dakika boyunca hareketlerini tespit edecek olan Bordo - Mavililer, karşılaşmanın ardından bu görüntüleri izleyecek. Teknik Direktör Güneş, toplantılarda bunları futbolculara izletip, hataları anlatacak. Bu teknolojinin yerleştirilmesi için Belçika'dan uzmanların Trabzon'a geleceği kaydedildi. 


</TEXT>
</DOC>
