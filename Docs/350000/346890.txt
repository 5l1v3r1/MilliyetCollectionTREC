<DOC>
<DOCNO> 346890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/guclu.html </URL>
<DATE> 2005/05/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümet ne yapmaya çalışıyor 
</HEADLINE>
<TEXT>


AKP iktidarı, çelişkiler yumağı olmaya devam ediyor. Neredeyse her icraatı, bir diğerini gölgeler nitelikte. 
Bir yandan okuma yazma seferberliği başlatıyor, öte yandan çocuklarını okula göndermeyenlere yönelik caydırıcı önlemleri, asgariye indiriyor. Bir yandan dini eğitim ehil ellerde yapılmalı diyor, öte yandan kaçak Kuran kurslarına prim veriyor. AKP'nin değiştiğine inananlar ya da inanmaya çalışanlar, benzeri daha pek çok şokla karşılaşacaklar. Gidişat onu gösteriyor. Kaçak Kuran kursları açanlara, hapis cezası yerine, uygulanırlıktan uzak para cezası getirilmesi yöntemi, bir ilk değil. İktidara geldikleri ilk günlerde yaptıkları icraatlardan birisi de çocuklarını okula göndermeyenlere yönelik hapis cezasını, paraya çevirmek oldu. Ama bugüne kadar, ne bu durumdaki çocuklar okula gönderildi ne de herhangi bir cezai müeyyide uygulanabildi. 
Çağdaş eğitim kurumlarına karşı olan kafaların söylemi hep aynı Çocuğumu okula göndermiyorum. Param yok. Cezayı da ödemiyorum. Varın gelin ne yapacaksanız yapın 
Adeta devletle alay ediyorlar. Sonuç Devletin acizliği. Kimin sayesinde Hükümetlerin .. 
Şimdi benzer uygulama, kaçak Kuran kurslarında yaşanacak. On binlerce resmi Kuran kursu varken, kaçakları açılacak. Sağlıklı ortamlardaki Kuran kursları yerine merdiven altlarında eğitim verilmeye çalışılacak. Her tarikat, her cemaat ya da her kafasına esen Kuran kursu adı altında başka faaliyetlerin içerisine girecek. Başbakan Erdoğan, Kuran öğretimine karşı çıkmayız diyor. Kimse de bunu kendisinden beklemiyor. Çocuklarımız elbette Kuran öğrensinler. Ama eğer Türkiye bir hukuk devletiyse, her şey yine hukuk kuralları çerçevesinde olmalıdır. Aksi takdirde ortaya çıkacak kaosun faturası ağır olur. 
Okul ve Kuran kursları, birbirinin alternatifi olmamalıdır. Eskiden, okullar kapandığında isteyen aileler, çocuklarını, müftülüklerin açtıkları Kuran kurslarına gönderirdi. Hiç de sıkıntı yaşanmazdı. Ama şimdi yatılı Kuran kursları çıktı. Çocuklar, okul yerine oraya gönderiliyor. Oysa Anayasa ve yasalar çok net. Önce temel eğitim diyor. 8 yıllık zorunlu eğitimini tamamlamayan hatta hiç okula gitmeyen çocukların devam edeceği Kuran kursları sıkıntı yaratır. Hükümet, bu konuda kendi bindiği dalı kesiyor. Kuran öğrenimine destek çıkayım derken onları hedef haline getiriyor. 
Nasıl ki arka bahçe söylemleri imam hatip liselerine fazlasıyla zarar verdiyse, şimdi hapis cezalarının paraya dönüştürülmesi de okullaşma oranı ve Kuran kurslarına zarar verecektir. 
Hapis cezası ağır bir yaptırım diyenlere, Batılı ülkelerdeki uygulamaları hatırlatmakta yarar var. AB ülkelerinde, çocuğunu okula göndermeyen ailenin elinden ya çocuklarının sorumluluğu alınıyor ya da hapse atılıyor. Daha birkaç ay önce, bu yüzden iki anne İngiltere'de hapse atıldı. 
Hapis cezası, nereden bakarsanız bakın hiç hoş bir uygulama değil. Ama çocuklarımızın gelecekleri de çok önemli. Yaşam hakkından sonra en önemli hakkın, eğitim hakkı olduğu dikkate alındığında, onu zaafa uğratacak her türlü yanlışa dur demek gerekiyor. Yasaların bu kadar sert olması bu yüzden. 
Daha önce de birkaç kez yazdım. Çocuklarımıza en büyük kötülüğü, iyilik olsun diye ya biz anne babalar yapıyoruz ya da siyasetçiler yapıyor. İmam hatiplerin önünü açacağız derken, tüm meslek liselerini, elbirliği ile bitkisel hayata soktuğumuzu sakın unutmayalım. 
Özetin özeti Hükümet aklıyla değil, duygularıyla icraata devam ediyor .. 



</TEXT>
</DOC>
