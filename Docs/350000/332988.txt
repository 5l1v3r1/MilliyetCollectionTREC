<DOC>
<DOCNO> 332988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy33.html </URL>
<DATE> 2005/04/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Serdar Denktaş Talat, çözümü halka net bir şekilde anlatmalı... 
</HEADLINE>
<TEXT>

     KKTC Dışişleri Bakanı, Başbakan Yardımcısı ve Demokrat Parti DP Genel Başkanı Serdar Denktaş, Başbakan, Cumhuriyetçi Türk Partisi CTP Genel Başkanı ve cumhurbaşkanı adayı Mehmet Ali Talat'ın, ''çözüm'' sözcüğünün arkasına saklanmadan kafasındaki çözüm parametrelerini net bir şekilde halka anlatması gerektiğini söyledi. 
     Serdar Denktaş, DP'nin cumhurbaşkanı adayı Mustafa Arabacıoğlu ile düzenlediği yemekli basın toplantısında, Talat'ın, son günlerde verdiği bazı demeçlerini eleştirdi. 
     Talat'ın cumhurbaşkanlığı seçimini ''referandum'' olarak niteleyerek halktan oy istediğini kaydeden Denktaş, ''Referandum ise sorusu nedir Bu seçim referandum değil, cumhurbaşkanlığı seçimidir'' dedi. 
     Serdar Denktaş, seçim referandum ise Türkiye'nin garantisinin devamı, Türkiye'den gelen vatandaşların çözümden sonra da adada kalıp kalmayacakları, iki kesimliliğin ve siyasi eşitliğin olup olmayacağının ortaya konulması gerektiğini belirtti. 
     ''Bunlar yoksa, bu referandum değil ancak cumhurbaşkanlığı seçimidir'' ifadesini kullanan Serdar Denktaş, Talat'ın, kafasındaki çözüm parametrelerinin ne olduğunu net bir şekilde halka anlatması gerektiğini söyledi. 
     Başbakan Talat'ın, ''seçimlerden sonra BM Genel Sekreteri Kofi Annan'a girişim yapması için çağrıda bulunacağını'' söylediğine de işaret eden Denktaş, bu konunun hükümet içinde görüşülmediğini kaydetti. 
     
     ''SEÇİM İKİ TURLU OLACAK'' 
     Cumhurbaşkanlığı seçiminin iki turlu olacağına inandığını dile getiren Denktaş, DP'nin adayı Arabacıoğlu'nun, ''halkın bütününü kucaklayan, halkı ayırmayan, içten ve samimi olduğunu'' söyledi. Denktaş, bir soru üzerine, köy ziyaretlerinde Arabacıoğlu'na gösterilen ilgiye bakarak, seçimin ikinci tura kalacağına inandıklarını belirterek, ''Gezdiğimiz her yerde Arabacıoğlu'na büyük sempati var. Temennimiz, bu sempatinin, dünyanın Kıbrıs Türküne gösterdiği kuru sempati gibi kalmaması'' dedi. 
     KKTC'nin cumhurbaşkanı seçeceğini ve görüşmecinin kim olacağına parlamenter sistemde meclisin karar vereceğini kaydeden Denktaş, bir soru üzerine, cumhurbaşkanın görüşmelerin dışında kalmayacağını, görüşmecinin kim olacağına geçen seçimde halkın işaret ettiğini söyledi. 
     Denktaş, ''CTP'nin 'statükoyu yıkacağım' diye yola çıktığını, ancak statükoyu devralmaya hazırlandığını'' kaydetti. 
     Kıbrıs sorununun çözümünün tek alternatif olmadığının kabul edilmesi gerektiğini ifade eden Serdar Denktaş, dünyanın tutumu nedeniyle Rum yönetimi lideri Tasos Papadopulos'un iyice geriye çekilerek uzlaşma niyetinde olmadığını gösterdiğini ve yerinden kımıldamadığını kaydetti. 
     Serdar Denktaş, Papadopulos'un, Kıbrıs Türklerinin, Rumların istediği çözüme yaklaşmasını beklediğini, Papadopulos'un çözüm modelinde Türkiye'nin garantisinin, iki kesimliliğin ve siyasi eşitliğin olmadığını, hiçbir Kıbrıs Türkünün bunu kabul etmeyeceğini vurguladı. 
     DP Genel Sekreteri Mustafa Arabacıoğlu da propaganda çalışmalarında ''kurumlaşmış devlet yapısını öne çıkardıklarını ve çözüm konusunda alternatifsiz olmadıklarını anlattıklarını'' söyledi. 
     Propaganda çalışmaları sırasında rahatsızlandığını ve ''Doktor nasıl hasta olur'' sorusuna muhatap olduğunu belirten Arabacıoğlu, Annan planının sunulduğu 11 Kasım 2002'den bu yana yoğun çalışma temposu içinde olduğunu ve görevine kendisini fazla kaptırdığını, bu nedenle ufak bir rahatsızlık geçirdiğini söyledi. 
     
</TEXT>
</DOC>
