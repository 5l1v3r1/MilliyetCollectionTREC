<DOC>
<DOCNO> 341555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy21.html </URL>
<DATE> 2005/05/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türk-İş Genel aşkanı Krueger gelsin 350 YTL ile Çorum'da yaşasın 
</HEADLINE>
<TEXT>

     Türk-İş Genel Başkanı Salih Kılıç, Uluslararası Para Fonu IMF Birinci Başkan Yardımcısı Anne Krueger’in, "Türkiye’de yüksek asgari ücret, kayıtdışılığı tetikliyor" açıklamasına tepki göstererek, "Krueger gelsin 350 YTL ile Çorum’da yaşasın" dedi. 
     Türk-İş Çorum temsilciliğini ziyaret eden Kılıç, burada gazetecilere yaptığı açıklamada, Türkiye’de açlık sınırının 520 YTL olduğunu, asgari ücretin ise bu rakamın altında kaldığını ifade ederek, bu duruma rağmen Krueger’ın asgari ücretin yüksek olduğu yönünde açıklama yapmasının doğru olmadığı söyledi. 
     "Krueger gelsin asgari ücretle Çorum’da yaşasın, asgari ücretin fazla olup olmadığına o zaman karar versin" diyen Kılıç, Krueger’ın çalışanların mutfağına müdahale etme hakkının olmadığını söyledi. 
     Kılıç, hükümetin, Türkiye’nin iç meselelerine yapılan bu müdahaleye sessiz kaldığını öne sürerek, bundan rahatsızlık duyduklarını ifade etti. 
     Kamu işçilerine verilecek ücret konusunda hükümetle yaptıkları görüşmelerin sürdüğünü bildiren Kılıç, "Türk-İş olarak işçinin hakkını sonuna kadar savunacağız" dedi. 
     Kılıç daha sonra, "Genel Sağlık Sigortası" konulu toplantıya katılmak üzere Samsun’a gitti. 
     
</TEXT>
</DOC>
