<DOC>
<DOCNO> 304805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/spo06.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda yardım yarışı 
</HEADLINE>
<TEXT>


Spor dünyası, tsunami felaketinin yaralarını sarmak için adeta birbiriyle yarışıyor. FIFA-UEFA yardım maçı yapacak. Ünlü tenisçiler raketlerini satıyor. Holyfield ise bizzat Sri Lanka'ya gitti 


GÜNEYDOĞU Asya'daki tsunami felaketi mağdurları için Türkiye Futbol Federasyonu geç de olsa harekete geçerken, uluslararası spor dünyası da yardım yarışını sürdürüyor. 2 milyon dolar bağışlayacağını açıklayan FIFA, UEFA ile ortak bir yardım maçı da organize edileceğini duyurdu. Şubat ayındaki maç, Avrupa'nın büyük statlarından birinde oynanacak. 
ÜNLÜ tenisçiler de raketlerini satışa çıkararak yardım kampanyasına destek verdiler. Hong Kong Şampiyonlar Turnuvası final maçı öncesi, geçen yılın Rusya ve Wimbledon şampiyonu Maria Sharapova'nın raketi yaklaşık 67 bin dolara alıcı bulurken, Venus Williams'ın kullandığı raket de 51 bin dolara satıldı. Toplam yardım geliri ise 205 bin dolara ulaştı. 
AĞIR sıklet boks eski şampiyonu Evander Holyfield da felaketzedeler için toplanan yardımların dağıtılmasına bizzat katılmak için Sri Lanka'ya gitti. Yufka yürekli demir yumruk, felakete kadar bu ülkenin adını bile duymadığını belirterek, ünlü ve etkin insanları yaşanan trajediye seyirci kalmayıp yardımlara katılmaya çağırdı. 


</TEXT>
</DOC>
