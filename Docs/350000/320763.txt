<DOC>
<DOCNO> 320763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo37.html </URL>
<DATE> 2005/03/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İbrahim Kutluay, 100. yılda Fenerbahçe'de şampiyonluk yaşamak istiyor 
</HEADLINE>
<TEXT>

     Basketbol yaşamını Yunanistan'ın Panathinakios BSA Atina takımında sürdüren milli oyuncu İbrahim Kutluay, taraftarı olduğu Fenerbahçe'de 100. yılda şampiyonluk yaşamak istiyor. 
     İbrahim Kutluay, A.A muhabirine yaptığı açıklamada, kariyerinde çok büyük başarılar yaşadığını, ancak Fenerbahçe ile şampiyonluk yaşamadığını vurgulayarak, ''Fenerbahçe ligde şampiyonluğu, Avrupa'da da başarıyı hedefleyen bir kadro kurar ve beni de isterse, her zaman elimden gelen fedakarlığı yaparım. Fenerbahçeli olarak 2007'de, 100. yılımızda basketbolda şampiyon takımdan olmaktan mutluluk duyarım'' diye konuştu. 
     Antrenör Aydın Örs ile birlikte Fenerbahçe'ye basketbolda canlılık geldiğini belirten İbrahim, takımın şu anda iyi gittiğini söyledi. 
     İbrahim, NBA Ligi deneyiminden sonra Atina'da mutlu olduğunu ifade ederek, şöyle devam etti 
     ''NBA'e, oynama sözü alarak gitmiştim. Ancak takımım sezona çok iyi başladı. Şampiyonluk hesaplarının yapılmasıyla birlikte diğer oyuncular çok fazla oynama süresi aldı. Oynamadığım için dönmeye karar verdim. Şu anda çok mutluyum. Atina'da bildiğim bir ortam var. Çok çabuk adapte oldum.'' 
     
     ''ÜLKERSPOR, SÖZLEŞMEMDE DEĞİŞİKLİK İSTEDİ'' 
     Kutluay, Ülkerspor Kulübü yönetiminin 4 yıllık sözleşmesinde değişiklik istediği için NBA'den gelen öneriyi kabul ettiğini kaydetti. 
     Ülkerspor'dan ayrılışıyla ilgili sezon sonunda bir açıklama yapacağını vurgulayan Kutluay, ''4 yıllık bir anlaşmam vardı. Sözleşmemin her zaman arkasında kaldım. Kendileri sözleşmemde değişiklik istedi. Kabul etmedim ve NBA'den gelen teklifi değerlendirdim. Eğer sözleşmemle devam etmek isteselerdi Ülkerspor'da oynuyor olacaktım'' diye konuştu. 
     Bu arada İbrahim Kutluay, kız arkadaşı Demet Şener ile birlikte AEK Atina maçı için Atina'da bulunan Efes Pilsen kafilesini kaldıkları otelde ziyaret etti. 
     
</TEXT>
</DOC>
