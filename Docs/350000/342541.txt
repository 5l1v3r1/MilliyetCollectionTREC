<DOC>
<DOCNO> 342541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy16.html </URL>
<DATE> 2005/05/14/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Başbakan Erdoğan "Cehaleti ayaklarımızın altına almaya mecburuz" 
</HEADLINE>
<TEXT>

     Başbakan Recep Tayyip Erdoğan, ülkenin dört bir yanını okullarla donatacaklarını ve bu ihtiyacı süratle gidereceklerini söyledi. 
     Başbakan Erdoğan "1. GAP İş ve Yatırım Forumu"nun ardından beraberindeki Devlet Bakanı ve Başbakan Yardımcısı Abdullatif Şener, Milli Eğitim Bakanı Hüseyin Çelik, Kültür ve Turizm Bakanı Atilla Koç ile Şanlıurfa Valisi Şemsettin Uzun’u makamında ziyaret etti. 
     Erdoğan daha sonra Karaköprü Beldesi’nde işadamı Kadir Has tarafından yaptırılacak olan 18 derslikli Mete Has İlköğretim Okulu ile Yenişehir Semti’nde işadamı Hüsnü Özyeğin tarafından inşa edilecek 200 yataklı Dilnihat Özyeğin Kız Öğrenci Yurdu’nun temel atma 
     törenlerine katıldı. 
     Erdoğan törenlerde yaptığı konuşmada, Şanlıurfa’nın son yıllarda büyük bir gelişme içerisinde olduğunu ve çağdaşlaşma yolunda ilerlediğini söyledi. 
     Bugün Harran Üniversitesi’ni ilk kez görme fırsatını bulduğunu, bu üniversitenin tüm fakültelerin oluşması ve sosyal donatlarının tamamlanmasıyla sadece Türkiye’nin değil, belki de Balkanların ve Avrupa’nın müstesna üniversitelerinden biri olacağını ifade eden Erdoğan, şöyle konuştu 
     "Şanlıurfa’nın ilçe ve beldelerinde hatta köylerinde derslikleri azami 30 öğrenci ve günde tek tedrisata geçirmenin fırsatını yakalamamız lazım. En kısa zamanda taşımalı sistemi ortadan kaldırıp, bir an önce eğitim sistemini yavrularımızın ayaklarının altına götürmemiz lazım. 
     Eğitim bizim için olmazsa olmazdır. Son 2 yıldır Türkiye Cumhuriyeti’nin bütçesinin birinci sırasına Milli Eğitim Bakanlığı bütçesi geçmiştir. Bu eğitime verdiğimiz önemdir. Ülkenin dört bir yanını okullarla donatacağız. Bu ihtiyacı süratle gidereceğiz. Önceki yıllarla mukayese edilmeyecek hızla okulların yapımı devam ediyor. 
     Geri kalmış bölgelerimizi bu okullarla ayağa kaldıracağız. Muasır medeniyetler seviyesinin üstüne çıkacaksak böyle çıkacağız. Cehaletle muasır medeniyetler seviyesinin üstüne çıkılmaz. Cehaleti ayaklarımızın altına almaya mecburuz. 
     Cumhuriyet tarihinde ilk defe TÜBİTAK’a sadece araştırma ve geliştirme çalışmalarında kullanılmak üzere 450 trilyon lira ayrılmıştır. Bunun sebebi üniversitelerimizi daha hareketli hale getirsin, öğretim üyelerinin yeni çalışmalarını değerlendirsin." 
     
     "NETİCE İSTİYORUM..." 
     İşadamı Kadir Has’ın yaptırdığı okul sayısını 30’a çıkaracağını, Türkiye’nin bu tür insanlara çok ihtiyacı bulunduğunu kaydeden Erdoğan, konuşmasını şöyle sürdürdü 
     "Biz bir vakıf medeniyetinin çocuklarıyız. Kadir Has bey bu tür yatırımlarla kendisini kalıcı kılmıştır, kılmaya devam edecektir. 
     Burada 18 derslikte yavrularımız tahsillerini yapacak. İlk etapta çift tedrisat düşünürsek yaklaşık bin 500 öğrenci okuma imkanı bulacak. 
     Sevgili öğrenciler sizlerden başarı istiyoruz. Sadece okumak yetmiyor. Okuduğunuzu iyi düşüneceksiniz. Sadece düşünmek yetmiyor. 
     Düşündüğünüzü muhakkak uygulamaya sokacaksınız. O da yetmiyor. Bir dördüncüsü muhakkak neticelendireceksiniz. Eğer neticelendiremeseniz diğerlerinin hiç bir anlamı yok. Bazı yazarlar bu hafta oynanan Galatasaray-Fenerbahçe maçını yorumlarken ’Fenerbahçe ayağında daha çok top tuttu. Sahada daha hakim gözüktü’ dedi. Ama neticeye bak, 5-1 yenildi. Demek ki olay neticedir. Öğrencilerden netice istiyorum." 
     
     "1.5 KATRİLYON LİRA DESTEK" 
     Önceki hükümetler döneminde eğitime yatırım yapanların bunun yüzde 5’ini gidere sayabildiğini, çıkarmış oldukları kanunla yatırım 
     yapanların yaptığının yüzde 100’ünü gidere sayabildiğini vurgulayan Başbakan Erdoğan, "Bizim derdimiz bağcıyla değil. Üzümü yiyelim hep beraber. Hayırsever önce vergisini versin, biz okul yapalım derdinde değiliz. Yeter ki okul hızla yapılsın. Bu adımları attık. Bu süre içinde 1.5 katrilyon lira hayırsever ve kurumlarımızdan destek geldi. Bunu sağlıkta ve kültürde de yaptık. Bunu artırarak devam ediyoruz" dedi. Başlattıkları "Haydi Kızlar Okula Kampanyası" sayesinde 150 bin kızın okula başladığını bildiren Erdoğan, "700 bin civarında bundan mahrum olan yavrularımız var. Bunların ilim irfan sahibi olmasını istiyoruz. Birçok sıkıntımız var. İnanıyorum ki toplumsal mutabakat nasıl varsa kurumsal mutabakatların sağlanmasıyla bütün bunlar aşılacaktır" şeklinde konuştu. Erdoğan, Telekom A.Ş’den finansmanı sağlanmak üzere Türkiye genelinde yapılacak 50 okuldan 2’sinin Şanlıurfa ve Siverek’te yapılacağını söyledi. Siverek, Viranşehir ve Suruç ilçelerinin enerji konusunda sıkıntısının giderilmesi için yeni hatların 3 ay içinde tamamlanacağını kaydeden Erdoğan, Suruç’un "Sulama Projesi"nin yapım ihalesinin 20 günde tamamlanacağını sözlerine ekledi. 
</TEXT>
</DOC>
