<DOC>
<DOCNO> 335787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yasam/ayas.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son ders veda 
</HEADLINE>
<TEXT>


Yeni Bütçe Kanunu nedeniyle konservatuvardaki görevine veda eden Prof. Dr. Alaeddin Yavaşça'nın öğrencileriyle son dersinde hüzün vardı 

Ümran Avcı 

İstanbul Teknik Üniversitesi İTÜ Türk Musikisi Devlet Konservatuvarı Öğretim Üyesi Prof. Dr. Alaeddin Yavaşça, dün son dersini verdi. 
'Emeklilerin sözleşmeli olarak ikinci bir işte görev almalarının sona erdirilmesi ve yaş haddi' nedeniyle görevine veda etmek zorunda kalan Yavaşça, duygularını "Vücudumdan bir organımın zorla çıkarılması gibi" sözleriyle özetledi. 
6 numaralı sınıfta, yaşam tecrübelerini paylaştı Yavaşça. Diğer sınıflardan gelen ney, piyano, kanun sesleri eşliğinde "İnşallah bu toplumun güvenilecek insanlarından olursunuz" diyerek tamamladı konuşmasını. Pastalar kesildi. Hatıra fotoğrafları çekildi. "Bize çok emeğiniz oldu hocam" diyen öğrenciler, sırayla elini öptüler Yavaşça'nın... 


'Toprakla uğraşacağım' 
Sonra bütün öğrenciler çıktı sınıftan. Yavaşça da bizimle duygularını paylaştı "Bir aile reisinin çocuklarından ayrılması kadar zor. Buralara yakın bir köyde çiftliğim var. Orada hayvanlar ve toprakla uğraşacağım. Kurucusu olduğum okuldan ayrılmak durumundayım ve bu bana vücuttan zorla çıkarılan bir organ hissi veriyor." 
Ve sonunda Yavaşça, kurucu üyesi olduğu, 15 yıl çalıştığı okulun koridorun-da yürüdü sessiz adımlarla hiç konuşmadan... Sonra binadan çıktı. Merdivenleri ağır ağır indi. Son kez ardına baktı, sessiz bir vedayla elini kaldırıp geçmişini selamladı... 

Tasarrufa takıldılar 

Tasarruf amacıyla Yeni Bütçe Kanunu'nun 25. maddesine eklenen hükme göre, bir sosyal güvenlik kurumunda emeklilik veya yaşlılık aylığı alanların bu aylıkları kesilmeksizin kamuda çalıştırılmasına engel getirildi. Alaeddin Yavaşça, Yıldız Kenter, Haldun Dormen gibi emekli sanatçıların derslere girebilmeleri için, öğretim üyelerine uygulanan 67 yaş sınırını aşmamış olmaları gerekiyor. Söz konusu sanatçıların hepsi de bu yaş sınırının üstünde bulunuyor. 


</TEXT>
</DOC>
