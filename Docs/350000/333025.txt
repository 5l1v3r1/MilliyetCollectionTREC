<DOC>
<DOCNO> 333025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo28.html </URL>
<DATE> 2005/04/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denizlispor Fenerbahçe maçı öncesi moral depolamak istiyoruz 
</HEADLINE>
<TEXT>

     Denizlispor Teknik Direktörü Giray Bulak, Samsunspor'u yenerek, Fenerbahçe maçı öncesi moral depolamak istediklerini bildirdi. 
     Samsunspor'un 30 puanla düşme tehlikesini hisseden takımlar arasında yer aldığına dikkati çeken Bulak, kendilerini zor bir 90 dakikanın beklediğini, her 2 takımın da kazanma isteğinin zevkli ve çekişmeli bir maç izlenmesini sağlayacağına inandığını belirtti. 
     Takımda sakat ve cezalı futbolcu bulunmadığını ifade eden Bulak, ''Rakibimizin cezası nedeniyle maç Ordu'ya alındı. Bu da bizim için bir avantaj olabilir. Bunu değerlendirmek, Samsunspor'u yenerek Fenerbahçe maçı öncesi moral depolamak istiyoruz'' dedi. 
     Bulak, sakatlığı nedeniyle uzun süredir takımdan uzak kalan Kratochvil'in Fenerbahçe maçı öncesi form durumunu görmek için, Samsunspor karşılaşmasında şans verebileceğini sözlerine ekledi. 
     Öte yandan, yeşil-siyahlı futbolcular, Samsunspor maçının hazırlıklarını Gümüşler'deki tesislerde yapılan antrenmanla sürdürdü. 
     
</TEXT>
</DOC>
