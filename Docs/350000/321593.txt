<DOC>
<DOCNO> 321593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur17.html </URL>
<DATE> 2005/03/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
'Sivas Katliamı'nın aranan iki sanığı yakalandı .. 
</HEADLINE>
<TEXT>

     Sivas'ta, 12 yıl önce 37 kişinin ölümüyle sonuçlanan Madımak Oteli yangını olayına karıştıkları gerekçesiyle, haklarında gıyabi tutuklama kararı bulunduğu belirtilen 2 kişinin yakalandığı bildirildi. 
     Sivas Emniyet Müdürlüğü'nden yapılan açıklamada, 2 Temmuz 1993'te 37 kişinin ölümüyle sonuçlanan Madımak Oteli'nin yakılması olayına karıştıkları gerekçesiyle, 1997 yılında Ankara 1 No'lu DGM tarafından gıyabi tevkif müzekkeresi ile aramaya aldırılan ve hakkında 7 yıl 6 ay kesinleşmiş cezası bulunan Z.T ile müebbet hapis cezası bulunan İ.D'nin saklandıkları yerlerin tespit edildiği bildirildi. 
     Sivas Terörle Mücadele Şube Müdürlüğü ekiplerinin savcılıktan aldıkları arama kararı ile yaptıkları operasyonda, üzerinde Süleyman Şahin adına düzenlenmiş sahte kimlik bulunan İ.D. ile Z.T'nin saklandıkları yerde yakalanarak, gözaltına alındıkları kaydedildi. 
     Bu kişilerin emniyetteki sorgu ve işlemlerinin ardından bugün Sivas Cumhuriyet Başsavcılığı'na sevk edilecekleri bildirildi. 
     Sivas'ta 2 Temmuz 1993 yılında Madımak Oteli'nin yakılması sonucu 37 kişi hayatını kaybetmişti. 
     
</TEXT>
</DOC>
