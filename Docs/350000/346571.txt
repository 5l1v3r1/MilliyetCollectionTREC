<DOC>
<DOCNO> 346571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/asiy.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuran öğrenmek suç mu ' 
</HEADLINE>
<TEXT>


Erdoğan, 'kaçak eğitim kurumlarına ceza indirimi' öngören düzenlemenin Kuran kurslarıyla ilişkilendirilmesine tepki gösterdi Kaçak Kuran kursu ifadesi çok çirkin. İsteyen Kuran öğrenir 

KAZAKİSTAN, İSTANBUL Milliyet 


Başbakan Recep Tayyip Erdoğan, yeni TCK'da değişiklik öngören maddeler arasındaki "kaçak eğitim kurumlarına ceza indirimi" getiren düzenlemenin, Kuran kurslarıyla ilgisi olmadığını belirterek, "Kaçak Kuran kursu" ifadesine tepki gösterdi. Erdoğan, "Çok çirkin bir ifade. Bu millet Müslümandır. Kendi kitabı Kuran'ı da rahatlıkla öğrenir" dedi. 
Kazakistan'da temaslarda bulunan Erdoğan, gündüz bu ülkede, akşam da İstanbul'da yaptığı basın toplantılarında, gündeme ilişkin çarpıcı açıklamalar yaptı. Erdoğan, Boğaziçi Üniversitesi'nde tepkilerin ardından ertelenen "Osmanlı Ermenileri" konferansına ilişkin, "Bu ülkenin değerlerine sahip çıkması gereken insanların, afaki yorumlarla değerlendirmeleri bu ülkenin geçmişine saygısızlıktır" yorumunu yaptı. 

Çiçek'in şahsi görüşü 
İstanbul'da yaptığı konuşmada ise, Adalet Bakanı Cemil Çiçek ile TBMM Başkanı Bülent Arınç'ın konferansla ilgili açıklamalarını, "Şahsi görüşleri" diye değerlendiren Erdoğan, Çiçek'in sözleri yüzünden konferansın ertelenmesine gerek olmadığını savundu. 
Erdoğan, yasadışı eğitim kurumlarına ceza indirimini sağlayan önergenin kabul edilmesi konusundaki tartışmalara ilişkin de, "yasadışı değil, kanuna aykırı" düzeltmesini yaparak şunları söyledi 
"Parlamento, toplumsal mutabakata ters düşüyor. Orada, zaman zaman duygusallıklar, ideolojik yaklaşımlar ağır basıyor. Ama ortada bir gerçek var. Yani, az kadar, çoğun hakkının da herhalde bir tarafa konulmaması gerekir. İktidar partisi, önerge ya da yasa teklifinin arkasında duracaktır. Yani o, onu Meclis'ten istediği zaman yanlış oluyor, ama muhalefetin istekleri doğrultusunda olursa, doğru oluyor. 

Mızmız çocuklar gibi 
Bunu neyle tehdit ediyorlar 'Bundan sonra biz Anayasa'yla ilgili bir şey olduğu zaman biz olmayacağız' diyor. Bu da onların takdiri. Eğer burada ülkenin menfaati varsa, siz 'bunu yaparsan varım, bunu yaparsan yokum' dersen bu olmaz. Burada daha önce mutabakat sağlamışsın, ilk adımda müşterek hareket etmişsin, ama ikincisinde 'ben yokum' deyip, çekip, bazen olur ya mızmız çocuklar gibi." 
Erdoğan İstanbul'a dönüşünde de, aynı maddenin Kuran kurslarıyla ilişkilendirilmesine sert tepki gösterdi 
"Kanunun ruhuna aykırı bir şey. Kuran'ı öğrenmeye herhalde kimse suç ifadesini kullanmaz. Müslüman olan bu millet, kendi kitabı Kuran'ı da rahatlıkla öğrenir. Bir defa 'Kaçak Kuran kursları' diye bir kanun maddesi yok. Ortada olan madde Kanuna aykırı eğitim kurumlarıyla ilgilidir. Bu birçok alanda eğitim veren kurumları kapsamaktadır. Bu tür yanlışlarla halkının yüzde 99'u Müslüman olan ülkemizde, kendi kitabını öğrenme konusunda kalkıp da böyle gardlar almayalım. Ondan sonra da kalkıp 'niye İncil ve Tevrat dağıtılıyor' diye bağırmanın anlamı yok." 

'Doğru bulmadım' 
Erdoğan, bir öğrencinin N zım'ın şiirini okuduğu için gözaltına alındığı anımsatılarak, "Siz de şiir okumuştunuz. Bu ne kadar sürecek" sorusuna da şu yanıtı verdi "İnşallah fazla sürmez. Alışacaklar. Ben, aynen o genç gibi şiiri okuyandım. Davranışı doğru bulmadım." 


Kimin eli daha büyük 


Kazakistan'da temaslarda bulunan Başbakan Erdoğan, başkent Astana'da Bayterek Kulesi'ni gezerek Kazak lider Nursultan Nazarbayev'in el izine elini koydu. 
İpek Yolu Türk İhraç Ürünleri Tren Fuarı'nın açılış törenine de katılan Erdoğan, dün akşam İstanbul'a döndü. 



</TEXT>
</DOC>
