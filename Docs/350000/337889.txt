<DOC>
<DOCNO> 337889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur50.html </URL>
<DATE> 2005/04/28/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Uşak ta 145 parça tarihi eser ele geçirildi... 
</HEADLINE>
<TEXT>

     Uşak'ta düzenlenen operasyonda, aralarında nadiren rastlandığı bildirilen ''Roma Kartalı'' heykelciğinin de bulunduğu 145 parça tarihi eser ele geçirildi. 
     Alınan bilgiye göre, Uşak Cumhuriyet Mahallesi'nde oturan Hasan K'nın, elindeki bronz ve tunç heykelleri satmaya çalıştığı ihbarı üzerine harekete geçen Uşak Emniyet Müdürlüğü Kaçakçılık ve Organize Suçlar Şube Müdürlüğü ekipleri, mahkeme kararıyla bu kişinin evinde arama yaptı. 
     Evde yapılan aramada 1 bakır Osmanlı sikkesi, 4 bakır İslami sikke, 1 gümüş İslami sikke, 2 kurşun mühür baskı, 21 bronz Greek sikke, 2 bronz Greek Roma sikkesi, 25 bronz Roma sikkesi, 8 bakır Bizans sikkesi, 7 bronz madalyon, 50 gümüş İskender sikkesi, 7 gümüş Roma sikkesi, 7 gümüş Greek sikkesi ve birer adet bronz Greek sikkesi, bronz çan, pişmiş topraktan ağırlık, taş mühür, bronz heykelcik, bronz heykel başı, bronz yüzük, taş büst ve Roma Kartalı heykelciğinin de aralarında bulunduğu 145 parça tarihi eser ele geçirildi. 
     Yetkililer, ''Roma Kartalı'' heykelciğinin ''nadiren rastlanan ve paha biçilemeyecek'' değerde bir eser olduğunu bildirdi. 
     Gözaltına alınan Hasan K'nın sorgulamasına devam edildiği öğrenildi. 
     
</TEXT>
</DOC>
