<DOC>
<DOCNO> 313346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/spo05.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunus maçı iptal oldu 
</HEADLINE>
<TEXT>


MEHMET DEMİRCAN 


İSTANBUL'DAKİ olumsuz hava koşullarını gözönüne alan UEFA, Meridyen Kupası'nın galasını iptal etti. Milli Takımımız'ın Tunus ile oynayacağı karşılaşma, yarın Atatürk Olimpiyat Stadı'nda yapılması planlanmıştı. Ay - Yıldızlı ekibin Teknik Direktörü Ersun Yanal, "Bu maçla takımın son durumunu görmeyi düşünmüştük" diye konuştu. UEFA'dan gelen yazı sonrasında Polat Renaissance Oteli'nde kampa giren milliler dün dağıldı. 
UĞUR Yıldırım konusunda kendisini savunan Yanal, milli formanın pazarlık konusu yapılamayacağını da belirtti. 2006 için beklenmedik kayıplar yaşadıklarını vurgulayan Ersun hoca, "Herkesin bildiği gibi, bu grupta bütün takımlar birbirini yenebiliyor. Bu yüzden stratejimizi değiştirdik. B planımız devrede. Kalan maçları kazanmalıyız. Belki bir mağlubiyet daha hakkımız var. Ancak onun ötesi, sonumuz olur" dedi. 

Çekler gelemedi 

TÜRKİYE ile Çek Cumhuriyeti Ümit Milli Takımları arasında bugün oynanması planlanan karşılaşma, hava muhalefetine takıldı. Ali Sami Yen Stadı'nda 20.00'de yapılması düşünülen karşılaşma için Almanya aktarmalı olarak İstanbul'a geleceği açıklanan Çekler, yoğun kar yağışından dolayı Türkiye'ye ulaşamadı. 


</TEXT>
</DOC>
