<DOC>
<DOCNO> 346876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/yercan.html </URL>
<DATE> 2005/05/29/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Sakarya'nın intiharı 
</HEADLINE>
<TEXT>



Kadro olarak denk kuvvetlerin mücadele edeceği maçta, skoru teknik adamların futbol zekası ve oyunu okuma yetenekleri belirleyecekti. İşte bu noktada Şaban Yıldırım, tecrübe konusunda çırağı sayılabilecek Feyyaz Uçar'ın zekasına teslim oldu. 
Can derdinde ve kazanmak zorunda olan konuk Sakaryaspor iken, sahada bariz ve açık bir şekilde tersine bir tablo hakimdi. Malatyaspor eksik kadrosuna rağmen daha hırslı ve kazanma arzusuyla dolu bir görüntü içindeydi. Rakibin ilk dakikalardan itibaren baskısını hissettirdiği ve 6. dakikada da golü bulduğu karşılaşmada Sakaryaspor hatalar zincirinin halkalarını sürekli genişleterek sonunu hazırladı. Fatih, takımının belki de bir sezon boyunca en fazla ihtiyaç duyduğu bir maçta düşüncesiz bir hareketle kendisini attırınca, dengeler ilk yarının sonunda değişmiş oldu. Fatih'le başlayan hatalara en büyük halkaları Şaban Yıldırım ekledi. Rakibin ilk yarıda kendi kalesine attığı golle skor eşitliği yakalanmışken, ikinci yarı maçın en etkili adamı M'Bayo'yu oyundan alarak Malatyaspor'u iyice rahatlattı. Bu değişiklikten kısa bir süre sonra Burak'ı da kenara çekince meydan tamamen rakibe kaldı. 
Sarı - Kırmızılı ekip, son maçında taraftarlarına farklı skorla belki de sezonun en iyi maçını izlettirirken, Malatya deplasmanına büyük hayallerle gelen Sakaryaspor, ummadığı bir hezimetle hayallerine ve Süper Lig'e veda etti. 
Karşılaşmanın hakemi Bülent Demirlek, bu kritik maçta oyunun kontrolünü elinden kaçırmadı. Gösterdiği sarı kartların yanı sıra, oyunun kaderini etkileyen ve seyrini değiştiren Fatih'e gösterdiği kırmızı kartta da haklıydı. 



</TEXT>
</DOC>
