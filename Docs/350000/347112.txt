<DOC>
<DOCNO> 347112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun29.html </URL>
<DATE> 2005/05/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Soyer Balık denizdeyken pazarlık yapmam 
</HEADLINE>
<TEXT>

     KKTC Başbakanı Ferdi Sabit Soyer, Kıbrıs Rum tarafının Annan Planı'nda yapılmasını istediği değişiklikleri masaya koyması gerektiğini belirterek, ''Balık denizdeyken pazarlık yapmam'' dedi. 
     Soyer, Rum tarafının değişiklik tezlerini BM'ye teslim etmediğini ve bunları hala tartıştığını ifade ederek, ''Bu yüzden balık denizdeyken pazarlık yapmam. Balığı yakalayın, masaya koyun, o zaman pazarlık yaparız'' ifadelerini kullandı. 
     Başbakan Soyer, Güney Kıbrıs'ta yayımlanan Simerini gazetesine verdiği demeçte, Annan Planı'nda bazı noktaların değişemeyeceğini, siyasi eşitliğinin de bu noktalardan biri olduğunu vurguladı. 
     Güney Kıbrıs'ta düzenlenen ve ilk kez Kıbrıslı Türk firmalarının da yer aldığı 30. ''Uluslararası Kıbrıs Fuarı''nda kurulan Kıbrıs Türk standlarını neden ziyaret etmediği sorusu üzerine Soyer, ''Gitmek istemiyorum, çünkü eğer gidersem tüm Kıbrıs Rum gazeteleri 'sözde başbakan' yazacaklar. Ben hayalet Casper değilim. Gerçeğim ve yeni bir sorun çıkarmak istemiyorum'' dedi ''Hiçbir ordunun varlığının bulunmadığı bir çözüm mü düşlediği '' sorusuna karşılık ise Başbakan Soyer, Cumhuriyetçi Türk Partisi'nin CTP görüşünün, Kıbrıs sorununa 1960 garanti anlaşmalarına dayanan bir çözüm bulunması yönünde olduğunu belirterek, ''askeri üslere ihtiyaç duyulmasının bir gerçeklik olduğunu ve gerçeklere dayalı bir çözüm bulunacağını'' söyledi. 
     Başbakan Soyer, Avrupa'da da İkinci Dünya Savaşı'ndan kalma ABD askerleri bulunduğunu ve kimsenin bu gerçeği büyük bir sorun haline getirmediğini ifade ederek, ''Kıbrıs sorununa bir çözüm bulunması ve Türkiye'nin de AB'ye üye olması durumunda, neden korkulması gerektiğini'' sordu. 
     Soyer, kendisinin de göçmen olduğunu, Baf'ta bulunan evinin Nikos Samson tarafından yakıldığı için Kuzey Kıbrıs'ta Rum evinde oturduğunu belirterek, ailesinin Güney Kıbrıs'taki hiçbir malından geriye bir şey kalmadığını kaydetti. 
     
</TEXT>
</DOC>
