<DOC>
<DOCNO> 333621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun25.html </URL>
<DATE> 2005/04/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kırgızistan'da işgalciler Manas Üniversitesi kampüsünden çıkarıldı... 
</HEADLINE>
<TEXT>

     Kırgızistan'ın başkenti Bişkek'teki Uluslararası Kırgızistan-Türkiye Manas Üniversitesi'nin KTMÜ arazisinin bir bölümünü bir haftadır işgal ederek parselleyen gruplar, polisin müdahalesiyle sabaha karşı kampüs dışına çıkarıldı. 
     Kırgızistan'ın geçici Devlet Başkanı ve Başbakan Kurmanbek Bakiyev'in önceki gün imzaladığı ''ihtiyaç sahiplerine arsa tahsisi''ni öngören bakanlar kurulu kararının kendilerine ulaşmasının ardından dün toprak işgalcilerini uyaran yetkililer, işgalcilere karşı güvenlik güçlerini devreye soktu. 
     KTMÜ Rektör Vekili Prof. Dr. Seyfullah Çevik, dün üniversiteye gelen yerel yetkililerin, kampüsü işgal edenleri, üniversite arazisi dışına çıkmaları, aksi halde güç kullanılacağı konusunda uyardığını söyledi. 
     İşgalcilerin bu uyarıyı dinlememesi üzerine güvenlik güçlerinin sabaha karşı 03.30 TSİ 00.30 sıralarında harekete geçtiğini ifade eden Çevik, işgalcilerin tamamının üniversite kampüsünün dışına çıkarıldığını belirtti. 
     Polis yetkilileri, işgalcilerin herhangi bir direniş göstermediğini ve bu yüzden zor kullanmaya gerek kalmadığını açıklarken, kampüs dışında bekleyen işgalciler, devletin kendilerine yer göstermesini, aksi takdirde yeniden üniversite arazisine gireceklerini belirtti. 
     Bu arada üniversite yönetimi, işgalcilerin ana giriş olarak kullandıkları bölümü toprak yığarak kapatırken, 50'nin üzerinde polis, işgalcilerin yeniden harekete geçmesi ihtimali üzerine üniversite bölgesinde bekliyor. 
     
</TEXT>
</DOC>
