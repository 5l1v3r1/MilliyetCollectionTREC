<DOC>
<DOCNO> 328496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko03.html </URL>
<DATE> 2005/03/30/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Yeni Astra, Türk - Yunan basınına tanıtıldı 
</HEADLINE>
<TEXT>

     General Motors GM Türkiye ve Yunanistan organizasyonları, yeni Opel Astra GTC modelini İstanbul'da ortak bir toplantıyla Türk ve Yunan basınına tanıttı. 
     Çırağan Sarayı'ndaki toplantı, GM Türkiye ve GM Yunanistan işbirliğiyle gerçekleştirildi. 
     Tanıtım kapsamında, Türkiye ve Yunanistan topraklarında test sürüşü yapılacak. İstanbul'dan Selanik'e kadar sürecek test sürüşü, yarın başlayacak. 
     GM Türkiye Genel Müdürü Peter Fahrni, basın toplantısında, işbirliğini sınırların ötesine taşıyarak bir ilki gerçekleştirdiklerini söyledi. 
     İyi ve kötü günleri yaşayan iki halkın bugün dostluğu kutladığını ifade eden Fahrni, Çırağan Sarayı'nın tarihi ve mimari yapısının GTC'nin etkileyici tasarımını yansıttığı için toplantıyı boğazın kenarındaki bu sarayda gerçekleştirdiklerini bildirdi. 
     GM Yunanistan Genel Müdürü Luca Patrignari de İstanbul'da bulunmanın heyecan verici olduğunu belirtti. 
     Patrignari, modelin GTC kısaltmasındaki harflerle oynayıp, kısaltmayı ''Yunan-Türk dostluğu'' şeklinde ifade ederek, sınırların ötesinde bir mesaj taşıdığını kaydetti. 
     Yeni Opel Astra GTC, Türkiye pazarında 1.6 Twinport, 1.9 CDTI ve 2.0 Turbo Motor seçenekleri, sport donanım ve manuel vites seçeneğiyle satılacak. 
     Sadece kaporta ve ön çamurluğu 5 kapılı Astra'dan alınan otomobilin karoserinin tamamen yeni olduğu ve panoramik ön cam özelliğinin, büyük ölçekli bir üretim modelinde ilk kez sunulduğu kaydedildi. 
     Nisan ayı ortasından itibaren Türkiye pazarına sunulacak olan ve bu yıl 500 adet satışı hedeflenen yeni modelin, yaklaşık 40 milyar lira anahtar teslim fiyatla tüketiciyle buluşacağı bildirildi. 
     
</TEXT>
</DOC>
