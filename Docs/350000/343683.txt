<DOC>
<DOCNO> 343683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy19.html </URL>
<DATE> 2005/05/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Unakıtan Şarabın vergisi diğer içkilerden daha düşük 
</HEADLINE>
<TEXT>

     Maliye Bakanı Kemal Unakıtan, son günlerde yaşanan kaçak ve sağlıksız ürünlerin, vergi uygulamalarıyla ilişkilendirilmesinin doğru bir yaklaşım olmadığını bildirdi. 
     Bakan Unakıtan, CHP İzmir Milletvekili Muharrem Toprak’ın alkollü içkilerin vergileriyle ilgili soru önergesini cevaplandırdı. 
     Şarap üretiminin temel girdi maddesi olan üzümden, taze meyve ve sebze kapsamında yüzde 8 oranında katma değer vergisi alındığını belirten Unakıtan, ayrıca kuru üzümün de yüzde 1 oranında vergiye tabi tutulduğunu kaydetti. 
     Şarap ve şarabın ham maddesi niteliğindeki ürünlere uygulanan vergi oranlarında uzun süredir artış yapılmadığını belirten Unakıtan, şöyle devam etti 
     "Son günlerde yaşanan kaçak ve sağlıksız ürün arzının, katma değer vergisi uygulaması ile ilişkilendirilmesi doğru bir yaklaşım olarak değerlendirilmemekte ve vergi oranında indirime gidilmesinin bu tür olayları sona erdirmeyeceği düşünülmektedir. 
     AB direktiflerinde şarap için belli bir asgari vergi öngörülmemiş olup, üye ülkeler farklı oran ve tutarlarda vergi uygulamaktadır. 
     Ülkemizde mevcut ÖTV sisteminde, şarap için gerek nisbi vergi oranı gerekse maktu vergi tutarı diğer alkollü içkilere nazaran daha düşük uygulanmaktadır." Bakan Unakıtan, alkollü içkilerde vergi tutarının 70’lik şarapta 2.30 YTL, 75’lik viskide 22.88 YTL, 70’lik rakıda ise 11.30 YTL 
     olduğunu kaydetti. 
     
</TEXT>
</DOC>
