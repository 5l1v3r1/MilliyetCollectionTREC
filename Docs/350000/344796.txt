<DOC>
<DOCNO> 344796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sondun02.html </URL>
<DATE> 2005/05/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kuzey Kore, çok uluslu görüşmelere katılmak için Çin'e şart koştu 
</HEADLINE>
<TEXT>

     Kuzey Kore yönetimi, nükleer çalışmaları nedeniyle çıkan soruna çözüm bulunmasını amaçlayan çok uluslu görüşmelere katılmak için Çin’den bir dizi istekte bulundu. 
     Japonya’nın Sankei Şimbun gazetesi, Kuzey Kore’nin, Çin’in ekonomik yardımda bulunmayı kabul etmesi ve ABD ile doğrudan görüşme ayarlaması karşılığında çok uluslu görüşmelere katılmayı kabul edeceğini yazdı. 
     Haberde, Kuzey Kore’nin ayrıca, Çin’den olası görüşmelerde, Washington’a değil, kendisine destek vermesini istediği belirtildi. 
     Amerikalı ve Kuzey Koreli yetkililerin, bu ay başında New York’ta bir araya geldikleri, görüşmede, ABD’nin Pyongyang’a yönelik siyasetinin ele alındığı bildirilmişti. 
     Kuzey Kore ile doğrudan görüşmeye yanaşmayan ve bu ülkeye güvenlik garantisi vermeyen Washington, sorunun, Çin, Güney Kore, Japonya, Rusya, ABD ve Kuzey Kore’nin katıldığı çok uluslu görüşmelerde çözülmesini istiyor. 
     Kuzey Kore ise nükleer çalışmalarını tekrar gözden geçirmek için önce ABD’nin güvenlik garantisi vermesini istiyor. 
     
</TEXT>
</DOC>
