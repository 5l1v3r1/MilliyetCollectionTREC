<DOC>
<DOCNO> 335102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun36.html </URL>
<DATE> 2005/04/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Berlusconi pes etti, istifa ediyor 
</HEADLINE>
<TEXT>

     İtalya Başbakanı Silvio Berlusconi, hükümet krizine çözüm bulabilme amacıyla istifa edeceğini açıkladı. 
     Berlusconi, hükümet krizi hakkında bilgi vermek amacıyla Senato'ya girerken gazetecilere yaptığı açıklamada, ''Bugün hiçbir sürpriz yok. Cumhurbaşkanı'nın huzuruna çıkacağım ve istifamı sunacağım'' dedi. 
     Kısmi yerel seçimlerdeki yenilgiden sonra merkez sağ koalisyon hükümetinin ortaklarından Hıristiyan Demokratlar ve Merkez Demokratlar Birliği ile Yeni İtalya Sosyalist Partisi, kabinedeki bakan ve bakan yardımcılarını geri çekmişlerdi. 
     Berlusconi'nin bugüne kadar istifasını sunmaması, dün Ulusal İttifak Partisi'nin UIP tepkisine neden olmuştu. UIP Genel Başkanı Gianfranco Fini, partisine bağlı bakan ve bakan yardımcılarının istifa dilekçelerini gerektiğinde işleme konulmak üzere kendisine ilettikleri açıklamıştı. 
     Başbakan Berlusconi'nin istifa ederek yeni bir hükümet kurmasını talep eden Fini, parti olarak tavırlarını Başbakan'ın bugün Senato ve Meclis'te yapacağı konuşmaya göre belirleyeceklerini sözlerine eklemişti. 
     Berlusconi'nin gün içinde Cumhurbaşkanı Carlo Azeglio Ciampi ile görüşerek istifasını sunması bekleniyor. 
     
     BERLUSCONİ YENİ BİR HÜKÜMET KURMAYA HAZIRIM 

     İtalya'da geçen haftadan bu yana devam eden hükümet krizinin nasıl çözümleneceği ana hatlarıyla belli oldu. 
     Cumhurbaşkanı Carlo Azeglio Ciampi'ye istifasını sunacağını açıklayan Başbakan Silvio Berlusconi, programda rötuşlar yaparak, ortaklarıyla yeni bir hükümet kuracağını söyledi. 
     Berlusconi, Senato'da hükümet krizi konusunda bilgi verme amacıyla bugün yaptığı konuşmada, ''Özgürlük Evi İttifakı bünyesindeki partilerle yeni bir hükümet kurmaya hazırım. Ortaklarımızın hiçbiri koalisyonun bozulmasını istememiştir. Herkesin istediği tek şey, aynı ortaklarla yeni bir hükümet kurulmasıdır. Bu meydan okumayı göğüslemeye hazırım'' dedi. 
     Kısmi yerel seçimlerdeki yenilginin merkez sağ koalisyonu bu yola sevk ettiğine işaret eden Berlusconi, ''Ben gereken mesajı aldım ve gerekeni de yapacağım. Tüm bunlar demokrasinin bir parçasıdır. Seçmenlerin bize verdiği yetki doğrultusunda, 2006'daki genel seçimlere dek icraatımızı sürdürmeliyiz'' diye konuştu. 
     Berlusconi, kuracağı yeni hükümetin Anayasa reformunu tamamlayacağını da sözlerine ekledi. 
     Başbakan'ın konuşması, kendisini istifa edip yeni bir hükümet kurmaya zorlayan koalisyon ortakları tarafından da takdirle karşılandı. 
     Geçen hafta kabinedeki bakan ve bakan yardımcılarını geri çeken Hıristiyan Demokratlar ve Merkez Demokratlar Birliği Genel Başkanı Marco Follini, ''Başbakan'ın konuşması da jesti de takdire şayan'' dedi. 
     Ulusal İttifak Partisi Genel Başkanı Gianfranco Fini ise Berlusconi'nin konuşmasını şu sözlerle değerlendirdi 
     ''Başbakanımızı takdir ediyorum. Konuşması mükemmeldi. Koalisyonun yeni bir atılım gerçekleştirmesi için istifa edip yeni bir hükümet oluşturması kaçınılmaz hale gelmişti.'' Berlusconi'nin gün içerisinde Cumhurbaşkanı Carlo Azeglio Ciampi'ye istifasını sunmak için Quirinale Sarayı'na çıkabileceği belirtildi. 
     Cumhurbaşkanı Ciampi'nin ise siyasi partilerle istişareleri tamamlamasının ardından, birkaç gün içinde Berlusconi'yi yeni bir hükümet kurmakla görevlendirebileceği ifade ediliyor. 
     
</TEXT>
</DOC>
