<DOC>
<DOCNO> 332995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy40.html </URL>
<DATE> 2005/04/13/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Erbakan'ın hapis cezasının 2. erteleme süresi yarın doluyor 
</HEADLINE>
<TEXT>

     Kapatılan RP'nin son genel başkanı, eski Başbakan Necmettin Erbakan'ın ''Kayıp Trilyon'' davasında ''özel belgede sahtecilik'' suçundan aldığı 2 yıl 4 ay hapis cezasının infazının ikinci kez ertelenme süresi yarın dolacak. 
     Cezasının infazı, Numune Hastanesi'nden aldığı sağlık raporu doğrultusunda, ilk olarak 23 Aralık 2003 tarihinde 1 yıl süreyle ertelenen Erbakan, bu sürenin bitiminde, olumsuz sağlık koşullarının devam ettiğini öne sürerek Ankara Cumhuriyet Başsavcılığı'na başvurmuştu. 
     İnfaz Savcılığı, başvuruyu yerinde görerek, Erbakan'ı İstanbul Adli Tıp Kurumu Başkanlığı'na sevk etmişti. 
     İstanbul Adli Tıp Kurumu'nda ve Numune Hastanesi'nde yapılan tetkiklerin ardından, Adli Tıp Kurumu'nun, ''cezanın infazının 3 ay süreyle ertelenmesi'' yönündeki raporu doğrultusunda, 14 Ocak 2005 tarihinde, Necmettin Erbakan'ın hapis cezası 3 ay süreyle ikinci kez ertelenmişti. 
     Erbakan'a yakın kaynaklar, Necmettin Erbakan'ın periyodik olarak Numune Hastanesi'nde sağlık kontrolünden geçtiğini, İstanbul Adli Tıp Kurumu Başkanlığı'nın önceki raporunda yer alan talep doğrultusunda, tahlil sonuçlarının bu kuruma gönderildiğini belirttiler. Kaynaklar, Adli Tıp Kurumu'nun bu tahlil sonuçları doğrultusunda yeni rapor göndereceğini ve buna göre savcılığın karar vereceğini savundular. 
     
</TEXT>
</DOC>
