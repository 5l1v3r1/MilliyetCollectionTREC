<DOC>
<DOCNO> 335623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur11.html </URL>
<DATE> 2005/04/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
S.Arabistan'dan mesaj Rehin kaldım, kurtarın 
</HEADLINE>
<TEXT>

     Murat KİBRİTOĞLU DHA 

      SUUDİ Arabistan'a çalışmaya giden Adanalı 37 yaşındaki Yılmaz Göktaş'ın yakınlarını arayarak, "Rehin kaldım, kurtarın beni'' diyerek yardım istediği belirtildi. Bu ülkede bir kişinin Göktaş'a kefil olduktan sonra pasaportuna el koyduğu ve yok pahasına çalıştırdığı ileri sürüldü. 
     Evli ve 3 çocuk babası Yılmaz Göktaş'ın Adana'da şoförlük yaparken borçlandığı, daha iyi para kazanma vaadiyle geçen yıl nisan ayında Abdullah Zafir'in kefilliği ile Suudi Arabistan'a çalışmaya gittiği belirtildi. 
     Göktaş'ın Adana'da oturan kardeşi 32 yaşındaki Muhittin Göktaş, "Ağabeyim bir süre çalıştı, ailesine de para gönderdi. Ancak, sonra birden irtibat kesildi. Kendisini aradığımızda ise Beni buradan bırakmıyorlar. Kefilim, elimden pasaportumu alarak, beni çok az miktarda para ile çalıştırıyor. Dışişleri Bakanlığı'nı ara beni kurtarsınlar' diyerek yardım istedi'' dedi. 
     Ağabeyinin durumunu bir yazıyla Dışişleri Bakanlığı'na bildirip yardım isteyen Muhittin Göktaş, ayrıca Adana Cumhuriyet Savcılığı'na da bir dilekçeyle başvurdu. 
     Muhittin Göktaş, 3 yeğeninin baba yolu gözlediğini belirterek, "Yengem de Ağabeyiniz gelmeyecekse, ben boşanacağım' diyor. Bu ailenin parçalanmasının önlenmesi için yardım istiyoruz'' diye konuştu. 
     
</TEXT>
</DOC>
