<DOC>
<DOCNO> 324475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo13.html </URL>
<DATE> 2005/03/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Demirören Önümüzdeki yılın Beşiktaş'ı için çalışıyoruz 
</HEADLINE>
<TEXT>

     Beşiktaş Kulübü Başkanı Yıldırım Demirören, bu yıl futbolda istedikleri neticeleri alamadıklarını, ancak gelecek sezonun Beşiktaş'ını en iyi şekilde oluşturmak için çalıştıklarını belirtti. 
     Yayın hayatına 19 Mart Cumartesi günü başlayacak, Aktif Beşiktaşlılar Oluşumu'nun hazırladığı ''Serencebey'' spor gazetesine açıklamalar yapan Demirören, futbolda beklentileri gerçekleştiremediklerini kaydederek, şöyle dedi 
     ''Ama daha ligin bitmesine 11 hafta gibi bir zaman var. Bu süreçte hedefimiz en azından Şampiyonlar Ligi'ne katılmak olacak. Gelecek seneden itibaren de lig şampiyonu olmayı amaçlıyoruz. Bu sene sezon başlarken, büyük beklentilerle Del Bosque'yi getirdik. Birçok transfer gerçekleştirdik. Bütün bunları, geçen seneyi düşünerek, camiamız üzerindeki olumsuz havayı gidermek için yaptık. Fakat maalesef bu aşı tutmadı. Sezon ortasında Rıza hocamızla özümüze döndük. Bu sene futbolda istediğimiz neticeyi alamadık, ama önümüzdeki yılın Beşiktaş'ını en iyi şekilde oluşturmak için çalışıyoruz.'' Futbol dışındaki branşlarda ise başarılı olduklarını anlatan Demirören, ''Erkek voleybol takımımız hariç, şampiyonluğu kovalıyoruz. Erkek basketbol takımımızın şampiyon olma şansı yüzde 60'ın üzerinde. Hentbolde ve bayanlar basketbolda ise yüzde 100 gibi. Öte yandan, engelliler ve atletizm de çok iyi gidiyor. Dolayısıyla amatör branşlarda hedeflerimize ulaşmaktayız'' değerlendirmesini yaptı. 
     
     MALİ DURUM 

     Mali kongrede Beşiktaş'ın borcunun 48 milyon dolar olarak açıklandığını hatırlatan Demirören, şöyle devam etti 
     ''Beşiktaş'ın genel mali tablosuna bakılıp, bazı yanlış, yıkıcı yorumlar yapılıyor. Oysa ne Beşiktaş elden gidiyor, ne de çok korkulacak bir şey var. Fulya Projesi gibi çok önemli bir projeyi hayata geçirmeye hazırlanıyoruz. Ayrıca daha fazla oranda hissemizi halka açabilmek için SPK'ya bir başvuruda da bulunduk. Bütün bunlar, Beşiktaş'ın borcunun birkaç sene içerisinde tekrar 10 milyon dolar civarına inmesini sağlayacaktır. Bu doğrultuda, birinci hedef olarak Fulya Projesi'ne nisan sonu veya en geç mayıs ayının ikinci haftasında başlamayı belirledik.'' 
     
     ''DERNEK SAYISI 50'YE DÜŞECEK'' 

     Demirören, başarının sağlanması için yönetim, teknik kadro, taraftar ve kamuoyundan oluşan 4 unsurun biraraya gelmesi gerektiğini vurguladı. 
     Bu 4 unsurun Beşiktaş Kulübü çatısı altında biraraya gelmesi gerektiğini savunan Demirören, şöyle dedi 
     ''Kamuoyu, her istediğini söyleyip yazamaz. Taraftar, bir Beşiktaşlı'ya yakışmayacak şekilde, küfür etmek gibi davranışlarda bulunamaz. Aksi halde Beşiktaş çok büyük zarar görür. İşte sonuç ortada, seyircisiz kalır, teknik kadroyu da yarım bırakırsın. Bu yüzden, hepsinin biraraya gelmesi lazım. Derneklere gelince, daha önce 114 derneğimiz vardı, bunların sayısını önce 105'e, sonra da 95'e indirdik. Dernekler için belirli kriterler getirdik. Bu kriterlere uymayanlar da sene sonunda eleneceğinden, dernek sayımızın 50'ye düşeceğini düşünüyorum. Buradaki amacımız, derneklerin birahane, kahvehane, okey salonu haline gelmemesi ve Beşiktaş'a katkı sağlayabilecek çalışmalar yapabilmelerini sağlamak. Diğerlerini de fan kulüp olarak ayırmak gerek. Bu şekilde bakıldığında, dernek sayısı 50'ye düşecek ama bu dernekler çok daha aktif bir şekilde çalışacaklar.'' 
     
     ''SONUÇTA HEPİMİZİN ORTAK MENFAATİ BEŞİKTAŞ'' 

     Demirören, dernek ve grupların yönetimi belirleyici tavırdan uzaklaşmaları gerektiğini vurguladı. 
     ''Sadece başkan seçilsin, başkan seçildikten sonra da yönetim kurulunu açıklasın'' diyen Demirören, ''O vakit, ne dernekler yönetimlerle pazarlık için otururlar, ne de gruplar. Böylece daha güçlü yönetimler meydana gelir. Bugün 4 aday seçime giriyor, 4 adayın listesinde de çok değerli insanlar oluyor. Ama tek başkan seçilirse, sen o 4 adayın listesinden de insanları alıp kendi yönetimine koyabilirsin. Sonuçta hepimizin ortak menfaati Beşiktaş'' dedi. 
     
     ''SADECE 2 TAKIM YARATILMAYA ÇALIŞILIYOR'' 

     Yıldırım Demirören, Beşiktaş'ın büyüklüğünün basına yeterince yansımadığından yakınarak, açıklamasını, ''Türkiye'de sadece iki takım yaratılmaya çalışılıyor. Yönetim olarak bunun savaşını veriyoruz. Tüm Beşiktaşlılar da kenetlenip, bunun kavgasını yapmak zorunda. Beşiktaş'ın 15 milyonu bulan taraftarını kimse yok sayamaz. Yeter ki, bir olup, bize yakışır şekilde dik duralım'' diye tamamladı. 
     
</TEXT>
</DOC>
