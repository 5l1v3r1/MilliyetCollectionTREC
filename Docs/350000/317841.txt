<DOC>
<DOCNO> 317841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun40.html </URL>
<DATE> 2005/02/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bush İran'ın nükleer silahlara sahip olmasına karşıyız... 
</HEADLINE>
<TEXT>

     ABD Başkanı George Bush, İran'ın nükleer silahlara sahip olmasına karşı çıktıklarını belirterek, bunun tüm müttefik ülkelerle ortak hedefleri olduğunu da söyledi. 
     Bush, Mainz Sarayı'nda Almanya Başbakanı Gerhard Schröder ile yaptığı görüşmeden sonra düzenlenen ortak basın toplantısında, ''Tartışmayı başlatanlar İranlılar. Yapmayacaklarını söylemelerine rağmen uranyum zenginleştirdiler. Bu nedenle kendilerinden hesap sorulmalı. Taleplerimizden vazgeçmeden müzakereler sürdürülecek. Umarım başarılı olunur. İran'ın nükleer silahlara sahip olmasına karşıyız. Bu ortak hedefimiz'' dedi. 
     İran konusundaki çabalarından dolayı Almanya'ya da teşekkür eden Bush, ''İran, Irak değil. Almanya'nın mollaları ikna etme çabalarını memnuniyetle karşılıyoruz'' diye konuştu. 
     Bush, Suriye'nin Lübnan'dan askerlerini çekmesini ve bu ülkedeki gizli servis faaliyetlerini durdurmasını istediklerini de ifade ederek, Lübnan'da dışarıdan müdahale olmadan özgür seçimlerin yapılmasını istediklerini kaydetti. 
     Dünyada barış ve demokrasiyi yaymak, AIDS'e karşı mücadele etmek için tüm ülkelerle ortaklık aradıklarını belirten Bush, Almanya'nın da ABD'nin en yakın müttefiklerinden biri olduğunu ve ilişkilerinin her zaman iyi olduğunu söyledi. 
     Gizli servis bilgilerinin karşılıklı olarak iletilmesi konusunda da Almanya'yla çok iyi bir işbirliği içinde olduklarını bildiren Bush, Almanya'nın Irak konusundaki katkılarından dolayı da teşekkür etti ve bu konuda Almanya'nın kısıtlamalarını da anlayışla karşıladığını kaydetti. 
     Bush, Ortadoğu'da barışın sağlanması için de yardımcı olmaları gerektiğini belirterek, İsrail ile bağımsız bir Filistin devletinin yan yana varolması için çaba harcayacaklarını ve bu konuda başarılı olacaklarına inandığını söyledi. 
     
     SCHRÖDER'İN AÇIKLAMASI 
     Başbakan Schröder de, İran'ın nükleer silahlara sahip olmaması konusunda ortak bir hedefe sahip olduklarını belirterek, ''İhtilafı diplomatik yoldan çözmek istiyoruz. İran'daki çabalarımızın Bush tarafından desteklenmesini memnuniyetle karşılıyoruz. Bu çabaların başarılı olmasını diliyoruz'' şeklinde konuştu. 
     Irak konusunda mevcut olan görüş ayrılıklarının da geçmişte kaldığını tekrarlayan Schröder, demokratik ve istikrarlı bir Irak istediklerini, Iraklıların kendi güvenliklerini sağlayabilmeleri için polis ve askerlerinin eğitimini başarılı şekilde sürdürdüklerini belirtti. 
     Schröder, Ortadoğu barış süreciyle ilgili olarak da ABD Başkanı Bush'un bu konuda aktif şekilde destek sağlamak istemesinden büyük mutluluk duyduğunu, bunun çok önemli olduğunu söyledi. 
     Çevre konusunu da görüştüklerini, bu konudaki görüş ayrılıklarının sürdüğünü kaydeden Schröder, buna rağmen Bush ile bu alanda işbirliğinin derinleştirilmesi yönünde karar aldıklarını ifade etti. 
     Schröder ayrıca, Lübnan'ın eski Başbakanı Refik Hariri'nin katilinin bulunması konusunda ortak çaba harcayacaklarını belirtti. 
     NATO ve AB'nin de yenilenmesi gerektiğini kaydeden Schröder, NATO ve AB'nin siyasi tartışmaların yapılacağı ve stratejilerin görüşüleceği kurumlar haline gelmesini istediklerini söyledi. 
     Bush ve Schröder, daha sonra öğle yemeğinde biraraya geldi. Bush'un ziyareti nedeniyle sıkı güvenlik önlemleri alındı. Çok sayıda karayolunun trafiğe kapatılması yüzünden trafik sıkışıklıklarının, Frankfurt havaalanında da seferlerde aksamalar olduğu bildirildi. 
     Az sayıda göstericinin düzenlediği Bush karşıtı protesto eylemlerininse olaysız geçtiği kaydedildi. 
     Bush'un daha sonra Wiesbaden kenti yakınlarındaki Erbenheim Amerikan üssünü ziyaret etmesi bekleniyor. 
     ABD Başkanı Bush'un eşi Laura Bush ile Schröder'in eşi Doris Schröder-Köpf de, Mainz kentindeki Gutenburg Müzesi'ne gezecek. 
     George Bush, akşam saatlerinde Slovakya'nın başkenti Bratislava'ya geçecek. 
     
</TEXT>
</DOC>
