<DOC>
<DOCNO> 340942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy25.html </URL>
<DATE> 2005/05/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yeni TCK değişiyor... Adalet Alt Komisyonu çalışmaya başladı 
</HEADLINE>
<TEXT>

     TBMM Adalet Alt Komisyonu, 1 Haziran’da yürürlüğe girecek yeni TCK’da değişiklik içeren yasa teklifini ele almak üzere toplandı. 
     Alt Komisyon, AK Parti Kilis Milletvekili Hasan Kara’nın yeni TCK’nın 34 maddesinde değişiklik içeren yasa teklifini görüşmek üzere çalışmalara başladı. 
     Komisyon’da, basınla ilgili maddelerin ele alınıp alınmayacağı tartışıldı. CHP Niğde Milletvekili Orhan Eraslan, teklifte yer almayan, basını da ilgilendiren bazı maddelerde de değişiklik yapılması isteğini dile getirdi. Alt Komisyon Başkanı ve AK Parti Kastamonu Milletvekili Hakkı Köylü ile diğer AK Parti’li üyeler, TBMM İçtüzüğü gereği teklif dışında hiçbir maddenin görüşülemeyeceğini ileri sürdü. CHP’li Eraslan, bugüne kadar ki komisyon çalışmalarında buna aykırı çok sayıda çalışma yapıldığını belirterek, "Bizzat TCK’nın kendisi de böyle yapıldı" dedi. 
     Tartışmaların sürmesi üzerine AK Parti’i Köylü, teklifin görüşülmesinin tamamlanmasının ardından Basın Konseyi’nin yaptığı çalışmanın ele alınacağı sözünü verdi. 
     Alt Komisyon çalışmalarına AK Parti ve CHP’li üyelerin yanı sıra, Yargıtay temsilcileri, Adalet Bakanlığı uzmanları ve öğretim üyeleri de katılıyor. Basın Konseyi Başkanı Oktay Ekşi de toplantıyı izliyor. 
     Alt Komisyon, öğle yemeğine kadar yaptığı çalışmada, teklifin ilk 15 maddesini benimsedi. 
     
</TEXT>
</DOC>
