<DOC>
<DOCNO> 302323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/dunya/dun02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP sübyancılar 
</HEADLINE>
<TEXT>

   Portekiz'de bir eski bakan, bir diplomat, iki TV sunucusu ve bir arkeolog resmen suçlandı. Çete, 100 erkek çocuğa tecavüz etmiş 
      DIŞ HABERLER SERVİSİ 

   
   Portekiz halkı, aralarında bir eski bakan, bir diplomat ve iki televizyon sunucusunun bulunduğu 10 kişilik bir sübyancı çetesinin ortaya çıkarılmasının şokunu yaşıyor. İki yıl süren soruşturmanın sonucunda, eski Sosyalist Parti hükümetinin bakanı Paulo Pedroso, Portekiz'in eski Güney Afrika Büyükelçisi Jorge Ritto, ülkenin ünlü televizyon sunucuları Carlos Cruz ve Herman Jose, arkeolog Francisco Alves, başkent Lizbon'daki "Casa Pia" adlı devlet yetimhanesinde barınan 100'ün üzerinde erkek çocuğuna tecavüzle ve sübyancı çetesi oluşturmakla resmen suçlandı. 
   Soruşturma sırasında 4 ay boyunca gözaltında tutulan Sosyalist Partili Pedroso, "karalama kampanyası" kurbanı olduğunu savundu. Ülkenin eski cumhurbaşkanlarından Ramalho Eanes'in de, sübyancı çetesinden haberdar olduğu, ancak engellemediği iddia ediliyor. Çetenin kurbanı olan onlarca çocuk yetimhanenin kilerinde tecavüze uğradıklarını, geceleri şehir dışında bazı evlere götürüldüklerini anlattı. Davanın başlangıç tarihi henüz belirlenmedi. 
   
   
   
</TEXT>
</DOC>
