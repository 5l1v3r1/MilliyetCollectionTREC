<DOC>
<DOCNO> 308929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo26.html </URL>
<DATE> 2005/01/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Avrupa'da liderler değişmedi... 
</HEADLINE>
<TEXT>

     Avrupa'da İspanya, İtalya, İngiltere ve Almanya Birinci Futbol liglerinde bu hafta sonunda yapılan maçlar sonucunda liderler değişmedi. 
     İspanya Birinci Futbol Ligi La Liga lideri Barcelona, İtalya Serie A lideri Juventus, İngiltere Premier Ligi lideri Chelsea ve Almanya Bundesliga lideri Bayern Münih, hafta sonunda yaptıkları maçları kazanarak, liderliklerini korumayı başardılar. 
     İspanya'da Barcelona, sahasında ligin zayıf takımlarından Racing Santander'i 3-0 yenerek, puanını 48'e çıkarmayı başardı. 
     Dünyanın en zengin kulübü olarak bilinen Real Madrid, teknik direktör değişikliğinin ardından galibiyet serisini sürdürüyor. 
     Real Madrid, seyircisi önünde Real Mallorca'yı 3-1 yenerek, kupa ve ligdeki galibiyet serisine bir yenisini ekledi. 
     Nihat Kahveci'nin takımı Real Sociedad'a milli futbolcunun . dakikada attığı gol yeterli olmadı ve Real Sociedad, Levante karşılaşmasından 2-1 yenik ayrıldı. 
     Fenerbahçe'nin UEFA Kupasındaki rakibi Real Zaragoza ise deplasmanda Getafe'ye 3-0 yenilmekten kurtulamadı. 
     
     İTALYA 

     İtalya Birinci Futbol Ligi'nde Serie A 20. hafta maçlarının ardından lider Juventus, sahasında düşme hattında bulunan Brescia'yı konuk ederken, maçı 2-0 önde tamamladı ve puanını 47'ye çıkardı. 
     Lig ikincisi AC Milan, deplasmanda Livorno'ya 1-0 yenilerek, liderle arasındaki puan farkının 5'e çıkmasına neden oldu. 
     34 puanla 3. sıradaki Udinese, sahasında Reggina'ya 2-0 yenilmekten kurtulamadı ve şampiyonluk için umutlarını yitirmeye başladı. 
     Emre Belözoğlu'nun takımı FC Inter ise sahasında Chievo Verona ile berabere kalarak beraberlik halkasına bir yenisini ekledi. 
     
     İNGİLTERE 

     İngiltere Premier Ligi'nde şampiyonluğun en güçlü adayı Chelsea, 24. hafta maçında Porstmouth'u sahasında 3-0 yenerek, Arsenal ile arasındaki puan farkını korudu. 
     Lig ikincisi Arsenal, liderle arasındaki 10 puanlık farkın daha fazla açılmaması için galibiyet parolasıyla çıktığı Newcastle United maçında 3 puanı 1 golle almayı bildi. 
     50 puanla ligin 3. sırasında bulunan Manchester United ise sahasında ağırladığı Aston Villa'yı 3-1'lik skorla geçmeyi başarırken, Everton, seyircisi önünde Charlton Athletic'e 1-0 yenilerek haftanın sürprizini yaptı. 
     
     ALMANYA 

     Almanya Birinci Futbol Ligi'nin Bundesliga ikinci yarısına, hafta sonunda yapılan 9 maçla başlandı. 
     Ligin ikinci yarısına lider başlayan Bayern Münih, sahasında ligin orta sıralarında yeralan Hamburg'u haftanın açılış maçında 3-1 yenmeyi başararak lige 3 puanla başladı. 
     Averajla 2. sırada bulunan Schalke 04, seyircisi önünde Werder Bremen'i 2-1'le geçti. 
     Ligin orta sıralarında yeralan Mainz'e konuk olan Stuttgart, karşılaşmayı 3-2 üstünlükle tamamlayarak, 3 puanı hanesine yazdırdı. 
     Fatih Akyel'in sezon ortasında transfer olduğu ve ilk kez forma giydiği karşılaşmada Bochum ile Yıldıray Baştürk'ün takımı Hertha Berlin 2-2 berabere kaldı. Maçın ikinci yarısında sahaya giren Fatih, takımının ikinci golünün de pasını vererek iyi bir görüntü sergiledi. 
     
</TEXT>
</DOC>
