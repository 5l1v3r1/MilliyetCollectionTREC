<DOC>
<DOCNO> 301131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur24.html </URL>
<DATE> 2004/12/26/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Kandili'den açıklama "Bu büyüklükteki depremler Türkiye'de olamaz" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nce, Güney Asya'da meydana gelen büyüklükteki depremlerin Türkiye'de meydana gelmesinin söz konusu olmadığı bildirildi. 
     Enstitü'nün Ulusal Deprem İzleme Merkezi tarafından yapılan yazılı açıklamada, ''Güney Asya'da bugün meydana gelen 8.9 büyüklüğündeki depremin dış merkezinin, Kuzey Sumatra'nın batı kıyıları yakınları olduğu'' kaydedildi. 
     ''Depremin meydana geldiği bölgenin genel anlamda Avustralya, Pasifik levhalarının sınırı olduğu'' ifade edilen açıklamada, ''Genellikle dünya üzerinde levha sınırları boyunca çok büyük depremler olmaktadır'' denildi. 
     Açıklamada, ''bölgenin büyük tektonik sınırları barındırdığı'' belirtilerek, şunlar kaydedildi 
     ''Örnek vermek gerekirse, dalma-batma zonları, okyanus ortası sırtları ve transform faylar depremin olduğu bölgede çok karışık ve birlikte yer almaktadır. Genellikle bu tür depremler yılda en fazla 1 defa dünya üzerinde meydana gelmektedir. Son 14 yılda 1990'dan beri , dünya üzerinde, 8.0'dan büyük olan toplam 10 tane deprem meydana gelmiştir.'' Depremin ardından en büyüğü 7.3 olan büyük artçı sarsıntıların oluştuğu ifade edilen açıklamada, şöyle denildi 
     ''Depremin faylanma mekanizması ters faylanma vermektedir. Bu tür büyük faylanmalar özellikle dalma-batma zonlarında meydana gelmektedir. 
     Bu büyüklükteki depremlerin 8.2-9.2 , ülkemizde olması söz konusu değildir. Bu depremler genellikle okyanus tabanlarında, ana levhaların sınırlarında, dalma-batma zonları boyunca nadir olarak oluşurlar. Ülkemizdeki fay zonları ile bire bir ilişkileri yoktur.'' 
     
</TEXT>
</DOC>
