<DOC>
<DOCNO> 329451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur43.html </URL>
<DATE> 2005/04/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tamire bırakılan araçları parçalayıp satıyor ve "Çalındı" diyorlardı 
</HEADLINE>
<TEXT>

     İstanbul'da tamire bırakılan bazı otomobilleri satmak için parçaladıkları ve sahiplerine ''araçlarının çalındığını'' söyledikleri ileri sürülen 4 kişi, gözaltına alındı. 
     Edinilen bilgiye göre, yaklaşık 2 ay önce otomobilini tamir ettirmek için Kadıköy'de C.O.K'ye ait tamirhaneye bırakan bir kadın, bir süre sonra kendisine ''aracın çalındığının'' söylenmesi üzerine polise başvurdu. 
     Ardından incelemeye alınan işyerindeki bazı otomobillerin, gündüzleri araç tamiri yapılan, geceleri ise otomobil parçalanan başka bir tamirhaneye taşındığı belirlendi. 
     Konuya ilişkin operasyon düzenleyen Asayiş Şube Müdürlüğü Oto Hırsızlık Büro Amirliği görevlileri, C.O.K 34 ile A.Ö 33 , F.Ç 23 ve İ.K'yi 23 gözaltına aldı. 
     Operasyonda, 2'si parçalanmış durumda toplam 6 otomobil ile sahte bir polis tanıtma kartı ve 1 adet ruhsatsız tabanca ele geçirildi. 
     Olayın planlayıcısı olduğu belirlenen bir kişinin ise aranmasına devam edildiği bildirildi. 
     Gözaltına alınan zanlıların üzerlerinden çıkan cep telefonlarında, otomobiller parçalanırken çekilen görüntülerin bulunduğu da öğrenildi. 
     Zanlılar, emniyetteki işlemlerinin ardından adliyeye sevk edildi. 
     
</TEXT>
</DOC>
