<DOC>
<DOCNO> 340742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur25.html </URL>
<DATE> 2005/05/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İzmirli yedizlerin ölümü... Ceninlerin teşhirine soruşturma başlatıldı 
</HEADLINE>
<TEXT>

     Sağlık Bakanlığı Teftiş Kurulu Başkanlığı, yediz bebeklerin hayatını kaybetmesi ve İzmir’de bulunan özel hastanenin bebeklerin görüntülerini yansıtma şekliyle ilgili inceleme ve soruşturma başlattı. 
     Sağlık Bakanlığı’ndan yapılan açıklamada, soruşturma sonuçlarına göre gerekli işlemlerin yapılacağı ve sonuçlarla ilgili kamuoyunun bilgilendirileceği kaydedildi. 
     Açıklamada, bebeklerin görüntülerinin yayınlanmasıyla ilgili Radyo Televizyon Üst Kurulu’na başvuru yapılacağı bildirildi. 
     
     İZMİR TABİP ODASI BAŞKANI ALTYAPISIZ ÖZELLEŞTİRMENİN SONUCU 

     İzmir Tabip Odası Başkanı Zeki Gül, yediz bebeklerin ölümü sonrası yaşanan olayların sağlıkta altyapısız özelleştirmenin bir sonucu olduğunu ileri sürdü. 
     Başkan Gül, yedizlere hamile kalan Sibel Deniz’in doktoru, Kadın Hastalıkları Doğum Uzmanı ve Central Hospital Başhekimi Op. Dr. Özer Gürbüz’ün ceninlerle görüntü alınmasına izin vermesinin, kamuoyunu "dehşete düşürdüğünü" ifade etti. 
     Yayınlanan haberler sonrası odaya tıp çevreleri ve kamuoyundan yoğun tepkiler ulaştığını kaydeden Gül, "Haberi izleyen tüm kesimlerden insanların ortak kanaati, verilen görüntülerde reklam unsurunun gözetildiği yönünde. Oda olarak bilimsel ve etik boyutuyla ilgili araştırma başlattık. Soruşturma başlatılması için çalışma yapıyoruz" dedi. 
     Gül, tıp etiğine göre ceninlerin ancak zorunlu olması halinde, bilimsel gelişme için, sadece tıp yayınları ve kongrelerinde yayınlanabileceğine dikkati çekti. 
     Etik anlamda büyük bir yanlış yapıldığını kaydeden Gül, şöyle konuştu 
     "Yaşananlar, sağlıkta önlem alınmadan, altyapısız şekilde yapılan özelleştirmenin bir sonucudur. Sağlık, serbest piyasanın reklam kirlenmişliğine teslim edilemeyecek kadar önemlidir. Sağlıkta yaşanan liberal dönüşümün etkilerine 6-7 aydır dikkat çekiyoruz. Umuyoruz yaşanan bu olay kamuoyuna gereken mesajı vermiştir. 
     Artık sağlıkta özelleştirme konusunun yeniden masaya yatırılması ve çerçevesinin belirlenmesi gerekiyor. Bu olay, uzun yıllar tıp fakültelerinde hasta-hekim ilişkileri konusunda ders olarak okutulacak." 
     
     BAŞHEKİM GÜRBÜZ BU SUÇLAMALARI HAK ETMEDİM 

     Bu arada, yediz bebeklere hamile kalan Aliağalı Sibel Deniz’in doktoru Özer Gürbüz de yaptığı açıklamada olayın yanlış anlaşıldığını savunarak şöyle konuştu 
     "Basın toplantısı ceninlerin önünde yapılmış gibi lanse edildi. Böyle bir durum söz konusu değil. Ayrı bir yerdeydik. Ben sanki ceninlerin karşısında basın toplantısı yapıyorum gibi anlaşılmış. Beni ’olayı reklam aracı yaptı’ diye anlatıyorlar. Ben bu suçlamaları hak etmedim." 
     
</TEXT>
</DOC>
