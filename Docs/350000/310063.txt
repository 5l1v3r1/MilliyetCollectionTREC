<DOC>
<DOCNO> 310063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas17.html </URL>
<DATE> 2005/01/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Komadaki kadının karnındaki ceninin kaderi babasına kaldı... 
</HEADLINE>
<TEXT>

     İtalya'da iyileşme imkanı bulunmayan komadaki kadının karnındaki 23 haftalık bebeğin kaderini tartışan doktorlar, son kararı babaya bıraktılar. 
     Cenova'daki San Martino hastanesi ahlak kurulu ceninin durumunu görüşmek ve karara bağlamak için toplandı. Dört saat süren tartışmada bebeğin akıbeti hakkında karara varamayan doktorlar, bebeğin kaderine, babanın kendi vicdanının sesini dinleyerek karar vermesi gerektiği konusunda uzlaştılar. 
     Bir çocuk annesi 36 yaşındaki hamile kadın, Noel'den hemen sonra beyin kanaması sonucu ağır komaya girmişti. Doktorlara göre, makineye bağlı olarak yaşatılan ve hayata dönme şansı bulunmayan kadının karnındaki cenin, dünyaya gelmesi halinde körlük veya nörolojik yetersizlik gibi ciddi sağlık sorunlarıyla karşılaşabilecek. 
     İtalyan yasaları, doktorlara umutsuz hastaların solunum cihazının fişini çekme hakkı tanıyor. 
     Ahlak kurulundan Profesör Renzo Celesti, Corrniere della Sera gazetesine verdiği demeçte, ''Böyle durumlarda bebeklerin yarısı doğumdan sonra büyük handikaplarla karşılaşır'' dedi ve bunun, kendisi için ahlaki değil, tamamen somut bir klinik sorun olduğunu söyledi. 

     
</TEXT>
</DOC>
