<DOC>
<DOCNO> 314513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur11.html </URL>
<DATE> 2005/02/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kardan sonra yağmur geliyor, havalar ısınıyor 
</HEADLINE>
<TEXT>

     Milliyet İNTERNET 

Bir haftadır bütün bölgeleri etkileyen kar yağışı pazar günü Bolu çevresinde görüldükten sonra yurdu terk ediyor. Pazar günü Kıyı Ege'den yurda giriş yapan yağmur, yeni haftayla birlikte doğuya doğru etki alanını genişletiyor. 
     İstanbul'da şiddetli yağmur pazar akşamı başlıyor. Karla boğuşan kentte bu kez de su baskını alarmı verildi. İl Afet Koordinasyon Merkezi, İstanbul'da şiddetli lodosla birlikte kenti kaplayan karı erimesiyle birlikte su baskınları uyarısı yaptı. Açıklamada, yaklaşık 25 cm'yi bulan kar örtüsünün üçte ikisinin bir günde erimesiyle birçok semtte su baskınları yaşanabileceği belirtildi. Merkez ayrıca, kuvvetli lodosla birlikte soba zehirlenmelerine dikkat çekti. 
     Karların eriyecek olması ve şiddetli yağmur nedeniyle barajlarda doluluk oranının yüzde 90'a çıkabileceği belirtildi. 
     Ankara pazar günü karla karışık yağmurlu, pazartesi ise yağmurlu. İzmir ise iki gün yağmur alacak. 
     
     İstanbul 15 dereceyi bulacak 

     Hava sıcaklığı pazar gününden itibaren batı kesimlerden başlayarak hissedilir derecede artacak. İstanbul'da yarın gece -3 dereceye kadar düşecek hava sıcaklığı pazartesi günü yağmura rağmen gece 10 dereceye kadar yükselecek, gündüz sıcaklığı ise 15 dereceyi bulacak. 
     Sıcaklıklar İzmir'de 14, Antalya'da 16, Adana'da 11, Samsun'da 14, Ankara'da 12 dereceye kadar çıkacak. Gece sıcaklıkları İzmir'de 11, Ankara'da 3 dereceye kadar artacak. 
     YARIN Karadeniz, Doğu Anadolu ile Güneydoğu Anadolu'nun doğusunda kar yağışı sürecek. Ege ve Akdeniz'de gökyüzü az bulutlu ve açık, diğer yerlerde parçalı bulutlu. İç kesimlerde kuvvetli buzlanma ve don görülecek, dikkat 
     PAZAR günü öğle saatlerinden itibaren Bolu-Kastamonu çevresinde kar yağışı bekleniyor. Yağmur, Kıyı Ege ve Antalya'dan yurda giriş yaparken, lodos şiddetli esecek. Diğer bölgelerimiz parçalı bulutlu. 
     PAZARTESİ ise Marmara, Ege, Ankara-Eskişehir ile Bolu-Kastamonu çevresi yağmur, Antalya-Muğla çevresi ise sağanak yağış alacak. Lodos yine kuvvetli esiyor. 
     İSTANBUL'A KUVVETLİ DON UYARISI... 
     Meteoroloji İstanbul Bölge Müdürü Mustafa Yıldırım, İstanbul'da bu gece de kuvvetli don ve buzlanma olacağını belirterek, şunları söyledi 
     ''Ancak yarından itibaren rüzgar lodosa döneceğinden, 13 Şubat Pazar günü sıcaklıklar 8-10 derece düzeyinde artacak. Lodos, kısa süreli fırtına şeklinde esecek. İstanbul'da şu an 20 ile 30 santimetre arasında değişen kar kalınlıkları var. Sıcaklığın bir anda artması ve etkili lodos nedeniyle bu kar, bir anda eriyecek. Yetkililer, özellikle dere yatakları ve barajlarda ani su yükselmelerine karşı dikkatli olmalı.'' Yıldırım, pazar günü akşam saatlerinde kentte yağmur yağmasının beklendiğini de sözlerine ekledi. 
     BUZLANMA KAZALARI 
     İstanbul'da akşam gerçekleşen etkili kar yağışının ardından gece oluşan kuvvetli don ve buzlanmaya rağmen, kent içi ulaşımda herhangi bir sorun yaşanmadığı bildirildi. 
     İstanbul Valiliği Afet Yönetim Merkezi'nden alınan bilgiye göre, ilde don ve buzlanmadan dolayı kent içi ulaşımda herhangi bir sorun yaşanmıyor. 
     Sabah saatlerinde Boğaziçi Köprüsü'nün Altunizade girişi ve Libadiye-Çamlıca-Kısıklı güzergahında görülen buzlanma nedeniyle trafik kısa bir süre aksadı. Bu noktalara Karayolları ve AKOM'un gerekli müdahaleyi yapmasının ardından trafik normale döndü. 
     Don ve buzlanmaya karşı ekipler gece boyunca 5 bin 596 ton tuz, 6.5 ton üre ve 8 ton eriyik kullanırken, kötü hava koşullarının da etkisiyle ilde meydana gelen 50 ayrı trafik kazasında 1 kişi hayatını kaybetti, 3 kişi de yaralandı. 

     
</TEXT>
</DOC>
