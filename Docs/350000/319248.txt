<DOC>
<DOCNO> 319248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko13.html </URL>
<DATE> 2005/02/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ucuz Çin ayakkabısına "yerli etiket" iddiası... 
</HEADLINE>
<TEXT>

     Konya Ayakkabıcılar Odası Başkanı Hasan Uzman, yerli ve kaliteli ayakkabılarla aynı raflarda benzer fiyatlardan satılan kalitesiz Çin malı ayakkabıları, sektör çalışanları olarak kendilerinin bile ayırt etmekte zorlandıklarını söyledi. 
     Uzman bunun için ithal ayakkabılara, nerede üretildiğini gösteren 'menşei şahadetnamesi' konulmasını istedi. 
     Uzman, Konya'nın özellikle erkek ayakkabısı açısından, Türkiye'nin önde gelen üretim merkezlerinden biri olduğunu belirtti. 
     Büyük bölümü KOBİ düzeyinde üretim yapan Konya'daki ayakkabı imalatçılarının en büyük sıkıntısının, Çin başta olmak üzere yurt dışından ithal edilen kalitesiz ve ucuz ayakkabılarla mücadele etmekte karşılaşılan güçlükler olduğunu kaydetti. 
     2003 yılında, resmi rakamlara göre 25 milyon çift, kendilerinin tespit ettiği rakamlara göre ise yaklaşık 50 milyon çift Çin malı ayakkabının Türkiye'ye girdiğini iddia eden Uzman, ''Çin malı ayakkabılarla mücadele edebilmek için, Dış Ticaret Müsteşarlığı İthalat Genel Müdürlüğü'ne karşılaştığımız sorunu ilettik ve sektörün Çin mallarından korunması için bazı önlemler alınmasını sağladık. Alınan önlemler sayesinde 2004 yılında Çin malı ayakkabı sayısı, hem resmi hem de resmi olmayan rakamlara göre 24 milyon çifte geriledi'' dedi. 
     Bu durumun ayakkabı imalat sektöründe hissedilebilir şekilde rahatlama sağladığını, ancak sorunu tamamen ortadan kaldırmadığını vurgulayan Uzman, şunları kaydetti 
     ''Şimdi ise mevcut şartlar altında, yurtdışından ithal edilen ucuz ancak kalitesiz ayakkabılar, bizi yeni bir sorunla daha karşı karşıya bıraktı. Uzakdoğu'dan, özellikle de Çin'den ithal edilen ayakkabıların yüzde 90'ından fazlasında, gerçek deri ya da kösele yerine, gerçeğine çok benzeyen ancak son derece kalitesiz imitasyon malzemeler kullanılıyor. Yerli ve kaliteli ayakkabılarla aynı raflarda benzer fiyatlardan satılan kalitesiz Çin malı ayakkabıları, biz bile ayırt etmekte zorlanıyoruz. 
     Vatandaşlar ise mağazalardan, aynı fiyattan yerli ayakkabı aldığını zannederek Çin mallarını satın alıyor. Bu durum öyle ileri götürülmüş ki, bazı firmalar etiketlerini, Çin'de üretim yaptırdığı fabrikada ürünün üzerine diktiriyor. Bu durum, sektörde yol açtığı sorunların dışında, vatandaşın da apaçık kandırılmasıdır.'' Vatandaşların ''yerli zannederek kalitesiz ayakkabı satın almaması için, yurtdışından ithal edilen ayakkabılara, nerede üretildiğini gösteren ve ürüne sağlam şekilde yapıştırılmış menşei şahadetnamesi konulmasını istediklerini ifade eden Uzman, ''Hazırlanan bu tuzağın ortadan kaldırılması için bireysel çabaların sonuç vermeyeceğini biliyoruz. Bu nedenle, söz konusu talebimizin yasal bir çerçeveye oturması için Dış Ticaret Müsteşarlığı İthalat Genel Müdürlüğü'ne başvuruda bulunduk. İstediğimiz şekilde yasal düzenleme yapılırsa, kalitesiz Çin mallarının üzerinde bundan sonra Türkçe olarak, Bu ayakkabı Çin'de üretilmiştir yazacak'' diye konuştu. 
     Uzman, vatandaşlar kadar kendileri için de büyük önem taşıyan bu önlemin uygulanması için, yetkililerin bir an önce harekete geçmesi gerektiğini sözlerine ekledi. 
     
</TEXT>
</DOC>
