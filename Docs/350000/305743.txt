<DOC>
<DOCNO> 305743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun45.html </URL>
<DATE> 2005/01/12/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Beckham, tsunami kurbanı çocukları unutmadı... 
</HEADLINE>
<TEXT>

     Birleşmiş Milletler Çocuk Fonu'nun UNICEF iyi niyet elçilerinden İngiliz futbol yıldızı David Beckham, Avrupalı zengin taraftarları arasındaki büyük şöhretini Güney Asya'daki tsunami felaketinden etkilenen çocuklara yardım için kullanmak üzere harekete geçti. 
     Yıldız oyuncu Beckham, tsunami felaketinden etkilenen 1,5 milyon çocuğun altı ay boyunca ihtiyaç duyduğu temel sağlık bakımı ve hizmetlerinin karşılanmasında kullanılmak üzere bir fon oluşturmak amacıyla UNICEF tarafından çekilecek 30 saniyelik tanıtım filmlerinde rol alacak. 
     Beckham, ''UNICEF İyi Niyet Elçisi olarak bu rolün bana verilmesi hayatımdaki en çok gurur veren anlardan biri oldu. İhtiyaç duydukları bir dönemde çocuklara verilen destek çalışmalarının bir parçası olmayı umuyorum'' dedi. 
     UNICEF'in Amerikalı Başkanı Başkanı Carol Bellamy de, yaptığı açıklamada, Beckham'ın rol alacağı tanıtım filmlerinin tsunamiden etkilenen çocukların kısa vadede yaşamsal ihtiyaçlarının karşılanmasında büyük fayda sağlayacağını kaydetti. 
     Uzun süredir UNICEF'in çalışmalarına destek veren Beckham'ın, söz konusu tanıtım filminde yer alacak olması, UNICEF çalışmaları için bugüne kadar 2 milyon doların üzerinde katkıda bulunan Manchester United futbol kulübünde düzenlenen bir toplantıyla duyuruldu. 
     
</TEXT>
</DOC>
