<DOC>
<DOCNO> 319218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun34.html </URL>
<DATE> 2005/02/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Papadopulos 5 aydır Erdoğan'la görüşmek istiyorum 
</HEADLINE>
<TEXT>

     Güney Kıbrıs Meclis Başkanı ve komünist AKEL partisinin Genel Sekreteri Dimitris Hristofyas, son günlerde Rum yönetimi lideri Tasos Papadopulos'a sert eleştirilerde bulunan KKTC Başbakanı Mehmet Ali Talat'a tepki göstererek, ''Sayın Talat'ın talihsiz demeçleri birbirini takip ediyor. Talat, Papadopulos'un, Kıbrıs Rum halkının oyu ve AKEL'in destek ve dayanışmasıyla seçildiğini anlamalı'' dedi. 
     Hristofyas, Rum basınında yer alan açıklamasında, ''bilinen süreç ve şartlar altında Annan Planı önlerine geldiğinde bundan Papadopulos'un ve başkalarının memnun olmadığını'' ifade ederek, şöyle konuştu 
     ''Şu anda gerekli olan, hem Sayın Talat, hem de bizim içimizden, bu sürtüşmelere, özellikle de nereden gelirse gelsin Cumhurbaşkanı Papadopulos'un ayağını kaydırma çabalarına bir son verilmesidir. Ona karşı bu savaş bitmeli ve herhangi bir anda müzakerelerin başlaması için uygun şartlar oluşturulmalıdır.'' BM Genel Sekreteri Kofi Annan'ın diplomatik yollardan gerekli temaslarını yapması ve müzakerelerin başlaması halinde, Annan Planı'nda istedikleri değişikliklerin de Rumların asgari talepleri karşılanarak gerçekleşmesi durumunda o zaman çözüme ulaşılabileceğini kaydeden Hristofyas, şöyle devam etti 
     ''Aksi takdirde bu tür demeçler savaşı sürer ve bu, ne bizim, ne Kıbrıs Türk tarafının, ne de Kıbrıs sorunu devam ettiği sürece 'işgal' gücü olmaya devam edecek Türkiye'nin yararınadır. Sayın Talat'tan Kıbrıs Rum tarafı ve özellikle Cumhurbaşkanı Papadopulos'a karşı bu kadar sert saldırmasını beklemezdim. Sayın Talat'la tarihi bağlarımız, çok yakın ilişkilerimiz vardır. Kendisiyle 9 aydan beridir görüşmek için onlarca kez talepte bulundum. Kendisinin sorunlarla karşılaştığı görülüyor. Anlayış gösteriyor ve bu konunun da sürtüşme noktası olmasını istemiyoruz. Umarım böyle bir görüşme en erken zamanda gerçekleştirilir ve bunu başka görüşmeler izler. Çünkü özlü bir diyalogun başlaması zemini bu temaslarla hazırlanacak.'' 
     
     PAPADOPULOS ERDOĞAN İLE 5 AYDIR GÖRÜŞME GİRİŞİMİ VAR 
     Bu arada, Rum yönetimi lideri Tasos Papadopulos, Simerini gazetesine verdiği demeçte, ''AKEL ile ilişkilerinin mükemmel olduğunu'' söyledi. 
     Papadopulos, ''AKEL ile resmi temaslarımız dışında, Sayın Hristofyas'la da kişisel temele dayalı dostane bir iletişim ve görüşmemiz var. Tüm konuları konuşuruz. Ne AKEL hükümetle, ne de hükümet AKEL ile özdeşleşti. İşbirliği yapan partilerdir ve elbette farklı görüşlerin bulunduğu alanlar vardır. Ancak bunlar hükümetin işini engellemiyor'' dedi. 
     Ana muhalefet Demokratik Seferberlik Partisi'nin DİSİ seçildiği günden beri kendisine ''körü körüne muhalefet'' yapmakla suçlayan Papadopulos, ''DİSİ'nin Ankara temaslarının ardından, Başbakan Recep Tayyip Erdoğan'dan herhangi bir mesaj alıp almadığı'' yönündeki bir soruyu, ''Hayır'' diye yanıtladı. 
     Papadopulos, Başbakan Erdoğan ile görüşme talebi hakkında da şöyle konuştu 
     ''BM'de konuşmamı yapmadan önce, iki dost ülke aracılığıyla Sayın Erdoğan ile resmen görüşme talebim iletildi ve bunu kendisini gördüğümde de şahsen ilettim. Bu, DİSİ'nin, diyalogun başlaması için girişimlerde bulunmadığımız yönündeki suçlamalarının olduğu dönemde oldu. Eğer bu girişim sayılmazsa, başka hangi hareket girişim sayılır bilmiyorum. Size şunu söylemem gerekir ki, bu görüşmenin ayarlanması için dost ülkeler tarafından tam 5 aydır yapılmakta olan girişimleri açıklamadım.'' Papadopulos, ''ne tür çabaların yapılmış olduğu'' sorusuna karşılık ise ''Neler olduğunu söylersem, gerekli olan bu görüşmenin olması yönündeki çabaları büyük ihtimalle gömmüş olacağım'' dedi. 
     
</TEXT>
</DOC>
