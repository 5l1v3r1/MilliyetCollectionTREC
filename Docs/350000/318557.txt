<DOC>
<DOCNO> 318557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy01.html </URL>
<DATE> 2005/02/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Baykal'a göre Livaneli'nin istifası şaşırtıcı bir gelişme değil... 
</HEADLINE>
<TEXT>

     CHP Genel Başkanı Deniz Baykal, Zülfü Livanali'nin partisinden istifa etmesinin şaşırtıcı bir gelişme olmadığını söyledi. 
     İsveç'in başkenti Stockholm'de yapılan Avrupa Sosyal Demokrat Parti liderlerinin toplantısına katılan Baykal, Türk basın mensuplarının sorularını yanıtlarken, son CHP kurultayıyla partinin ilkelerini, ahlakını, karakterini, kimliğini savunduğu ve partinin siyasetine sahip çıktığı söyledi. 
     Toplantının amacına değinen Baykal, Lizbon stratejisinin üç amacından birincisinin ekonomik gelişme, ikincisinin tam istihdam ve dayanışma toplumunu ayakta tutmak, üçüncüsünün de çevreyi ekonomik gelişme ile birlikte ele almak olduğunu ifade etti. 
     Baykal, sözünü ettiği üç amaç için 2000 yılında somut hedefler konduğuna dikkati çekerek, ''Uygulamanın beşinci yılında bunlar gözden geçirilecek. Eksikler belirlenecek ve önümüzdeki yıllar için yeni hedefler belirlenecek. Bu anlayış sosyal demokrat anlayışın Avrupa'daki ortak bakış açısını yansıtıyor'' dedi. 
     Yunanistan'dan ana muhalefet partisi PASOK'un lideri Yorgo Papandreou ile de görüşen Baykal, yakında yapılacak olan PASOK Genel Kurultayı'na İsmail Cem'in katılacağını bildirdi. 
     Lizbon stratejisiyle uygulamalarının tartışıldığı toplantının açılış konuşmasını İsveç Başbakanı ve Sosyal Demokrat Parti Genel Başkanı Göran Persson yaptı. 
     Persson, 2000 yılında Lizbon'da alınan kararlara değinerek, Lizbon stratejisinin amacının Avrupa ülkelerinde kaliteyi artırmak ve daha iyi iş imkanları yaratmak olduğunu kaydetti. 
     Persson, toplantılarda 2000 yılında alınan kararların ne kadarının yerine getirildiğini gözden geçireceklerini kaydetti. 
     Toplantıya Deniz Baykal, Portekiz Sosyalist Partisi Başkanı Jose Socrates, İtalyan Sosyal Demokrat Partisi lideri Piero Fassini, Avrupa Komisyonu Başkan Yardımcısı Margot Wallstrom, Kadın Kolu Başkanı Zita Gurmai, Fransız Sosyalist Partisi Başkanı Francois Hollande, Finlandiya SDP Lideri Paavo Lipponen, Yunanistan PASOK lideri Yorgo Papandreou ile Avrupa Komisyonu Başkan Yardımcısı Günter Verheugen katıldı. 
     Baykal, yarın İstanbul'a dönecek. 
     
</TEXT>
</DOC>
