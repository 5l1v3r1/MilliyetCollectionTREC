<DOC>
<DOCNO> 319434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas28.html </URL>
<DATE> 2005/02/28/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Oscar Ödülleri... Ryan Larkin'i hayatının filme konu olması sevindirdi 
</HEADLINE>
<TEXT>

     Kanada'nın Montreal kentindeki evsizler yurdunda kalan eski kısa filmci Ryan Larkin, hayat hikayesinin anlatıldığı ''Ryan'' adlı kısa animasyonun Oscar ödülüne layık görüldüğünü öğrenince sevinçten çılgına döndü. 
     Oscar ödül töreninin yapıldığı Pazar gecesini arkadaşlarıyla her zaman gittiği Copacabana barda geçiren Larkin, filmin ''en iyi kısa animasyon'' ödülüne layık görüldüğünü küçük barın televizyonundan öğrendi. 
     Etrafını saran arkadaşlarının sevinç çığlıkları arasında oturduğu yerinden fırlayan Larkin, mutluluğunu ''duydum ama buna inanıyorum'' diyerek ifade etti. Filmin yönetmeni Chris Landreth de, yaptığı teşekkür konuşmasında, ''Ödülü Montreal'de bu yayını izleyen bir adamın zarafeti ve tevazusu sayesinde kazandım. Ryan Larkin, bu ödülü sana ithaf ediyorum'' dedi. 
     Alkol ve uyuşturucunun pençesine düştükten sonra hayatını Montreal sokaklarında sürdürmeye çalışan 61 yaşındaki Larkin, 1960'larda ve 1970'lerde Kanada'da ses getiren filmlere imza atmış, 1968'de ''Walking'' Yürümek adlı filmiyle aynı kategoride Oscar'a aday gösterilmişti. 
     Ödüle layık görülen 14 dakikalık ''Ryan''da, Larkin'in kariyeri ve trajik düşüşü anlatılıyor. 
     
</TEXT>
</DOC>
