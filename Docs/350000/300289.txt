<DOC>
<DOCNO> 300289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo20.html </URL>
<DATE> 2004/12/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konyaspor, Saido'yu istiyor 
</HEADLINE>
<TEXT>

     Konyaspor, Galatasaray'ın gözden çıkarması beklenen Kamerunlu oyuncu Saido'yu kiralamak istiyor. 
     İlk devredeki sorunları ikinci yarıda yaşamak istemeyen ve ligde üst sıraları hedefleyen yeşil-beyazlılar, devre arasında en az 4 futbolcu transfer ederek, sezonun ikinci yarısına daha güçlü girmeyi planlıyor. Bu nedenle özellikle eksik mevkilerin doldurulması amacıyla transfer çalışmalarına lige ara vermeden başlayan Konyaspor'un listesinde Galatasaray'da forma giyen Kamerunlu Saido da bulunuyor. 
     Gözden çıkarılması beklenen Saido'yu kiralamak isteyen yeşil- beyazlılar, Galatasaray'ın ilk yarının sonunda gidecek futbolcuları belirlemesini bekliyor. 
     Konyaspor İkinci Başkanı Hüseyin Çevik, teknik heyetin verdiği rapor doğrultusunda transfer görüşmelerinin sürdüğünü söyledi. 
     Birkaç gün önce Konyaspor antrenmanında Zafer Biryol ile Okan koç arasında yaşanan gerginliğin çok büyütüldüğünü ifade eden Çevik, ''Bunlar çok normal olaylardır. Zafer Biryol ve Okan Koç lig sonuna kadar bizim futbolcularımızdır. Kimsenin bir yere gitmesi söz konusu değil'' dedi. 
     
</TEXT>
</DOC>
