<DOC>
<DOCNO> 304896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo05.html </URL>
<DATE> 2005/01/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kıvanç Oktay Ümit Karan talep ettiğimiz bir futbolcu değil... 
</HEADLINE>
<TEXT>

     Beşiktaş Futbol Şubesi Sorumlusu Kıvanç Oktay, Galatasaraylı Ümit Karan'ın transfer edileceği iddialarını yalanlayarak, ''Karan, kesinlikle talep ettiğimiz bir futbolcu değil'' dedi. 
     Galatasaraylı bir yöneticinin kendilerinden Ümit Karan'ı istedikleri yönündeki açıklamasını basından takip ettiğini ifade eden Oktay, ''Bu futbolcunun ne kendisiyle ne menajeriyle ne de kulübüyle herhangi bir görüşmemiz olmadı. Galatasaraylı yöneticiler, böyle bir talebimizin olduğunu iddia ediyorlarsa kimle konuştuklarını da açıklasınlar. Ümit Karan, gerçekten iyi bir oyuncu, fakat bizim transfer gündemimizde yok ve hiçbir zaman da olmadı'' diye konuştu. 
     
     TRANSFER ÇALIŞMALARI 
     Transfer çalışmalarının devam ettiğini ve görüştükleri çok sayıda futbolcunun bulunduğunu da anlatan Kıvanç Oktay, kulüpten gönderilmesi düşünülen Ronaldo ve Juanfran ile ilgili bir gelişme olmadan yeni transfer yapmalarının mümkün olmadığını söyledi. 
     Özellikle, Antalya kampına getirilmeyen Ronaldo'ya talipli kulüpler çıktığını ifade eden Oktay, ''Ronaldo'nun bizden alacağı yok. Şu anda tek sorun, bu oyuncunun hangi kulübe gideceğine karar vermesi'' dedi. 
     Transfer çalışmalarını genellikle sezon sonu için yaptıklarını anlatan Oktay, İstanbulspor'da forma giyen Ahmet Dursun'un sezon sonunda yeniden Beşiktaş'a dönebileceğini açıkladı. Oktay, Ümit Aydın'ın da en azından bu sezon sonuna kadar Beşiktaş'a dönmesinin mümkün olmadığını da sözlerine ekledi. 
     
</TEXT>
</DOC>
