<DOC>
<DOCNO> 348607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy16.html </URL>
<DATE> 2005/06/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kabine revizyonunda istifa bilmecesi 
</HEADLINE>
<TEXT>

     Başbakan Recep Tayyip Erdoğan’ın kabine revizyonunu, "Arkadaşlarımız istifalarını verdiler" demesine karşın, 59’uncu hükümeti kurarken bakanların tamamından aldığı tarihsiz istifa dilekçelerini işleme koyarak gerçekleştirdi. 
     Başbakan Erdoğan’ın, Devlet Bakanı Ali Babacan’ın Başmüzakereci olarak atanmasında olduğu gibi parti içinde yalnızca Dışişleri Bakanı Abdullah Gül’le paylaştığı kabine revizyonu, görevden alınan bakanların istifa dilekçesi verip vermedikleri tartışmasına neden oldu. Erdoğan’ın, değişim yöntemini açıklarken kabine dışı bıraktığı bakanlar için, "Arkadaşlar sağolsunlar, istifalarını vererek önümüzü açtılar" demesine karşın, revizyon öncesi Güldal Akşit, Zeki Ergezen ve Sami Güçlü’den istifa dilekçesi almadı. Yeni istifa dilekçeleri almamasına karşın Erdoğan’ın elinde bakanların istifa dilekçeleri bulunduğu için revizyon bir azil işlemine de neden olmadı. 
     Erdoğan, Abdullah Gül’ün ardından 59’uncu hükümeti kurarken Turgut Özal’ın yaptığı gibi bakanların tümünden "elini rahatlatmak" amacıyla tarihsiz istifa dilekçeleri almıştı. Erdoğan, kabine revizyonunu gerçekleştirirken, üç bakan için bu tarihsiz istifa dilekçelerini işleme koydu. 
     Erdoğan’ın yeni dilekçeler almayıp elindeki istifa dilekçeleriyle kabine revizyonunu gerçekleştirdiği, Güldal Akşit’in, "İstifa etmedim. Başbakanın takdiri" sözlerine de yansıdı. Sami Güçlü’nün ise bakanlıktan alındığını, CNN Türk’ün canlı yayın konuğu olduğu sırada bizzat Başbakan Erdoğan’dan gelen telefonla öğrenmesi de kendisinden yeni bir istifa dilekçesi alınmadığını gösterdi. 
     
     AKŞİT SAĞLIĞIM İYİ, İSTİFA ETMEDİM 

     Güldal Akşit, "Sağlık problemleri nedeniyle istifa etmedim. Sağlık problemim yok Allah’a şükür. Bu Sayın Başbakanımızın takdiridir. Yeni bakanımız burada, güzel şeyler sorun. Bu bir bayrak değişimidir. Burada yeni bakanımızla kol kola, birlikte çalışacağız. AK Parti içerisinde çalışmalarımız sürecek" yanıtını verdi. 
     
     GÜÇLÜ İŞİMİZLE EN YOĞUN ŞEKİLDE MEŞGUL İKEN OLDU 

     Tarım ve Köyişleri Bakanlığı'na atanan Mehmet Mehdi Eker, görevi eski bakan Sami Güçlü'den devraldı. 
     Sabah erken saatlerde Tarım ve Köyişleri Bakanlığı'na gelen Sami Güçlü, önce üst düzey bürokratlarla bir toplantı yaptı ve teker teker vedalaştı, ardından Konferans Salonu'nda toplanan bakanlık çalışanlarına bir veda konuşması yaptı. 
     Konuşmasında Bakanlık makamına gelirken, bir gün bu sürenin biteceğinin bilincinde olarak koltuğa oturduğunu anlatan Güçlü, şunları söyledi 
     ''O gün de dün gerçekleşti. Tam işimizle çok yoğun şekilde meşgul iken oldu. Bunun güzelliğini de ifade etmeye çalıştım dün. Sizlerle 2.5 yıla yakın bir süre beraber olduk. Bugün bizim çok fazla söz söylememiz doğru olmaz. Yerime gelen arkadaşı hepiniz benden daha iyi tanıyorsunuz. Kurumunuzda çalıştı, veteriner hekim, sektörü biliyor. Bana da, bakanlığımın başında en çok katkı yapanlardan biri. Kendisiyle başarılar diliyorum. Onunla çok daha verimli bir çalışma yapacağına inanıyorum.'' 
     
     ERGEZEN ERKEN DEVRETTİ 

     Bayındırlık ve İskan Bakanlığı’na atanan Faruk Nafiz Özak, görevi eski bakan Zeki Ergezen’den devraldı. 
     Bayındırlık ve İskan Bakanlığı’nda devir teslim töreninin saat 11.00’de yapılacağı duyurulurken, Ergezen’in erken gelmesi nedeniyle bu saatten önce gerçekleşti. 
     Ergezen’in saat 9.30’da bakanlığa geldiği, devir teslimin ise 9.50’de yapıldığı öğrenildi. 
     Yeni bakan Özak’ın ise basın mensuplarıyla sohbet toplantısı düzenlemesi bekleniyor. 
     
</TEXT>
</DOC>
