<DOC>
<DOCNO> 346592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/axspo03.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çığ gibi büyüyor 
</HEADLINE>
<TEXT>


Galatasaray camiasının önde gelen isimlerinin başlattığı operasyon destek gördü. Kongre üyelerinin, Faruk Süren ve Mehmet Cansun'un telefonlarını kilitleyip, el ele yürüme mesajları bıraktığı öğrenildi 

HALİL ÖZER 


Sarı - Kırmızılı kulübün önde gelen isimlerinin başlattığı "Yeniden uyanış" operasyonu camiadan da tam destek gördü. 
Galatasaray Kongre Üyeleri'nin, Süper Taktik'in dünkü sayısında yer alan haberin ardından, eski başkanlar Faruk Süren ve Mehmet Cansun'un telefonlarını kitlendiği öğrenildi. 
Üyelerin, "Sonuna kadar arkanızdayız. Galatasaray'ın kurtuluşu için gereken her türlü fedakarlığa destek vermeye hazırız" dedikleri iddia edildi. Oluşumu başlatan isimler ise, "Bu 4 - 5 kişinin yapabileceği bir iş değil. Bütün camianın taşın altına elini koymasını bekliyoruz" yorumunu yaptı. 

Başkan'a karşı değil 
Yeni oluşumun içine camianın önde gelen isimlerinden Ünal Aysal ile Adnan Polat'ın da dahil edilmesi için ikna turlarının atıldığı da kulaktan kulağa dolaşmaya başladı. 
Bu arada üyeler, yeni oluşumun Başkan Özhan Canaydın'a karşı bir oparesyon olarak algılanmaması gerektiğini savundu. Tek hedefin kulübün geleceğini kurtarmak olduğunu belirten Sarı - Kırmızılılar, "El ele verip, maddi manevi olarak gereken havayı yaratacağız. Bu adımlar, Başkanımız görevinin başındayken de yapılabilir" dediler. 

Cihan ve Aykut tamam 

Sezon sonu gelmeden iç transfer girişimlerine de başlayan Galatasaray, iki genç yıldızı Cihan ile kaleci Aykut'un sözleşmelerini uzattı. Sarı - Kırmızılılar, sezon sonunda mukaveleleri sona erecek olan Cihan ve Aykut'un, 2'şer yıllık sözleşme uzatma opsiyonunu devreye soktu. 
Bu arada Galatasaray, Denizlispor maçının hazırlıklarını dün yaptığı son antrenmanla tamamladı. Teknik Direktör Hagi'nin, bugünkü maçın ardından futbolcularıyla soyunma odasında veda konuşma yapıp, teşekkür etmesi bekleniyor. 

Tebligat pazartesi 

Sarı - Kırmızılılar'da Hagi'nin ayrılıp ayrılmayacağı yolundaki bilmece sonunda çözüldü. Yönetimin, pazartesi günü Rumen hoca ile yola devam etmeyeceğini resmen açıklama kararı aldığı öğrenildi. Bu arada Hagi'nin de yönetimden herhangi bir resmi açıklama gelmemesine karşın Yeşilköy'deki evini toplamaya başladığı bildirildi. Hagi'nin yeni sezonda Steaua Bükreş'i çalıştırması bekleniyor. 

'Bana göre başarılı' 

Lotto'nun düzenlediği Medya Kupası Turnuvası'nın kura çekimine katılan Hakan Ünsal, Teknik Direktör Hagi'ye destek verdi. Tecrübeli futbolcu, "Mevcut kadro ve yaşanılan sakatlıklarla bu sezon yapabileceğimizin en iyisini yaptık. Teknik direktörümüz bu sezon tecrübe kazandı. Karar tabii ki yönetimin, ama kim ne derse desin bence Hagi başarılı oldu. Kalırsa gelecek yıl daha faydalı olacaktır" diye konuştu. 

Favori Gerets 

Teknik direktör arayışlarını yoğun bir şekilde sürdüren Galatasaray, Belçikalı Eric Gerets'ten "tamam" yanıtı almasına karşın Ajax'ın eski çalıştırıcısı Ronald Koeman'ı da yedekte tutuyor. Sarı - Kırmızılılar'ın, Koeman'ın Fransızca bilmemesi nedeniyle Gerets'e daha sıcak baktığı öğrenildi. Galatasaray Yönetimi, pazartesi günü teknik direktör konusunu kesin çözüme kavuşturup, vakit harcamadan yeni sezonun transfer çalışmalarına başlamak istiyor. 


</TEXT>
</DOC>
