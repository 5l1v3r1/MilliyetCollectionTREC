<DOC>
<DOCNO> 308489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur13.html </URL>
<DATE> 2005/01/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Karın ardından yağmur 
</HEADLINE>
<TEXT>

     Türkiye soğuk ve yağışlı havanın etkisine girdi. Kuzey, iç ve doğu kesimlerde bu geceden itibaren kar yağışı bekleniyor. Bugün ve yarın yurdun tamamında görülecek kar ve yağmur hafta başında etkisini kaybederken, salı gününden itibaren yeni bir yağışlı hava etkili olacak. Şiddetli lodosla birlikte yağışlar yağmur şeklinde görülecek. 
     Yarın 6 derece kadar düşecek hava sıcaklığı, pazartesi ve salıdan itibaren kuvvetli lodosla birlikte artacak. Hafta sonu düşen sıcaklıklar salı günü İzmir ve İstanbul'da 13, Adana ve Antalya'da 15, Ankara'da 9, Samsun'da 14 dereceye kadar yükselecek. 
     
     Her yerde kar 

     Bugün yağmur ve sağanak şeklinde başlayacak olan yağışlar, bu geceden itibaren hava sıcaklığındaki hissedilir derecedeki düşüş nedeniyle, yarın yurdun tamamında kara dönüşecek. 
     Yarın Batı Karadeniz'in kıyısı karla karışık yağmurlu, Kıyı Akdeniz, Güneydoğu Anadolu, Orta ve Doğu Karadeniz'in kıyısı yağmur alırken, Kıyı Ege ve Marmara dışında tüm bölgelerimiz KAR yağışı alacak. Karayel Marmara'da sert esiyor. 
     Pazartesi kar yağışı doğu bölgelerimize kayıyor, akşam saatlerinden itibaren yeni bir yağışlı hava yurda giriş Trakya ve Ege'den giriş yapıyor. Trakya ile Orta ve Doğu Karadeniz'in kıyısı karla karışık yağmurlu, akşam saatlerinden itibaren Marmara yağmurlu, Ege geceden itibaren sağanak yağışlı. Ege'de lodos esiyor. Kar yağışı Doğu ve Güneydoğu Anadolu'da sürüyor. 
     
Salı günü kar yağışı yurdu terkediyor, yağmur etki alanını genişletiyor. Özellikle Marmara'da şiddetli yağmur beklenirken, Batı Karadeniz, Ege, Batı Akdeniz ile İç Anadolu'nun kuzeyi ve batısı yağış alıyor. Muğla ve Antalya'da yağışlar sağanak şeklinde. Lodos Ege ve Akdeniz'de sert esiyor... Diğer bölelerimiz parçalı ve çok bulutlu... 

     Yurttan kış haberleri 
     
     AKSEKİ-SEYDİŞEHİR KARAYOLU ULAŞIMA AÇILDI 

     Antalya'nın Akseki İlçesi ile Konya-Seydişehir Karayolu'nun Yarpuz Alacabel mevkii, ulaşıma açıldı. 
     Karayolları Bölge Müdürlüğü Yol Bakım Başmühendisi Gençağa Karakaş, dün gece yaşanan yoğun kar yağışı sırasında bazı araçların kayması nedeniyle ulaşıma kapanan Akseki-Seydişehir Karayolunun, ekiplerin yoğun çalışması sonucu açıldığını bildirdi. 
     Ekiplerin halen Antalya'nın İbradı İlçesi ile Beyşehir'i birbirine bağlayan karayolundaki Genboz Vadisi'nde çalışmalarını sürdürdüğünü bildiren Karakaş, Gündoğmuş ve Güzelsu Beldesi civarında da buzlanma nedeniyle çalışmaların aralıksız sürdüğünü belirtti. Karakaş, şu bilgileri verdi 
     ''Dün geceden beri çalışıyoruz. Konya yolunda sıkıntı yok. Ekiplerimiz, İbradı-Genboz vadisinde çalışıyorlar. Sanırım bu gece geç saatlerde yolu ulaşıma açacağız. Meteoroloji'den aldığımız bilgiye göre, Balkanlar'dan yeni bir soğuk hava dalgası geliyor. Yarın da bayramın son günü. İstanbul ve Ankara gibi büyük kentlerden tatil için karayoluyla Antalya ve çevresine gelen tatilciler, dönüş yolculuğuna başlayacak. Antalya-Ankara ve Fethiye-Burdur Karayolunda yoğunluk olacak. Karayolları ekipleri her iki karayolunda konuşlandı. Gerekli tedbirleri aldık.'' 
     
     Fırtına elektriksiz bıraktı 

     Bu arada, HATAY'ın İskenderun ilçesinde, saatteki hızı 86 kilometreyi bulan fırtına elektrik şebekelerinde hasara neden oldu. Bir çok mahalleye elektrik verilemiyor. 
     Öğle saatlerinde başlayan ve şehir içinde saatteki hızı 86 kilometreyi bulan fırtına bir çok mahallenin elektrik şebekesini hasara uğrattı. TEDAŞ görevlileri arızanın en kısa zamanda çözüleceğini belirtti. Fırtına nedeniyle İskenderun Körfezi'nde bulunan liman ve iskelelerdeki çalışmaların bir bölümü durduruldu. 
     Bu arada fırtına, Denizciler Mevkii'nde bazı ağaçlarda yerinden sökülerek devirdi. 

     
</TEXT>
</DOC>
