<DOC>
<DOCNO> 328183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy21.html </URL>
<DATE> 2005/03/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Mahir Kaynak ABD ekonomik nedenlerden dolayı operasyon yapıyor 
</HEADLINE>
<TEXT>

     Gazi Üniversitesi Emekli Öğretim Üyesi Prof. Dr. Mahir Kaynak, ABD'nin ekonomik nedenlerden dolayı dünyanın bir çok yerinde operasyon düzenlediğini öne sürdü. 
     Kaynak, Abant İzzet Baysal Üniversitesi'nde düzenlenen ''Türkiye Cumhuriyeti'nin Dış Politikası'' konulu konferansta, ABD'yi eleştirdi. ABD'nin yaptığı operasyonların büyük bölümünün ekonomik nedenlerden kaynaklandığını iddia eden Kaynak, ''Irak'ta yaşanan savaş öncesinde bu ülkede nükleer silahlar olduğu iddia edildi. Fakat ne hikmetse bugüne kadar bu silahlara rastlanmadı'' dedi. 
     ABD'li uzmanların yapılacak her operasyonun ekonomik etkilerini mutlaka hesapladıklarını ifade eden Kaynak, ''ABD'nin Irak'ı işgali sonrasında ABD'li bazı yetkililer, Irak'ı işgal etmelerinin nedeninin petrol olmadığını açıklama gereği duydular. Bana göre bu açıklama bile ABD'nin Irak'ı neden işgal ettiğini açıklıyor. Bugün ABD'li bilim adamları milyonlarca dolar harcayarak petrolün yerini alabilecek bir yakıt elde etmeye çalışıyorlar'' diye konuştu. 
     Türkiye'de son günlerde ''Metal Fırtına'' adlı bir kitapta yer alan olayların tartışmalara neden olduğuna dikkat çeken Kaynak, şöyle konuştu 
     ''Bana göre Türkiye'de Metal Fırtına kitabında geçen olayların hiç biri yaşanmaz. Türkiye'de bu kitapta geçen olayların aksine bir askeri savaş değil. Ekonomik bir savaş yaşanır. Türkiye bence bu ekonomik savaşa kendini iyi hazırlamalıdır. Eğer bu savaşa hazırlıksız yakalanırsak, gerçek bir savaşın sonuçlarını arayacak duruma düşeriz.'' 
     
</TEXT>
</DOC>
