<DOC>
<DOCNO> 330539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonyas12.html </URL>
<DATE> 2005/04/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kitabı olmayan kütüphane... 
</HEADLINE>
<TEXT>

     Van'ın Başkale İlçesi'nde 4 yıl önce açılan Şevket Cimbir Kütüphanesi'nin boş rafları, kitaplarla doldurulmayı bekliyor. 
     Kütüphane Müdürü Bedri Demir, AA muhabirine yaptığı açıklamada, Kaymakamlık tarafından Türk Eğitim Gönüllüleri Vakfı binasının iki odasının kiralanmasıyla oluşturulan kütüphanenin, 2001 yılında açıldığını söyledi. 
     Kütüphanenin kurulduğu yıl bazı kurumların ve vatandaşların yaklaşık 150 kitabı, kütüphaneye kazandırdığını anlatan Demir, vatandaşların okumak için aldıkları kitapları iade etmemesiyle raflardaki kitap sayısının 50'ye indiğini ifade etti. 
     Demir, kütüphaneye gelen vatandaşların raflarda duran kitaplar dışında farklı kitap okumak istediğini, ancak bu talebe karşılık veremediklerini bildirdi. 
     Kütüphanedeki kitap sayısının yetersiz olması nedeniyle vatandaşların artık kütüphaneye gelmediğini belirten Demir, şöyle konuştu 
     ''Kitaplarımız olmadığı için vaktimiz ilçenin yeşil kartlıların kayıtlarını bilgisayara aktarmakla geçiyor. 
     Tüm kitapseverlerden kütüphanemize kitap göndermelerini bekliyoruz. Kütüphanemiz hem kitapsız hem okuyucusuz hale geldi. Rafların kitaplarla dolması için kampanya başlatmayı düşünüyoruz'' 
     
</TEXT>
</DOC>
