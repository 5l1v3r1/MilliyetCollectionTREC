<DOC>
<DOCNO> 328654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur17.html </URL>
<DATE> 2005/03/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şaşkın hırsız... Hırsızlık için girdiği evde cep telefonunu unuttu 
</HEADLINE>
<TEXT>

     Ceyhun KÖSE BURSA, DHA 

BURSA'da hırsızlık amacıyla, Almanya'da oturan bir ailenin evine giren hırsız, evde çıkardığı seslerin bina sakinleri tarafından duyulduğunu anlayınca paniğe kapıldı. Binada ayak sesleri geldiğini duyan hırsız, kaçarken, şapka ve cep telefonunu evde unuttu. Polis, hırsızın kimliğini, unuttuğu cep telefonundan, kaçarken düşürdüğü şapkasından aramaya başladı. 
     Merkez Osmangazi İlçesi Çırpan Mahallesi Uslu Sokak'ta bulunan Almanya'da oturan 42 yaşındaki Mustafa Ağaçdoğruyan'ın giriş katındaki evine, dün gece arka bahçe kapısı demir parmaklıkları keserek giren hırsız, cep telefonunu ayakkabılığın üzerine bırakıp, içerideki eşya aramaya başladı. Bu sırada evin üst katında oturan Ağaçdoğruyan'ın annesi 65 yaşındaki Şadiye Ağaçdoğruyan, alt kattan sesler geldiğini duyunca evi kontrol etmek istedi. Damadı 46 yaşındaki Hayati Korkmaz ile birlikte merdivenlerden inen yaşlı kadının ayak seslerini duyan hırsız, paniğe kapıldı. Cep telefonunu almayı unutan hırsız, balkondan atlayıp kaçarken, bu kez şapkasını düşürdü. 
     Hırsızın cep telefonunu unutmasına gülen Şadiye Ağaçdoğruyan, polise haber verdi. Evde yapılan aramada, bilgisayar kasası ve klavyesinin çalındığı belirlendi. Polis, hırsızın kimliğini, unuttuğu cep telefonundan ve parmak izlerinden araştırıyor. 
     
</TEXT>
</DOC>
