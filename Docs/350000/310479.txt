<DOC>
<DOCNO> 310479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/tamer.html </URL>
<DATE> 2005/01/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Davos'taki Türkler de gençleşti 
</HEADLINE>
<TEXT>

DAVOS 

Davos toplantılarının yaratıcısı Prof. Klaus Schwab'ın da dikkat çektiği gibi 2005, dünya için pek çok bakımdan yeni başlangıçlar yılı 
Yasar Arafat'ın ölümü ve yeni Filistin liderinin belirlenmesi, Ortadoğu'da yıllardır tıkanmış barış umudunu yeniden filizlendirdi. George Bush, 4 yıl daha ABD Başkanı olarak görevde. 10 yeni ülkenin dahil olmasıyla artık, dokusu hayli farklı yepyeni bir Avrupa Birliği var. Yeni seçilmiş bir Avrupa Komisyonu, yeni başkanı Barroso ile görevde. Avrupa Parlamentosu'nun üyeleri 2004 ortasında yenilenmişti. Eski başkan Prodi'nin koltuğu, ilk kez seçimle dolduruldu, Fontelles geldi. Ukranya, yeni yıla zor da olsa ilk demokrasi denemesinin ardından halkın seçtiği yeni lideriyle girdi. 

Gençleşen Avrupa 
Dünya Ekonomik Forumu DEF de bu yeniliklere ayak uydurmuş. Davos toplantılarının katılımcılarında ciddi bir kan değişimi dikkati çekiyor 
Avrupalı katılımcılar gençleşmiş. Dolayısıyla Avrupa ile ilgili oturumlara belirgin bir dinamizm gelmiş. En azından artık Davos'ta "Yaşlı Avrupa" yok.Geçen yıla kadar Davos toplantılarına damgasını vuran Amerikalı katılımcıların ağırlığında ise gözle görülür bir azalma var. Sadece "Küçük dünyaları biz yarattık" edasıyla Kongre Merkezi'nin koridorlarında caka satan yeni ekonominin parlak çocukları açısından değil, bizzat Amerikan yönetiminin temsili açısından da ciddi bir zafiyet dikkati çekiyor. Artık Bush yönetimi mi isteksiz davrandı, yoksa Dünya Ekonomik Forumu mu Avrupa öne çıksın diye özellikle ısrar etmedi bilemiyorum, ama sonuç fevkalade olumlu. Avrupa Davos'ta yıllar sonra ilk kez, kendi devasa gücünün bilinciyle dünya sorunlarına ABD'den çok farklı bir biçimde yaklaşacağının ipuçlarını veriyor. 

Asya Çinlilerden... 
Bu yıl Davos'ta Asya'nın temsili ve değerlendirmesinde de ciddi bir yenilenme var. Asya bugüne kadar Japonlardan sorulurdu. Son yıllarda sayıları artan Çinliler ise Çin hakkında bilgilendirme mahiyetinde konuşmalar yaparlardı. Bu yılsa Asya ile ilgili değerlendirmelerin Japonlardan Çinlilere kaymakta olduğu dikkat çekiyor. Pekin Üniversitesi'nden profesörler ilgiyle dinleniyor. 
Ve Davos'a gelen Türklerde de ciddi bir yenilenme var. Doğan Yayın Holding'in Başkanı Mehmet Ali Yalçındağ, Doğuş Grubu'nun patronu Ferit Şahenk, Çolakoğlu Grubu ve Türkiye Ekonomi Bankası'nın sahibi Hasan Çolakoğlu ile Koç Grubu'nun 3. kuşak patronu Ali Koç, İsviçre'nin bu küçük dağ kasabasının bugüne kadar tanımadığı simalar. 
Daha önce de yazmıştım. Türkiye bu yıl Davos'ta bayağı farklı bir muamele görüyor, daha doğrusu AB'ye girmeye hazırlanan laik bir ülke olduğumuzun sadece hükümetler düzeyinde değil, önde gelen medya kuruluşlarınca da ön kabulü var. 

Erdoğan'a sorular 
Örneğin Başbakan Tayyip Erdoğan 'ın medya liderleriyle sohbet toplantısına katılan önde gelen Batılı gazetecilerinden hiçbiri artık, Türkiye'nin islami kurallarla yönetilmesi olasılığına, ordunun yönetimine müdahelesinin demokrasiyle bağdaşıp bağdaşmadığına, insan hakları ihlallerine ya da dış borçlarımızı geri ödemede bir sorunla karşılaşıp karşılaşmayacağımıza dair tek bir soru bile yöneltmiyor. Önceki yıl Batılı meslaktaşlarımız, bu soruları sadece Başbakan Erdoğan'a sormakla yetinmiyor, oturum aralarında biz Türk gazetecileri de benzeri soru bombardımanıyla bezdirirlerdi. 
Erdoğan'a yöneltilen sorular artık Türkiye'nin dışında Irak, İran, Ortadoğu ve Avrupa Birliği ile ilgili. Gerek Batı'nın önde gelen gazetecilerinin, gerekse Türkiye ile ilgili toplantılara son dönemde büyük ilgi gösteren Ortadoğulu meslektaşlarımızın, artık bölgenin geleceğinde söz sahibi olarak gördükleri bir ülkenin başbakanına soru yönelttikleri her hallerinden belli. 
Amerikalı meslektaşlarımızın h l merak ettiği ise, 2 yıl önce TBMM'de reddedilen 1 Mart tezkeresi hakkında bugün gerek sokaktaki adamın, gerek hükümet yetililerinin ne düşündüğü... 



</TEXT>
</DOC>
