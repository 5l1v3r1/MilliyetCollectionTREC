<DOC>
<DOCNO> 316135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo12.html </URL>
<DATE> 2005/02/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA... Tim Duncan Spurs'u sırtladı... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 11 maçla devam edildi. 
     Batı Konferansı Güneybatı Gruubu'nun lideri San Antonio Spurs, ligin en fazla yenilgi alan takımı New Orleans Hornets'i 101-78 yenerek, galibiyet serisini sürdürdü. 
     Phoenix Suns ile birlikte ligin en fazla galibiyet alan takımı olan Spurs'ta, tam 6 oyuncu çift haneli rakamlara ulaşırken, Tim Duncan 19 sayı, 6 ribaunt ve 5 asistle takımının en skorer oyuncusu oldu. 
     Arjantinli Emmanuel Ginobili'nin 13 sayı ve 10 asistle ''double-double'' yaptığı karşılaşmada Fransız Tony Parker, 12 sayıyla maçı tamamladı. 
     Ligde aldığı 42 yenilgiyle bu sezonun en fazla yenilgi gören takımı New Orleans Hornets'ta Earl Smith'in 25 sayısı ile 13 sayı, 5 ribaunt ve 5 asistle oynayan Dan Dickau'nun çabaları yenilgiyi engelleyemedi. 
     
     IVERSON 23 SAYIDA KALDI, PHILADELPHIA YENİLDİ 
     Geçen yılın şampiyonu Detroit Pistons, deplasmanda Philadelphia 76ers'ı 93-75 yenerek, grubunda liderliğini sürdürdü. 
     Pistons'ta Chauncey Billups ve Richard Hamilton, rakip potaya 20'şer sayı bırakırken, 15 sayı ve 8 ribauntla maçı tamalayan Tayshaun Prince, galibiyete büyük katkı sağladı. 
     Doğu Konferansı Atlantik Grubu'nun iddialı takımlarından Philadelphia 76'ers, üstüste kazandığı 4 maçtan sonra ilk kez yenildi. 
     Geçen cumartesi günü 60 sayıyla kariyerinin en yüksek rakamına ulaşan Allen Iverson, Pistons karşısında 23 sayıyla yine takımının en skoreri olmasına karşın yenilgiyi engelleyemedi. Pistons potasına 14 sayı gönderen Corliss Williamson ile 11 sayı ve 9 ribauntla oynayan Andre Iguodala'nın çabaları da yeterli olmayınca, Philadelphia 76'ers yenilmekten kurtulamadı. 
     
     WARRIORS, SUPERSONICS'İ SAVAŞARAK YENDİ 
     Pasifik Grubu'nda son sırada bulunan Golden State Warriors, sahasında bu sezon şampiyonluğun güçlü adaylarından biri olarak gösterilen Seattle Supersonics'i 117-110 yenmeyi başardı. 
     Warriors'ta, 30 sayı ve 7 ribauntluk performans sergileyen Jason Richardson, maçın en skoreri oldu. 
     Derek Fisher, 21 sayı ve 7 asistlik performansıyla Speedy Claxton ise 17 sayı ve 11 asistle ''double-double'' yaparak takımlarına galibiyeti getirdiler. 
     İbrahim Kutluay'ın eski takımı Supersonics'te Ray Allen, 26 sayıyla takımının en skorer oyuncusuydu. 
     Antonio Daniels'in 19, Rasheed Lewis'in ise 17 sayılık performansları galibiyete yetmedi. 
     Ligde diğer maçlarda alınan sonuçlar şöyle 
     Boston Celtics-Memphis Grizzlies 90-88. 
     Chicago Bulls-Toronto Raptors 121-115. 
     Charlotte Bobcats-Denver Nuggets 94-88. 
     Cleveland Cavaliers-Atlanta Hawks 111-89. 
     Indiana Pacers-Portland Trail Blazers 95-87. 
     New Jersey Nets-Sacramento Kings 96-85. 
     New York Knicks-Milwaukee Bucks 108-90. 
     Miami Heat-Los Angeles Clippers 113-95. 
     
</TEXT>
</DOC>
