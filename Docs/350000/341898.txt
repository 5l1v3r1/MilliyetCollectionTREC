<DOC>
<DOCNO> 341898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy29.html </URL>
<DATE> 2005/05/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Org. Başbuğ Atatürk düşüncesinin temeli laikliktir 
</HEADLINE>
<TEXT>

     Genelkurmay 2. Başkanı Orgeneral İlker Başbuğ, Atatürkçü düşünce sisteminin temelini laiklik ilkesinin oluşturduğunu belirterek, "Laiklik ilkesinin temeli de akılcılık ve pozitif bilimin esas alınmasıdır" dedi. 
     Orgeneral Başbuğ, Genelkurmay Başkanlığı SAREM’in Harp Akademileri Komutanlığı’nda düzenlediği "Bilgi Çağı ve Teknolojik Gelişmeler Işığında Toplum, Yönetim, Yönetici ve Lider Yaklaşımları" konulu uluslararası sempozyumun açılışında konuştu. 
     Konuklara hitaben, "Bir mucizenin gerçekleştiği bir ülkede bulunup bulunmadığınızı sorsam ne cevap vereceğinizi bilmiyorum" diyen Orgeneral Başbuğ, sözlerini şöyle sürdürdü 
     "Türkiye, uygar ve laik bir ülke olarak inanılmaz bir dehanın hayallerini gerçekleştirdiği bir mucizenin ta kendisidir. Bilginin verimli doğasından süzülerek tasarlanan bir ülke... 
     Türkiye’de tarihin iki mucizesi gerçekleşmiştir ve ikisi de birbirine bağlıdır Birincisi bilgi çağının öncesinde bilgiye inanarak kitaplardan beslenen Mustafa Kemal Atatürk’ün doğuşu, ikincisi ise Mustafa Kemal’in bugün bile gelişmiş dünyanın tüm dış desteklerine, çabalarına rağmen bazı ülkelerde gerçekleştirilme olasılığı oldukça küçük olan laik, demokratik ve uygar bir ulusun yaratılmasını 85 yıl önce emsalsiz bir dehayla gerçekleştirmiş olmasıdır." Atatürk’ün yaşamının bir imparatorluğun küllerinden bir ülke yaratmak, ezik, çaresiz ve yoksul bir halktan hem millet, hem ordu yaratmak ve o milletin toplumsal ve kültürel boyutlarını tesis etmekle geçen bir yaşam olduğunu vurgulayan Orgeneral Başbuğ, Oxford Üniversitesi bilimadamlarının Atatürk’ü "çok üstün zekaya sahip bir insan, asker ama özünde bir bilgin" olarak tanımladığını bildirdi. 
     Orgeneral İlker Başbuğ, 20. yüzyılda yaşamış liderlere bakıldığında Atatürk’ün çok müstesna, çağından ileride olmasıyla şaşırtıcı ve özel bir yerde durduğunu ifade ederek, şunları kaydetti 
     "Atatürk, büyük bir asker, üstün bir lider ve devlet adamıydı. O, sahip olduğu olanaklara ve iktidara rağmen kalpleri kırarak değil, kazanarak hükmetmesiyle övünen bir liderdir. Zoru başarmak O’nun karakteri değil midir Yönetici ve lider konusu üzerinde tartışırken O’nun bu nitelikleri üzerinde yeterince durmanın sempozyuma ve ’bilineni düşünmemize’ büyük katkı sağlayacağına inanıyorum." Atatürk’ün Türkiye ve halkı için gerçekleştirdiklerinin öncelikle Türk ulusu tarafından daha iyi anlaşılması ve öğrenilmesi gerektiğine işaret eden Orgeneral Başbuğ, O’nun bir lider olarak düşünce sisteminin dünya kamuoyu ve siyasi liderlerince de iyi bilinip anlaşılmasının dünya barışına da katkı sağlayacağını söyledi. 
     
     ATATÜRKÇÜ DÜŞÜNCE SİSTEMİ 

     Genelkurmay 2. Başkanı Orgeneral Başbuğ, bunun başarılması halinde pek çok sorunun çözümü için önemli bir adım atılmış olacağını belirterek, konuşmasına şöyle devam etti 
     "Ne yazıkki bilgi çağının içinden geçiyor olmamıza rağmen bizler O’nun düşünce sisteminin temellerini ne tam olarak ülkemizde, ne de uluslararası ortamlarda anlatabilmiş değiliz. Bu sempozyumu da, Atatürkçü düşünce sisteminin ne olduğu ve bundan ne anlaşılması gerektiğini anlatmanın en yararlı bilgi paylaşım yolu olduğunu değerlendirmekteyim." İnsanların pek azının gördükleri, duydukları ve okuduklarını topluca değerlendirerek yeni bir senteze ulaşabildiğine dikkati çeken Orgeneral Başbuğ, Atatürk’ü "büyük" diye nitelendirilen diğer insanlardan ayıran özelliklerinin başında sentez yeteneğinin geldiğini vurguladı. 
     Orgeneral Başbuğ, Atatürkçü düşünce sistemini anlamak için 2 ana konu üzerinde durmak gerektiğini anlatarak, bu sistemin kaynağının derinliğine inmek için Osmanlı Devleti’nin 19. yüzyılın başından sonuna doğru geçirdiği sürecin ve değişiklikler ile Atatürk’ün düşünce yapısına nelerin etki yaptığının analiz edilmesi gerektiğini kaydetti. 
     
     ATATÜRK’ÜN 4 BİNİ AŞKIN KİTABI OKUMASI 

     Atatürk’ün okudukları ile reformları, devrimleri arasında doğrudan bir ilişki olduğuna işaret eden Orgeneral Başbuğ, Ulu Önder’in askerlikten tarihe, dilden uygarlıklara, sosyolojiden psikolojiye, felsefeden ekonomiye kadar değişik alanlarda 4 bini aşkın kitabı, üzerine not düşülecek kadar inceden inceye okuduğunu bildirdi. 
     Orgeneral İlker Başbuğ, "Yaşamış ve yaşamakta olan devlet adamı ve liderlerden, hepsi sorgulanmak ve dikkatle okunmak şartıyla bu kadar geniş özel kitaplığa sahip olan kaç kişi sayabiliriz " dedi. 
     Atatürk’ün düşüncelerinde ve gerçekleştirdiği "Türk Devrimi"nin temellerinde büyük ölçüde rasyonalizm ve pozitivizmin izlerinin bulunduğunu dile getiren Orgeneral Başbuğ, Atatürk’ün okuyup yararlandığı kitaplardan örnekler de verdi. 
     Orgeneral Başbuğ, Atatürk’ün tek bir öğreti ve düşünürün izleyicisi olmadığını, bunların hepsini değerlendirerek üstün bir analiz yeteneğiyle sonuca ve senteze vardığını ifade ederek, şöyle dedi 
     "Bu bilgi çağının temel düşüncesi olan eleştirel akılcılığın ta kendisidir. Bugün entelektüel olarak tanımlanan pek çok kişinin bile tek yanlı, kendi görüş ve düşüncelerini destekleyen okumalar yaptığı, dolayısıyla doğru bir analize ulaşmakta güçlük çektiği düşünülürse, bir lider olarak Mustafa Kemal’in entelektüel bakış açısına, düşünce tarzına hayran olmamak mümkün değildir. Okumak, O’nun için sorgulamak da demektir. Yalnızca kendi bilgi birikimiyle sorgulamakla kalmaz, konuları yetkili ve bilgili kişilerle derinliğine tartışır." 
     
     ATATÜRK’ÜN MANEVİ MİRASI 

     Atatürk’ün düşünce sisteminin kendi ifadesiyle "bir ideolojiye dayanmanın donup kalmakla aynı anlama geleceğini" düşünerek, yeni durumlara yeni düşüncelerle çözüm bulmanın gereğine inandığını kaydeden Orgeneral Başbuğ, Ulu Önder’in bu görüşe verdiği önemi "Ben manevi miras olarak hiçbir dogma, hiçbir donmuş ve kalıplaşmış kural bırakmıyorum. Benim manevi mirasım ilim ve akıldır. Benden sonra beni benimsemek isteyenler, bu temel istikamette akıl ve ilmin rehberliğini kabul ederlerse, manevi mirasçım olurlar" diyerek gösterdiğini vurguladı. 
     Orgeneral İlker Başbuğ, bilim ve aklın rehberliğinde kendini sürekli yenileyen Atatürkçü düşüncenin, sonsuza dek kendini yenileme ve geliştirme gücüne sahip bir düşünce sistemi olduğunu söyledi. 
     Atatürk’ü iyi anlamak için O’nun "Dünyada her şey için, medeniyet için, hayat için, başarı için en gerçek yol gösterici ilimdir, fendir. 
     İlim ve fennin dışında yol gösterici aramak gaflettir, cahilliktir, doğru yoldan sapmaktır" sözünü anımsamak gerektiğini kaydeden Orgeneral Başbuğ, Atatürk’ü kendinden öncekilerden ve sonrakilerden ayıran en büyük özelliğinin düşündüklerini söylemek ve analiz etmekle kalmayıp uygulamaya koyması olduğuna işaret etti. 
     
     "ATATÜRKÇÜ DÜŞÜNCE SİSTEMİNİN TEMELİ LAİKLİK" 

     Atatürkçü düşünce sisteminin tanımını da yapan Orgeneral Başbuğ, konuşmasını şöyle sürdürdü 
     "Atatürkçü Düşünce Sistemi çağdaş uygarlık düzeyinin üzerine çıkılmasını temel hedef alan, bu hedefe ulaşmak için akıl ve ilmin yol göstericiliğini kabul eden, dinamik bir dünya görüşüdür. 
     ’Atatürkçü Düşünce Sistemi’nin temelini laiklik ilkesi oluşturmaktadır. Laiklik ilkesinin felsefi anlamda temeli de, akılcılık ve pozitif bilimin esas alınmasıdır. Bu ilke, ’Atatürkçü Düşünce Sistemi’nin olmazsa olmaz ön koşulu ve kilit taşıdır. Çok daha önemlisi, Mustafa Kemal’in toplumsal, tarihsel, ulusal analizleriyle biçimlendirerek vardığı sentez noktası olan laiklik, tüm toplumlara örnek bir anlayış ve yaşam biçimidir. 
     Kurallara, yasalara ve kurumlara dayanan ’Atatürkçü Düşünce Sistemi’nin diğer temel noktaları ise ulusal egemenlik, ulus devlet ve ulus devlete dayanan milliyetçilik anlayışı, devletçilik ve tam bağımsızlıktır." 
     
     TAM BAĞIMSIZLIK 

     Orgeneral İlker Başbuğ, 21’inci yüzyılın ilişkiler ağında tam bağımsızlık kavramı üzerinde de düşünmek zorunda olunduğunu ifade ederek, "Ulusların egemenlik haklarının belirli bir alanını, kendi arzusu ve kendi iradesiyle, o kuruluşun karar mekanizmalarında yer alması kaydıyla ve o kuruluştan kendi arzusuyla çekilebilmesi mümkün olduğu sürece uluslararası bir kuruluşa devretmesi, acaba tam bağımsızlığı zedeler mi Sanırım bu soruyu tartışmalı ve bir uzlaşıya varmalıyız" dedi. 
     Atatürk’ün halkın aydınlatılması için çok sayıda yurt gezisi gerçekleştirmesinin O’nun liderliğini bir kez daha ortaya koyduğuna dikkat çeken Orgeneral Başbuğ, "Liderler, işaret ateşlerine benzer. 
     Dalgalı denizlerde, sisli gecelerde yol gösterirler. Risk alırlar, bilinmeyenle uğraşırlar. Mustafa Kemal Atatürk, bugüne ve geleceğe de yol gösteren bir işaret ateşidir" diye konuştu. 
     Orgeneral Başbuğ, Atatürkçü düşünce sisteminin küresel düzeyde genellenebilir bir ruhu olduğunu vurgulayarak, şunları kaydetti 
     "Bu büyük ve evrensel bir iddiadır ve küçük, gündelik ve yerel çıkarlara sıkıştırılamaz. Bilime dayalı değişiklik olmadan gelişme olmaz anlayışıyla, ’Atatürkçü Düşünce Sistemi’nin kendi kendini üreten ve geleceğe dönük doğası, geri döndürülemeyecek bir güçle yatağında akmaktadır. Bunun tersini akıllardan geçirmek, boşuna bir çaba ve kocaman bir hayal kırıklığı olacaktır." 
     
</TEXT>
</DOC>
