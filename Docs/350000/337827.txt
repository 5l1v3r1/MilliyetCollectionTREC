<DOC>
<DOCNO> 337827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo21.html </URL>
<DATE> 2005/04/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Şike istediği öne sürülen Diyarbakırspor eski başkanı konuştu... 
</HEADLINE>
<TEXT>

     Diyarbakırspor Kulübü eski Başkanı Mücahit Can, bazı basın organlarında yer alan ''Kafasına silah dayadı, şike istedi'' haberini üzüntü ve esefle okuduğunu söyledi. 
     Can, yaptığı yazılı açıklamada, böyle bir haber karşısında şaşkınlığını ve üzüntüsünü ifade etmekte güçlük çektiğini ifade ederek, Diyarbakırspor'a gönül vermiş, aklı başında hiçbir şahsın olaylar karşısında silahı kafasına dayayacak kadar acz içinde olmadığını savundu. 
     Böyle bir iddianın ve çirkin iftiranın hukuk dışı ve hoşgörüden uzak kafaların ürünü olduğunu öne süren Can, açıklamasında şu ifadelere yer verdi 
     ''Korkum ve endişem odur ki, bu tür iddialar zor şartlar altında hayatını idame ettiren Anadolu sporunun gelişmesine ve de zaman zaman elde ettikleri başarılara engel olacağıdır. Bu iftara sahibinin Türk sporunda önemli bir yeri olan Bursaspor Kulübü Genel Sekreteri Alpay Şar olması spor camiamız adına hem ürkütücü hem de korkutucudur. Böylesine ünlü bir kulübün yöneticilik şerefine erişmiş olan bir kişinin iddialarını varsayımlara dayalı değil, somut delillere dayalı yapması spor camiamıza güvenirlik ve saygınlık kazandıracaktır. İddialarını ispata davet ediyorum. Bu talihsiz açıklamadan dolayı başta Diyarbakırspor ve Elazığspor camiası olmak üzere şahsımdan basın yoluyla özür dilenmesini talep ediyorum.'' 
     
</TEXT>
</DOC>
