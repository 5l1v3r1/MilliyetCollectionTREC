<DOC>
<DOCNO> 347967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur25.html </URL>
<DATE> 2005/06/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dünya Turizm örgütü Türk turizmindeki büyüme dünyadaki en büyük oran 
</HEADLINE>
<TEXT>

     Dünya Turizm Örgütü DTÖ Genel Sekreteri Francesco Frangialli, 2005’in Ocak-Nisan döneminde Türkiye’ye gelen turist sayısının yüzde 25 arttığını belirterek, "Bu çok çarpıcı bir gösterge. Dünyada turizmdeki en büyük büyüme rakamı" dedi. 
     DTÖ tarafından, Kültür ve Turizm Bakanlığı’nın ev sahipliğinde düzenlenen "Kent Turizmi Yönetiminde Yeni Paradigmalar" konulu forum, Hilton Convention Center’da başladı. 
     Forumda konuşan Frangialli, İstanbul’un çeşitli medeniyetlere ev sahipliği yapan dünyanın en özel şehirlerinden biri olduğunu söyledi. Frangialli, İstanbul’un kültür ve medeniyetler arasında bir köprü olduğu kadar Avrupa ve Asya’yı da birbirine bağlayan bir köprü olduğunu, kültür, sanat ve turizmde belli başlı Avrupa şehirleri arasında bulunduğunu belirtti. 
     Turizmde hem iyi hem de kötü haberler olduğunu kaydeden Frangialli, kötü haberin Fransa’da pazar günü yapılan AB Anayasası oylamasında "hayır" sonucunun çıkmasıyla geldiğini, bu sonucun turizm için iyi olmadığını söyledi. 
     AB Taslak Anayasası’nın turizm sektörünü de içinde barındıran ilk anayasaya taslağı olduğunu ifade eden Frangialli, "Umarım bu taslak başarılı olur. Biz her halükarda Avrupa’da turizmi geliştirmeye devam edeceğiz" dedi. 
     Frangialli, Avrupa’nın, turizm gelirlerinin yüzde 50’sini elde ettiğini, geçen yıl 760 milyon uluslararası uçuş meydana geldiğini ve bunun yüzde 10’luk bir büyümeye eşdeğer olduğunu belirtti. 
     
     "AKDENİZ TATİL YÖRELERİ ARASINDA TÜRKİYE 4. SIRADA" 
     Turizmin Avrupa dışındaki birçok bölgede hızla arttığına işaret eden Frangialli, Türkiye’nin, turizmi hızla gelişen ülkeler arasında yer aldığına dikkati çekti. Frangialli, "Türkiye, Akdeniz tatil yöreleri arasında Fransa, İtalya ve İspanya’nın ardından 4. sırada yer alıyor. Böyle devam ederse 2 yıl içinde dünya çapında ilk 10 tatil yöresi içinde yer alacak. Bunu mümkün kılan Türkiye’deki çekim merkezleri ve Türk turizmindeki çeşitliliktir" dedi. 
     Kent turizminin hızla gelişen bir segment olduğunu, bu alanda başarılı olmak için özel ve kamu sektörünün birlikte çalışması gerektiğini ifade eden Frangialli, geçmişte dinlenme, kültür ve iş turizminden bahsedildiğini, ancak günümüzde bunun geçerliliğini yitirdiğine, pazardaki farklı segmentler arasındaki ayrımın giderek kalktığına işaret etti. Frangialli, bu nedenle kültür ve eğlence turizminin yanında daha kapsamlı bir turizm segmenti kullanılması gerektiğini bildirdi. 
     Geçmişte Türk turizminin, siyasi kırılganlıklar nedeniyle birtakım kazalara uğradığını anlatan Frangialli, ancak bunların geride kaldığını ve güvenliğin gittikçe arttığını belirtti. 
     Frangialli, 2005’in ilk ayları için turizmde çok iyi tahminler olduğunu, 2004’teki başarı tekrarlanamasa da dünya çapında yüzde 6-7’lik bir büyüme beklediklerini söyledi. 
     2005’in Ocak-Nisan döneminde ABD, Mısır ve Hong Kong’da yüzde 11, 
     Çin’de yüzde 17, Endonezya’da yüzde 7 artış olduğuna işaret eden Frangialli, "Türkiye’de Ocak-Nisan arasında yüzde 25’lik büyüme var. 
     Bu çok çarpıcı bir gösterge. Dünyada turizmdeki en büyük büyüme rakamı" diye konuştu. 
     
     GELECEK 10 YIL 
     Kültür ve Turizm Bakanlığı Müsteşar Yardımcısı Ali Alp de, son 4 yılda dünya turizminin farklı sorunlarla karşılaştığını belirterek, en büyük gelişmenin Çin’de görüldüğünü söyledi. Alp, Çin’in dünyanın en büyük 4. turizm merkezi haline geldiğini söyledi. 
     2004 yılında gerçekleşen toplam seyahat oranının 700 milyon 
     olduğunu anlatan Alp, 2020’de bu sayının 1.5 milyarı bulacağını bildirdi. Son 25 yılda Türkiye’de turizm sektöründe çok güzel gelişmeler yaşandığını dile getiren Alp, şöyle konuştu "Son 25 yılda Türkiye’ye gelen turist sayısı 1.2 milyondan 17.5 milyona çıktı. 15 kat artış gerçekleşti. 1980’de 400 milyon dolar olan turizm geliri, 2004’de 16 milyar dolara yükseldi. 40 kat artış var. Önümüzdeki 10 yıl içinde Türkiye, turizmde dünyanın en hızlı büyüyen ülkesi olacak. Bu süre içinde yüzde 10.2’lik bir artış bekliyoruz. Ancak ben bu rakamların da üzerine çıkılacağına inanıyorum." Sektörde başarı için daha fazla şey yapılması gerektiğini vurgulayan Alp, gelecekte turistlerin çok daha farklı beklentiler içinde olacaklarına işaret etti. Doğal ve kültürel zenginlikler açısından Türkiye’nin çok zengin olduğunu ifade eden Alp, "Türk turizminde İstanbul ve Antalya gibi şehirler çok farklı özellikleri barındırıyor. Özellikle Antalya, turizmde bir marka haline geldi. 2004’de Antalya’ya 6.5 milyon turist geldi, bu yıl 7.5 milyon turist gelmesini bekliyoruz" diye konuştu. Kent turizminin geliştirilmesi için de kamu ve özel sektörün işbirliği yapmaları gerektiğine işaret eden Alp, "Kent turizminde başarı için yerel yönetimin üzerine düşeni yapması gerekiyor" dedi. 
     
     -KADİR TOPBAŞ’IN KONUŞMASI 
     İstanbul Büyükşehir Belediye Başkanı Kadir Topbaş da, İstanbul’un 32 ilçesi, 73 belediyesi ve 347 meclis üyesi bulunduğunu belirterek, 
     kültürel zenginliğin geleceğe taşınması açısından ciddi adımlar atıldığını söyledi. Tarihi yarımada başta olmak üzere kültürel mirasın olduğu bölgelerde yenileme çalışmalarına başladıklarını anlatan Topbaş, sur bandında düzenleme çalışmalarının yanı sıra Tekfur Sarayı ve Anemas Zindanları’nın restorasyon ihalesini yaptıklarını bildirdi. İstanbul’un her noktasında turizmle ilgili farklılıklar olduğunu, sadece tarihi mekanların değil, Çatalca’daki mağaraların veya Şile ile Prens Adaları’ndaki güzelliklerin de görülmesi gerektiğini anlatan Topbaş, kentte daha uzun süre kalınması halinde tüm bu güzelliklerin görüp yaşanabileceğini söyledi. Topbaş, İstanbul’da bugün deniz turizminden istifade edilemediğini, yapılan atıksu yatırımlarıyla 234 kilometrelik deniz bandının 138 kilometresinde denize girilebilir hale gelindiğini bildirdi. Yatırımların devam ettiğini, yakın zamanda İstanbul’un her yerinden denize girilebileceğini anlatan Topbaş, böylece deniz turizminden de istifade edileceğini kaydetti. Topbaş, İstanbul’daki otellerde yaşanan doluluğa da işaret ederek, bunun bakanlık, valilik, yerel yönetim ve sivil toplumun birlikte hareket etmesiyle sağlandığını ifade etti. Topbaş, turizmin, ekonomik katkısının yanı sıra dünya barışına da önemli etkisi olan bir sektör olduğunu vurguladı. 3 gün sürecek forumda, "Kent Turizminde Pazar Fırsatları ve Rekabet", "Kent Turizminde Ortaya Çıkan Eğilimler ve Fırsatlar", "Şehir Gezilerinin Yeniden Keşfi", "Kent Turizmi Rekabetçiliğinde Temel Güçlükler", "Kent Turizmi ve Gençlik Turizmi", "Düşük Maliyetli Havayollarının Etkileri", "Kalınacak Kentlerden Eğlenilecek Kentlere", "Bir Kent Nasıl Dikkat Çekici Hale Getirilebilir " gibi konular ele alınacak. 
     
</TEXT>
</DOC>
