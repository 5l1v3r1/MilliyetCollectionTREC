<DOC>
<DOCNO> 312949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur21.html </URL>
<DATE> 2005/02/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kaza ucuz atlatıldı... Adapazarı Ekspresi'nin vagonları raydan çıktı... 
</HEADLINE>
<TEXT>

     Adapazarı'ndan İstanbul'a giden Adapazarı Ekspresi'nin 2 vagonu, raydan çıktı. Kazada, ölen ve yaralanan olmadı. 
     Edinilen bilgiye göre, İstanbul'a giden Adapazarı Ekspresi'nin 4. ve 5. vagonları, birleşme noktalarından ayrılarak, Arifiye Beldesi'ndeki 2. hemzemin geçitte raydan çıktı. 
     Yetkililer, vagonların devrilmediği kazada ölen ve yaralanan olmadığını, vagonları düzeltme çalışmalarına başlandığını bildirdi. 
     
     YOLCULAR İSTANBUL'A GÖNDERİLDİ 

     İstanbul'dan Adapazarı'na giden ekspres de Arifiye İstasyonu'nda yolun kapalı olması yüzünden durdu ve içindeki yolcular tahliye edildi. Yolcuların Adapazarı'na gidebilmeleri için Adapazarı Büyükşehir Belediyesi'nden talep edilen 5 adet otobüsün gelmesi bekleniyor. 
     Öte yandan, olay yerine gelen Sakarya Valisi Nuri Okutan, Arifiye Gar Müdürü Hüsamettin Töre'den bilgi aldı. 
     Vali Okutan, yaptığı açıklamada, ''Olayı inceliyoruz. Trende yaklaşık 300 yolcu vardı. Teknik bir arıza olduğu ortada. Sürat az olduğu için zarar yok. Ancak kar yağışından da olabilir. Bu hatlarda zaman zaman hemzemin geçitlerde kaza olabiliyor. Yolu 1 saat içinde açacağız'' dedi. 
     Vagonların raydan çıkması yüzünden enerji hattında arıza meydana geldi. Çalışmaların sürdürülmesi için de Türkiye Vagon Sanayi AŞ'den TÜVASAŞ bir adet dizel makine talep edildi 
     
</TEXT>
</DOC>
