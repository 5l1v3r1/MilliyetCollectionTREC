<DOC>
<DOCNO> 345829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas14.html </URL>
<DATE> 2005/05/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ünlü güzeller anneliğe hazırlanıyor... 
</HEADLINE>
<TEXT>

     Sinema, müzik ve podyum dünyasının birbirinden ünlü yıldızları anne olmak için gün sayıyor. 
     People dergisinin internet sitesindeki habere göre, bebek bekleyen ünlülerin arasında müzik dünyasının genç yıldızı Britney Spears da yer alıyor. ilk evliliğini 48 saat içinde bitirerek skandal yaratan Spears, dansçı Kevin Federline ile evliliğinde şimdilik sakin sularda demir atmış gibi görünüyor. 
     Hamile olduğu haberini Nisan ayında internet sitesinde duyuran Britney, eşinin önceki birlikteliğinden olan kızı 2 yaşındaki Kori’ye bakarak da annelik için pratik yapıyor. Spears, şu günlerde annesi ile bebek odası hazırladıklarını ve bunun tüm vakitlerini aldığını belirtiyor. 
     
     HAYATLARI MUAMMA 
     Jennifer Lopez ile fırtınalı birlikteliği süresince magazin basınının bir numaralı malzemesi olan aktör Ben Affleck artık yoğurdu üfleyerek yiyor. 
     Oyuncu Jennifer Garner ile nişanlanan Affleck’in özel hayatlarını gözler önüne sermeme kararına güzel yıldız da uyuyor ve giderek büyüyen karnına rağmen hamile olduğunu açıklamaya bir türlü yanaşmıyor. Hamileliğinin üçüncü ayına girdiği ifade edilen Garner, hayatının en mutlu günlerini geçirdiğini de belirtmeden geçemiyor. 
     Eşi aktör Charlie Sheen ile boşanma arifesinde olan aktris Denise Richards ikinci bebeğine hamile. 
     Hamile olmasına rağmen boşanma kararı alan genç yıldız 8 aylık hamile. 1 yaşında Sam adlı bir kızı bulunan Richards, Mart ayında eşine boşanma davası açtı. Yalnız bir anne olmaya hazırlanan Richards, kararından dönmeye hiç niyeti olmadığını her fırsatta dile getiriyor. 
     
     HEIDI ERDİ MURADINA 
     Geçtiğimiz günlerde şarkıcı Seal ile hayatını birleştiren model Heidi Klum da hamile ünlülerden. 
     Eşinin "o hamileyken her zamankinden daha çekici" dediği süper model, bu kez çocuğunu huzur içinde dünyaya getirmeye hazırlanıyor. 
     Renault’nun Formula 1 takım şefi Flavio Briatore ile çocuğunun babası olup olmadığı yönünde sert tartışmalara giren, işi DNA testlerine kadar götürmeyi düşünen ve sonunda Briatore’nin ısrarından vazgeçmesi üzerine rahat bir nefes alan Klum’un bu birlikteliğinden Leni adlı 1 yaşında bir oğlu bulunuyor. Bu kez benzer tartışmalardan uzak olan Klum ile Seal’ın bebeğinin Eylül ayında dünyaya gelmesi bekleniyor. 
     
     ONLAR DA ÜNLÜ BABA ADAYLARI 
     Ünlü aktör Ben Stiller ile eşi Christine Taylor da ikinci bebekleri için gün sayıyor. Ella adlı 3 yaşında bir çocukları bulunan çift, aileyi genişletmeye hazırlanıyor. 
     Lisa Marie Presley ve Patricia Arquette ile yaptığı evlilikler kısa süren 41 yaşındaki Nicolas Cage de ikinci kez baba olmaya hazırlanıyor. 
     Daha önce model Kristina Fulton ile olan beraberliğinden 15 yaşında Weston Coppola Cage adlı bir çocuğu olan aktör, yeni evliliğiyle yeni bir hayata başlayarak tıpkı başrolünü üstlendiği "Aile Babası" filmindeki gibi bir baba olacağını dile getiriyor ve "gelecekten çok umutluyum" diyor. 
     
</TEXT>
</DOC>
