<DOC>
<DOCNO> 321260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy08.html </URL>
<DATE> 2005/03/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan, il başkanlarına Afrika ziyaretini anlattı... 
</HEADLINE>
<TEXT>

     Başbakan Recep Tayyip Erdoğan, il başkanlarına Afrika seyahatini anlattı. Erdoğan, bu gezilerin hiçbirinin bir yerlere alternatif açılımlara yönelik olmadığını söylerken, uluslar arası toplantılardan sonuç alabilmek için görüşmeleri "adeta ailevi münasebet haline getirmek" gerektiği görüşünü savundu. 
     Başbakan Erdoğan, il başkanlarını parti genel merkezinde topladı. Erdoğan, burada yaptığı konuşmada, 2.5 yıllık AKP iktidarı döneminde ekonomide, yapısal değişim stratejilerinde, üretim anlayışında zikzak olmadığını, gayet disiplinli şekilde bu işi sürdüren bir hükümet olduklarını anlattı. Koydukları rotayı "zerre kadar sapmadan" izlediklerini, zihinsel siyaset ilkeli yönetimin ortaya koyduğu sonuçların çoşkuyu daha da arttırdığını söyleyen Erdoğan'ın, ilkeli demek isterken önce "ilkel yönetim" demesi dikkat çekti. 
     İl başkanlarına yaptığı konuşmanın büyük bölümünü Afrika gezisine ayıran Erdoğan, bugüne kadar Başbakanlık düzeyinde ziyaret edilmeyen iki ülkeye gittiklerini anlattı. Türkiye'nin yıllarca kendi içine kapanmış statik bir diplomasi anlayışı yürüttüğünü söyleyen Erdoğan, bu diplomasi anlayışının Türkiye'yi bir yere taşıyamayacağını ifade etti. Erdoğan, kendi iktidarları döneminde bugüne kadar izlenen içe kapalı diplomasi anlayışını değiştirdiklerini, bunun için de zaten halka söz verdiklerini anlattı. Erdoğan, tüm dünyaya açık iş adamlarını yanlarına takarak, "fellik fellik dünyayı dolaşacaklarını" daha önce de söylediklerini ve şimdi bu sözlerini yerine getirdiklerini kaydetti. 
     Erdoğan, bundan sonra da dışa açık diplomasiyi sürdüreceklerini belirterek, "Bunlar Türkiye'nin dünyada dost kazanma projelerinin adıdır. Türkiye düşman üretmeye veya kazanmaya yönelik projeler değil. Dost kazanmaya yönelik projelerini sürdürecektir" diye konuştu. 
     Erdoğan, Türkiye'nin aktif dış politika adımlarının bazılarını şaşırttığını, onların Türkiye'nin alışılagelmiş tek kanallı, ezbere dayanan siyasetini sürdürmesinden yana olduklarını belirterek, Türkiye'nin her alanda olduğu gibi dünyayla dış ilişkilerini de geliştirmek zorunda olduğunu söyledi. 
     Başbakan Erdoğan, kendisine Türkiye'nin bu kadar acil sorunu varken neden bu kadar gezdiği yolunda eleştiriler yapıldığını belirterek, "Türkiye'nin hiçbir acil problemi göz ardı edilmemektedir. Biz sorunları biliyoruz. Çözüme hakimiz. 
     Sistem oturmuştur. Bütün problemler kontrol altındadır. Bu süreç devam ediyor. Her adım planlandığı gibi gidiyor. 
     Türkiye'yi bugüne kadar istifade etmediği yeni coğrafyalarla işbirliği imkanından niye mahrum bırakalım" diye konuştu. 
     Erdoğan, daha önceki başbakanlara da "niye dünyaya açılmadıkları" eleştirileri yapıldığını anımsattı. 
     Erdoğan, birbirini hiç tanımamış insanların bir uluslar arası toplantıda tanışıp sonuç almalarının da mümkün olmadığını, iki ülke arasındaki ilişkilerden sonuç alınabilmesi için temasların daha çok olması gerektiğini de ifade ederken, "Bunları adeta ailevi münasebet haline getirerek, netice alırsınız. Bunları tanımadan sonuç almak mümkün değil. Bu coğrafyalarda çok önemli fırsatlar bizi bekliyor" diye konuştu. 
     Erdoğan, il başkanlarına da ülkenin ekonomik ve yapısal değişiminin gerçekleştirilmesi konusunda proje üretmelerini, birikimlerini arttırmaları ve Türkiye geneli için çözüm üretmelerini istedi. 

ANKA 
     
</TEXT>
</DOC>
