<DOC>
<DOCNO> 348619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy28.html </URL>
<DATE> 2005/06/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan ve Edelman'ın samimi öğle yemeği... 
</HEADLINE>
<TEXT>

     Başbakan Recep Tayyip Erdoğan ve ABD’nin Ankara Büyükelçisi Eric Edelman, öğle yemeğinde bir araya geldi. 
     Başbakan Erdoğan, ABD’ye yapacağı seyahat öncesinde, Türkiye’deki görevi önümüzdeki günlerde sona erecek olan Edelman onuruna öğle yemeği verdi. 
     Başbakanlık Resmi Konutu’ndaki yemeğe, Başbakan Erdoğan’ın eşi Emine Erdoğan ile Eric Edelman’ın eşi Patricia Edelman, Erdoğan’ın oğlu Bilal Erdoğan, Başbakan Erdoğan’ın Dış İlişkiler Danışmanı ve İstanbul Milletvekili Egemen Bağış ile eşi Beyhan Bağış da katıldı. 
     Edinilen bilgilere göre, yemek çok samimi havada gerçekleşti. 
     Yemekli görüşmede, Başbakan Erdoğan’ın ABD ziyareti öncesinde, Türkiye-ABD ilişkileri, Türkiye’nin AB üyeliği gibi siyasi konuların yanında Başbakan Erdoğan’ın çocuklarının durumu, Eric Edelman ve eşinin Türkiye’de bulundukları süre içinde gezdikleri iller ve yaşadıkları hatıralar ile Türkiye’nin tarihi ve doğal güzelliklerinin konuşulduğu bildirildi. 
     Öte yandan, Başbakan Erdoğan’ın, ABD Büyükelçisi Edelman’a cam işlemeli tabak, eşi Patricia Edelman’a ise bakır işlemeli gülabdan hediye ettiği öğrenildi. 
     Yemeğin mönüsünün, mantı, çerkez tavuğu, patlıcan, taze fasulye, barbunya pilakili karışık zeytinyağlı tabağı, karışık salata, patates sufle ve bezelyeyle birlikte verilen piliç dolması ile dondurmalı baklavadan oluştuğu bildirildi. 
     Bu arada, yemekte, Edelman ile eşine kırmızı ve beyaz şarap da ikram edildi. Yemeğin ardından Türk kahvesi içildiği öğrenildi. 
     Yaklaşık 2 saat süren yemek öncesinde basın mensuplarının bir süre görüntü almasına izin verildi. 
     
</TEXT>
</DOC>
