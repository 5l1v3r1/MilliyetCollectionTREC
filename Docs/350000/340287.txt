<DOC>
<DOCNO> 340287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur37.html </URL>
<DATE> 2005/05/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çukurca'da "neden doktor yok" eylemi .. 
</HEADLINE>
<TEXT>

     Hakkari’nin Çukurca İlçesi’nde bir grup vatandaş, ilçede bir çocuğun, doktor olmadığı için öldüğü gerekçesiyle protesto gösterisi yaptı. 
     Hakkari’nin Çukurca İlçesi Cumhuriyet Caddesi’nde bir araya gelen bir grup vatandaş, üzerinde "İlçemize doktor İstiyoruz" yazılı pankartlarla, Sağlık Ocağı’na kadar yürüdü. 
     Burada toplanan vatandaşlar adına açıklama yapan İlyas Güzel, ilçede rahatsızlanan ve doktor bulunmadığı için tıbbı müdahalesi yapılamayan bir çocuğun geçen hafta yaşamını yitirdiğini ifade ederek, "İlçede doktor olmadığı için bir çocuk öldü. Diğer çocukların da ölmemesi için gerekenlerin yapılmasını istiyoruz. Hükümete şunu sormak istiyoruz Bu milletin ödediği verginin karşılığı nerede " diye sordu. 
     İlçenin en büyük sorununun doktor yetersizliği olduğuna işaret eden Güzel, ilçede doktor bulunmaması nedeniyle bir çok kişinin büyük sıkıntılar yaşadığını, halkın çaresiz kaldığını söyledi. 
     Hipokrat yeminli doktorların bu yemine bağlı kalması gerektiğini dile getiren Güzel, doktorların bu yemini unutmamaları ve buradaki vatandaşları çaresizlik içinde bırakmamaları gerektiğini ifade etti. 
     Kaymakam Ünal Coşkun, İlçe Sağlık Merkezi’nde, Hakkari’den 10 gün süreyle geçici görevle gönderilen bir doktorun hizmet verdiğini, ilçede sürekli doktor bulunmayışının, ciddi bir sağlık sorunu olduğunu kaydetti. 
     Vatandaşın haklı bir talepte bulunduğuna işaret eden Coşkun, doktorların Doğu illerinde zorunlu görev yapma uygulamasının kaldırılmasıyla bu sorunun arttığını, burada görev yapan doktorların ücretlerinin iyileştirilmesi uygulamasının da sorunu çözmediğini söyledi. 
     Coşkun, Hakkari’nin genel sıkıntısı olan bu sorunun kısa sürede çözüme kavuşturulması gerektiğini sözlerine ekledi. 
     
</TEXT>
</DOC>
