<DOC>
<DOCNO> 301528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun20.html </URL>
<DATE> 2004/12/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sular altında kalan nükleer santralde tehlike yok 
</HEADLINE>
<TEXT>

     Hindistan hükümeti depremden sonra meydana gelen dev dalgaların hasar verdiği nükleer santralin güvenli olduğunu ve nükleer sızıntı tehlikesi bulunmadığını bildirdi. 
     Hindistan Ulusal Güvenlik Danışmanı J.N. Dixit, gazetecilere yaptığı açıklamada, Nalpakkam santraliyle ilgili değerlendirmelerin yanlış olduğunu belirterek, ''reaktörün temel tesislerinin hiçbir şekilde etkilenmediğini ve güvenli olduğunu'' söyledi. 
     Tamil Nadu eyaletindeki Kalpakkam nükleer santrali, bazı bölümlerini su basması nedeniyle pazar günü kapatılmıştı. 
     Dixit, santralin, tesislere dolan suyun çıkarılması ve temizlik için kapatıldığını, nükleer sızıntı tehlikesi bulunmadığını kaydetti. 
     Nükleer santral çevresindeki küçük kasaba ve köylerde dev dalgalar nedeniyle 61 kişinin öldüğünü, bunlardan 31'inin santral çalışanlarından olduğunu kaydeden Dixit, ölümlerin çoğunun dalgalar geldiğinde bir ayin yapılmakta olan kilisede meydana geldiğini söyledi. 
     
</TEXT>
</DOC>
