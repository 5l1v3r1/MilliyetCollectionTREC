<DOC>
<DOCNO> 330282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo20.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Aktan'la keyifli günler 
</HEADLINE>
<TEXT>


YAKAN TOP Nilay YILMAZ 


Ümit Aktan... Spor basınımızın vazgeçilmezlerinden... Kendine has üslubuyla ayrı bir yeri olan, güzel futbol enstantanelerini garip sekilde yorumlayarak bizlere keyifli dakikalar yaşatan spor spikerimizi uzun zamandır TV'de göremiyoruz 2002 Dünya Kupası'yla ilgili haberler için Japonya yerine Ayvalık'ın Cunda Adası'ndan seslenince bize, televizyona veda etmek zorunda kalmıştı kendileri . Ancak bir radyo kanalında maç anlatmaya devam ediyor. İyi de yapıyor... 
Diyarbakır-Beşiktaş maçını onun anlatımıyla tribünden izlemiş kadar olduk. Hatta sanki sahadaydık. Onun sayesinde günümüz şenlendi ertesi günü işe gelmenin ve ne yazacağımızı düşünmenin stresini üzerimizden attık... Kendisinin orijinal cümlelerini aynen aktarıyoruz 
Ali Güneş bir kafa vuruşu ileriye doğru iade etti topu ama top yine kafalarla sürekli rakip yarı alana atılan ayak tenisine döndü neredeyse. Oraya doğru top havalandırıldığı sırada ilk yarının tam ortasında bir ofsayt kararı belirleniyor. Çok ince ve zarif bir ofsayttı. Yardımcı hakem, benim ilk anda göz hafızamda kaldığına göre çok güzel ve çok başarılı yakaladı bunu. Beşiktaş şimdi endirekt serbest vuruşla topu oyuna tekrar iade edecek. O kanattan çok gidip gelen Gürsel ama son zamanlarda bize bir hayli kilo almış gibi de görünüyor. O eski süretli çıkışları yok. Ahmet Dursun sağ kasığını, baldırının üst tarafını tutuyor. Üst adalesi dediğimiz önündeki o büyük geniş adalenin kasığa bağlandığı yerde eli, bir acı çekiyor orada. Çerçeveyi buluyor Beşiktaş ama fileleri bulamıyor, o çizgiyi bir türlü geçemedi. Topu omuz, kafa, göğüs yaptı, indirdi, vurdu biraz da rakibinden şöyle bir sıyırtarak giden bir top diyelim buna oyun alanını terk ediyor. Ofsaytta olduğundan pası verecek arkadaşının, kendi takım arkadaşlarının, rakip oyuncuların ve hakemlerin haberi vardı bir tek Ahmed Hassan'ın haberi yoktu. Onun için ellerini açıp "Niye bana atmadınız " diye herkese serzenişte bulunuyor ama kimse dikkate bile almadı onu, dinlemediler zaten. Sağ ayağını sadece yürümek için kullanıyor Tümer ama sol ayağıyla resim bile yapabilir, o kadar yetenekli. 

Bir futbol takımı, bir düşünüşü, bir kültürü ifade eder. 
Michel Platini 


Haberiniz var mı 

Euro 2000'de Galler'in teknik direktörü Bobby Gould, idmanlar için lüks bir otelde kalmak yerine, oyuncularını Proscoed Açık Hapishanesi'ne götürerek, ülkeleri için oynamanın ne kadar güzel bir şey olduğunu göstereceğini iddia etti. Ne yazık ki, hiç işe yaramadı... Gould, Galler İtalya'ya 4-0 yenildikten sonra istifa etti. 

O kadar da değil 
Fenerbahçe'nin saha içi görüntüsü, akıllı adamı 46 numaralı otobüse bindirip tımarhaneye gönderir. 
Ziya Şengül - Star 

Zamanla olur 
Takım elinden gelen her şeyi yapıyor ama girmiyo girmiyo girmiyo ya, bu bizi mahvediyor. 
Galatasaray Basketbol Şube Sorumlusu Derya Taşdelenler 

Şanslı takım... 
Trabzonspor 18 yıldır şampiyon olamıyor, o yüzden diğerleri gibi kirlenmedi, temiz kaldı. 
Adnan Menderes Aybaba - Telegol, Star 

Dileğimiz o 
Reyting aletlerinin tümü bugünkü gibi yarın da açık olacak biliyorum. Artık bu amcalar burda ne yapıyorlar, neye koşuşturuyorlar, aa yuvarlak bir şeye top atıyorlar demicek reyting aleti kıroları 
İsmet Badem 

Made in Ali Şen 
Kutsal ittifak olmaz da, birlik olabilir, beraberlik olabilir. Bugün 3 takım da berabere kaldı. İşte bu beraberliktir. 
Ali Şen 

Haklısın 
Pikniğe gitmeye niyetliyseniz yağış varsa, gezinizi iptal edeceksiniz. Ama şampiyonluğa gitmeye niyetiniz varsa, her türlü doğa koşulu size vız gelmelidir. 
Ali Sami Alkış - Star 

Geçmiş zaman olur ki... 

Beşiktaş'ın şampiyonluklara abone olan kadrosunun liberosuydu, şimdi yine Beşiktaş'ta Rıza'nın yardımcılarından biri... Gökhan Keskin anlatıyor 
Kupa maçında Bursaspor'la karşılaştık. Hakem Serdar Çakman sürekli aleyhimize karar veriyordu. Bursaspor skoru 2-0 yaptı. Biz yılmadık ve 1 gol attık. Ancak bariz ofsayttan, hakemin "devam" kararıyla Bursaspor da 3. golünü attı. 
Golden sonra Feyyaz topu santraya dikti. Metin de topun üstüne bastı, beklemeye başladı. Hakem Çakman başlama düdüğünü çaldı, Metin santrayı yapmadı. Hakem bağırdı "Başlasana Metin..." 
Metin oralı bile olmadı. Çakman düdüğünü bir kez daha çaldı, Metin yine santrayı yapmadı. Çakman bu kez yüksek sesle bağırdı "Başlasana Metin..." 
Metin bu kez kıpırdadı... Gerisinde duran Serdar Çakman'a baktı.... Eliyle Bursaspor yarı alanını gösterdi ve gerekli hatırlatmayı yaptı "Hocam kendi yarı sahana geç de başlama vuruşunu öyle yapayım..." 



</TEXT>
</DOC>
