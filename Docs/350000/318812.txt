<DOC>
<DOCNO> 318812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun18.html </URL>
<DATE> 2005/02/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Schily Almanya'da hiçbir dinin, anayasanın önüne geçme hakkı yoktur 
</HEADLINE>
<TEXT>

     Almanya Federal İçişleri Bakanı Otto Schily, Almanya'da hiçbir dinin anayasanın önüne geçme hakkı olmadığını söyledi. 
     Schily, Türk kadın yazar Necla Kelek'in ''Yabancı Gelin'' Fremde Braut adlı kitabının tanıtım toplantısında yaptığı konuşmada, ''Almanya'da hiçbir dinin, anayasanın önüne geçme hakkı yok'' dedi. 
     Avrupa Parlamentosu Milletvekili Cem Özdemir'in de hazır bulunduğu tanıtım toplantısında konuşan Schily, Berlin'deki Hatun Sürücü cinayetine de değinerek, bu tür vahşete anlayış göstermenin mümkün olmadığını söyledi. 
     Toplumsal barışı bozan bu tür eylemlere karşı sadece devletin alacağı tedbirlerin yeterli olmayacağını belirten Schily, ''Toplumun da bu konuda hassasiyetini göstermesi gerekir. Devlet tek başına yasalarla bu sorunu çözemez'' dedi. 
     Kadının ikinci sınıf vatandaş muamelesi görmesinin ya da namus cinayetlerine kurban gitmesinin de İslamiyet'in suiistimal edilmesinden kaynaklandığını kaydeden Schily, ''Burada İslamiyet'i karalama hatasına düşmeyelim. Bundan birkaç yüz yıl öncesine kadar kadınlar Hıristiyan toplumlarda yakılıyordu. Hatta Amerika'da bazı radikal dinci Hıristiyanlar kadınlara hala ikinci sınıf muamele yapıyor'' diye konuştu. 
     Schily, Türkiye'nin AB üyeliğine karşı olmadığını belirterek, ''Ancak bir toplum zorla evlilik ve namus cinayetleri gibi konuları çözmezse bu toplum AB'ye hazır değildir'' dedi. 
     Schily toplantı sonrasında, Yeni Akit şirketinin yasaklanmasıyla ilgili bir soruya karşılık, ''Meslektaşım Abdülkadir Aksu'dan da böyle gazeteleri Türkiye'de de yasaklamasını isteyeceğim'' diye konuştu. 
     Özdemir de, Müslümanların her zaman kadını ezen bir topluluk olduğunu düşünmenin yanlış olacağını belirterek, ''Modernleşme mücadelemizde, Müslüman çoğunluğu da yanımıza almalıyız. Müslümanların büyük çoğunluğu demokrasi ve laikliğe karşı değil. Bu insanları dışlamak yerine yanımıza almalıyız'' dedi. 
     İslamiyet'i yorumlama tekelinin aşırı dincilere bırakılmaması gerektiğini ifade eden Cem, ''Avrupa'daki aydınlanma döneminde de geniş Hıristiyan kitlelerin desteği alındı. Aydınların öncülük ettiği yeniliklere Hıristiyan kitleler de destek verdi. Bugün geldiğimiz noktada bu konuyu unutmamalıyız'' diye konuştu. 
     Namus cinayeti işleyenlerin İslamiyet'in ardına gizlendiklerini kaydeden Özdemir, ''Türk toplumu içinde de töresel baskılara karşı tepkiler var. Almanca öğrenilmesi ve uyum konusunda Türk toplumu içinde çaba harcayan birçok kurum var. Bu çabalar görmezden gelinmemeli'' dedi. 
     Yazar Kelek ise Türkiye'de evlenerek Almanya'ya gelen Türk kadınlarını konu aldığı kitabıyla ilgili olarak, ''Zoraki evliliklerin yanı sıra aileler tarafından ayarlanan evlilikler de var. Bu şekilde evlenen kadınlar da Almanya'ya gelin geldikleri evlerin baskısı altında. Bu evliliklerin de zoraki evliliklerden farkı yok'' şeklinde konuştu. 
     Almanya'da uyumun sağlanamadığını da savunan Kelek, İslamiyet'te evlilik dışı ilişkiye izin olmadığını, Türk toplumunda kadınlara yönelik baskıların da bundan kaynaklandığını öne sürdü. 
     
</TEXT>
</DOC>
