<DOC>
<DOCNO> 303363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko29.html </URL>
<DATE> 2005/01/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sayın Ödeme planı sunmayan borçululara yurtdışı yasağı koyuyoruz 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, tüm çağrılarına rağmen kendilerine ödeme tablosu sunmayan borçlulara, ''yurtdışı yasağı'' konulduğunu açıkladı. 
     Sayın, Halk Bankası Genel Müdürü Hasan Cebeci ve yönetim kurulu üyeleri ile birlikte, Banka'nın 2004 yılı gerçekleşmeleri ve 2005 yılı hedeflerine ilişkin bir basın toplantısı düzenledi. 
     Topladıkları paraları sadece sermaye ile ilgili olarak görmediklerini bunların halkın parası olduğunu söyleyen Sayın, kredi verirken, bunların halkın olduğu ve bunun korunması gerektiği anlayışı ile hareket ettiklerini söyledi. 
     Kredi ve mevduatta 'devlet arkalıklı' bir iş yapmadıklarını söyleyen Sayın, özel bankalar nasıl çalışıyorsa öyle yaptıklarını kaydetti. 
     Geçtiğimiz yıl gerçekleşen Pamuk-Halkbank birleşmesine de değinen Sayın, birleşmenin 2005 Haziran ayından gerçekleşmeyeceği yönünde dışarıdan görüşler olduğunu, ancak birleşmenin pürüzsüz olarak 17 Kasım 2004 itibariyle gerçekleştirildiğini kaydetti. 
     
     HALKBANK GENEL MÜDÜRÜ 
     Halkbank Genel Müdürü Hasan Cebeci de, birleşme öncesinde iki nokta üzerinde durduklarını, bunlardan birinin insan kaynağı diğerinin ise Pamukbank'ın teknolojik altyapısı olduğunu hatırlattı. 
     Pamukbank'ın sıfır sermaye ile kendilerine intikal ettiğini, ve Halkbank'ın burada herhangi bir kaybı olmadığını söyleyen Cebeci, bu yılın ilk yarısında, iyi bir sinerji yakalayabilmek için iki bankanın kaynaşması ile uğraşacaklarını kaydetti ve ''Ana hedefimiz Halkbank'ı en güçlü banka kılmak'' dedi. 
     Yeniden yapılanmada pazarlamaya ağırlık vermek istediklerini kaydeden Cebeci, müşteri menuniyetini artırmayı, şube performansı yerine bireysel performansı artırarak kaliteli hizmet sunmayı amaçladıklarını kaydetti. 
     ''Hedefimiz, müşteri memnuniyeti yüksek, karlılığı yüksek Halkbank'ı yine halka açarak, halka maletmek'' diyen Cebeci, ''Biz bu limana geldik ve daha büyük limanlara açılacağımızı umut ediyoruz'' şeklinde konuştu. 
     
     HALKBANK HANGİ MODELLE ÖZELLEŞECEK 
     ''Amacın Halkbank'ın halka arzı mı'' olduğu yönündeki soruya karşılık Cebeci, satış yöntemlerinin blok ya da halka arz şeklinde olabildiğini hatırlatırken, yönetime gelmelerinden bu yana Banka'nın bir bölümünün halka açılarak özelleştirilmesi yönünde görüş belirttiklerini ifade etti ve şöyle devam etti 
     ''Blok satış olursa da satılır ama pek olabileceğini zannetmiyorum. Türkiye'nin bir takım gerçekleri var... 
     Şimdi yüzde 30-40'a yakın halka açılabilirsek, bir bu kadar da devlette kalırsa ki yüzde 50'nin altına düştüğü zaman, kamu bankası olmaktan çıkmış oluyor. Geriye kalan bölümü belki TESKOMB'dur, TOBB'dur, diğer meslek kuruluşlarıdır. Bir kısmının da yurtdışına da açılabileceğini düşünüyorum. Özellikle Avrupa Halk Bankaları Birliği diye bir birlik var, biz de üyesiyiz onların da kısmen hisse sahibi olmayı düşündüklerini tahmin ediyorum. Dolayısıyla bunlarla beraber böyle bir özelleştirme olabileceğini düşünüyorum. Yıl olarak bence en erken 2006 yılının sonu diye düşünüyorum.'' ''Özelleştirmeye ilişkin bir takvim olup olmadığı'' yönündeki soruya üzerine Cebeci, bunların kendi kişisel görüşleri olduğunu ifade etti. 
     
     HALKBANK'A TALİPLER VAR 
     Takvim konusunda Zeki Sayın da, Halkbank'ı almak isteyenlerin bulunduğunu, yakında görüşmelerin gerçekleşeceğini söylerken, ''Alıcıyı ve gününü tespit etmemiz mümkün değil ama biz hazırız'' dedi. 
     Birleşmenin maliyetine ilişkin ise Genel Müdür Cebeci, Pamukbank birleşmesinin kendilerine maliyeti olmadığını, ancak Hazine'ye maliyetin 2.3 katrilyon lira civarında olduğunu söyledi. 
     
     ÖZELLEŞTİRMEDE KÜÇÜK ORTAKLARIN DURUMU 
     ''Bankanın yaklaşık 15 bin küçük ortağının özelleştirmede bir sıkıntı yaratıp yaratmayacağı'' konusunda ise Zeki Sayın görüşlerini açıkladı. 
     Sayın, bu ortakların payının sermaye artırımların katılmamaları nedeniyle çok küçük olduğunu belirterek, bunlardan ancak 2 bin 500 kişiye ulaşabildiklerini, ancak özelleştirmede bunun sorun olacağını düşünmediğini kaydetti. 
     Bu yıl yaşanabilecek olası bir likidite sıkışıklığına ilişkin soruya karşılık Halkbank Genel Müdürü Cebeci, ''Likidite sıkışıklığı konusunda kendilerine göre bir programlarının olduğunu vurguladı ve yurtdışından temin edilebilecek uzun vadeli kaynaklarla da bir takım kredileri ve yatırımları destekleme şanslarının olabileceğine işaret etti. 
     
     BİRLEŞME VE PERSONEL 
     Birleşme sonrası emekli olacakların durumuna ilişkin soruya cevap ise Murahhaz Aza Hüseyin Aydın'dan geldi. 
     Şimdiye kadar 610 kişinin emekli olduğunu kaydeden Aydın, mevcut personel sayısının norm kadroya uygun olduğunu kaydetti. 
     Birleşme sonrası ücret durumuna ilişkin ise Zeki Sayın, bu konuda bir çalışma içinde olduklarını, bütün bankaların maaş durumunu dikkate alarak bir düzenleme yapmayı düşündüklerini kaydetti. 
     
     BANKANIN KARI 
     Banka'nın karının 2005 yılında 600 milyon YTL'de neden sabit kaldığı yönündeki soru üzerine de Cebeci, faizlerin düşüşü ile birlikte kar marjlarının daraldığını, bu yıl bankaların 2004'teki gibi yüksek kar açıklayacağını düşünmediğini söyledi. 
     Kendilerinden kredi alacakların 'faiz pazarlığı' yapmasını istediğini söyleyen Zeki Sayın da, pazarlığın ödemeye niyet anlamına geldiğini, pazarlık yapmadan, faiz oranına bakmayan müşterinin kendilerini endişelendirdiğini kaydetti. 
     Sayın, ''Bizi verdiğimiz paranın kafası gözü yarılmadan bize dönsün istiyoruz'' diye konuştu. 
     
     BATIK KREDİLER VE YURTDIŞI YASAĞI 
     Zeki Sayın, bir soru üzerine, kamu sermayesi ağırlıklı bir banka olarak, tüm çağrılarına rağmen kendilerine ödeme tablosu sunmayan borçlulara yurtdışı yasağı koyduklarını, ödeme tablosuna inandıklarında ise bu yasağı geçici olarak kaldırdıklarını kaydetti. Sayın, düzenli ödeme yapanlara ise böyle bir uygulamayı düşünmediklerini kaydetti. 
     Bu uygulamanın ardından kaç kişinin Banka'ya başvuruda bulunduğu yönündeki soruyu da bir Halkbank yetkilisi cevapladı. Yetkili, 6 yıldır bankaya uğramayan 100'e yakın müşterinin kendilerine geldiğini bunlardan 30'a yakını ile ödeme protokolü imzalandığını açıkladı. 
     
     BANKA'NIN PERFORMANSI 
     Öte yandan verilen bilgiye göre, Banka'nın 2003 yılında 19 katrilyon 341 trilyon lira olan toplam aktifleri, 2004 yılında yüzde 34 artarak 25 katrilyon 909 trilyon liraya ulaştı. 
     Bu dönemde Banka'nın toplam kredileri ise yüzde 75 artarak, 2 katrilyon 485 trilyon liradan, 4 katrilyon 352 trilyon liraya çıktı. Bu rakamla TL krediler içinde Banka'nın payı yüzde 4.6'dan yüzde 6.5'e yükseldi. 
     Mevduatta da yüzde 41'lik artış yakalayan Banka, 13.8 katrilyon lira olan mevduatını 19.5 karilyon liraya çıkarmayı başardı. 
     Birleşme öncesi 7 bin 400 olan personel sayısı 11 bin 185 kişiye ulaştı. 
     
     2005 HEDEFLERİ 
     Halk Bankası, bu yıl mevduatının yüzde 23 oranında artırarak 23.9 milyar YTL'ye, kredi miktarını yüzde 60 artırarak 6.9 milyar YTL'ye, aktiflerini de yüzde 18 artırarak 30.5 milyar YTL'ye çıkarmayı hedefliyor. 
     Bankanın kar hedefi ise 600 milyon YTL olarak belirlendi. 
     
</TEXT>
</DOC>
