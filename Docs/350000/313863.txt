<DOC>
<DOCNO> 313863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo04.html </URL>
<DATE> 2005/02/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fenerbahçe'de 100. yıl tohumları atıldı 
</HEADLINE>
<TEXT>

     100. yılında tüm branşlarda şampiyonluk hedefleyen Fenerbahçe'de 2007'ye daha iki yıl olmasına rağmen şimdiden yoğun bir çalışma başladı 
     Başkan Aziz Yıldırım, daha geçen sezon talimatı vermişti Kulübün 100. kuruluş yılında tüm branşlarda şampiyonluk istiyorum.ö Bu, bir emirdi ve çalışmalar hemen başlatıldı. Komiteler oluşturuldu, sporcu ve antrenör transferleri gerçekleştirildi, tesisleşme hamlesi başlatıldı, bütçe artırımına gidildi. Hedef sadece yurtiçi değil, yurtdışında da başarıydı. İşte 8 amatör şubede yapılanlar 
     
     Basketbol 

     Erkeklerde Aydın Örs’ün antrenörlüğe getirilmesinin ardından 3 yıllık bir plan yapıldı. Bütçesinde ciddi bir artış yapılan Sarı-Lacivertliler, önümüzdeki yıl Euro League’de mücadele etmek hedefinde. Türkiye çapında 32 basketbol okuluyla takıma yeni isimler kazandırılması amaçlanıyor. Geçen yıl Avrupa dördüncü olan kızlar ise, önümüzdeki sene yapılacak yeni transferlerle Avrupa’da zirve peşinde koşacak. 
     
     Yüzme 

     Geçtiğimiz yıl ezeli rakibi Galatasaray’ı tüm yaş gruplarında geride bıraktılar. Fenerbahçe Burnu’nda 50 metrelik açık ve kapalı yüzme havuz tamamlandı. Ukrayna’dan getirilen antrenörlerle çalışmalar sürdürülüyor. Öncelikle altyapıya önem veren şube, 2007’de Gençler Avrupa Şampiyonası’nda ilk üçe girecek üç sporcu yetiştirme hedefinde. 
     
     Boks 

     2004 yılında Olimpiyat ikincisi ve Avrupa Şampiyonu çıkaran boksa, Rusya altyapı antrenörü Boris Daveçenko getirildi. Atagün Yalçınkaya için Rusya’dan tecrübeli bir antrenör daha getirilecek. Bir yatakhane de yaptırılarak, İstanbul dışında kalan sporcular buraya alınacak. Eğitimlerine de İstanbul’da devam edilecek. 2008 Pekin Olimpiyatları’na hazırlık programı da sürüyor. 
     
     Voleybol 

     Takımların daha iyi çalışması için büyük bir salon yapımı gündemde. İlk defa katıldığı Avrupa Kupası’nda ilk 8’e kalan erkek takımında çekirdek kadro oluşmuş durumda. Hem Türkiye hem de yurtdışında büyük başarılar hedefleyen voleybolda, yabancı oyuncuların araştırılmasına başlandı. Bayanlarda da 2007 için büyük çalışmalar yapılacak. 
     
     Yelken 

     Ertuğrul İçingir windsurfte Olimpiyat 11.’si oldu. Yeni sporcular yetiştirmek için okullar açıldı. Sponsor arayışı devam ediyor. Yurtdışından sporcu ve antrenör getirmek için çalışmalar sürüyor. Olimpiyatlara katılması muhtemel sporcular, Olimpiyat Şampiyonu sporcular yetiştiren Amerika’lı Mike Gebhart’la çalışıyor. Faruk Ilgaz Tesisleri’nin büyük bir bölümü yelkene ayrılmış durumda. 
     
     Kürek 

     Altyapı çalışmalarının hızlandırılacağı diğer bir branş. Türkiye’deki Fenerbahçe-Galatasaray rekabetinin dışına çıkmak isteyen Sarı-Lacivertliler, yurtdışı organizasyonlarına ağırlık verecek. Kayıkhanesini büyüten Sarı-Lacivertliler, 2008 Pekin Olimpiyatları’na ilk kez bir Türk kürekçi gönderme amacında. 
     
     Atletizm 

     Milli takım sporcuları Ercüment Olgundeniz, Ferhat Çiçek, Tuncay Örs, Kemal Güner ve Umut Doğer transfer edildi. Atletizmde en büyük hedef 2007’de Türkiye Şampiyonluğu’nun yanı sıra, Avrupa Kulüpler Kupası’na evsahipliği yaparak, kürsüye çıkmak. 
     
     Masa Tenisi 

     2007’de mutlak şampiyonluk gözüyle bakılan branşlardan olan masa tenisinde öncelikle Dereağzı’ndaki salonun yetersiz olmasından dolayı, büyük bir salon yapılacak. Bayan ve erkek A takımları, yurt içinden başarılı birer sporcuyla takviye edilecek. Masa Tenisi Federasyonu ile ortaklaşa belirlenecek Çin’li bir antrenör getirilecek. 

     
</TEXT>
</DOC>
