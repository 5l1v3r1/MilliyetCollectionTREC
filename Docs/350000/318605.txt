<DOC>
<DOCNO> 318605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo23.html </URL>
<DATE> 2005/02/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Galatasaray'a şok Seyrantepe arazisi ihalesi işlemden kaldırıldı 
</HEADLINE>
<TEXT>

     Galatasaray Kulübü tarafından, daha önce 30 yıllığına üst kullanım hakkı alınan Seyrantepe'deki arazinin tapusunun alımıyla ilgili ihale, Maliye Bakanlığı tarafından ikinci bir talimata kadar işlemden kaldırıldı. İstanbul Defterdarlığı'nda yapılması planlanan ihaleye Galatasaray Kulübü adına Mali İşlerden Sorumlu Asbaşkan Refik Arkan katılırken, Seyrantepe arazisiyle ilgili ihalenin ikinci bir talimata kadar ertelendiği açıklandı. 
     İhale Komisyonu Başkanı Mehmet Emin Elmas, basın mensuplarına yaptığı açıklamada, ihale saatinde Maliye Bakanlığı tarafından bir yazıyla, ikinci bir emre kadar ihalenin kaldırıldığı talimatının geldiğini belirterek, şunları söyledi 
     ''Yazıda, ihalenin bugünkü haliyle ikinci bir emre kadar yapılmaması iletildi. Eksik olan bir şey yok. İmarla ilgili bazı işlemlerden sonra tekrar yapılmak üzere ihale şimdilik işlemden kaldırılıyor. Ayrıntılı bilgiyi de bakanlıktan gelecek olan ikinci mesajdan sonra paylaşacağız. Mesaj, ihale yapılmadan önce geldi. Tamamen bakanlıktan gelen talimat üzerine bu durum oluştu. Zaman belirtilmemiştir.'' 
     
     ARKAN ''20-25 GÜN İÇİNDE YENİDEN İHALE OLUR'' 

     Galatasaray Kulübü Mali İşlerden Sorumlu Asbaşkanı Refik Arkan ise ihalenin ertelenme nedeni olarak, Maliye Bakanlığı'nın ilgili kurumlardan beklediği bazı yazıların eline ulaşmamış olmasını gösterdi. 
     İstanbul Defterdarlığı'ndan çıkarken moralinin oldukça bozuk olduğu gözlenen Arkan, gazetecilere şu açıklamayı yaptı 
     ''İhale ertelendi. Gerekçesi, Maliye Bakanlığı'nın ilgili kurumlardan beklediği bazı yazıların kendi eline ulaşmamış olması. Başka bir nedeni yok. Bu yazılar gelinceye kadar ihalenin ertelenmesi bakanlık tarafından uygun görülmüş. En kısa sürede bu yazıların tamamlanıp, tekrardan dosyaların çalışması için harekete geçilecek. Ciddi bir pürüz değil. Tamamen usulle ilgili bir durum. Yazı geldikten sonra 20-25 gün içinde yeniden ihale olur sanıyorum.'' 
     
     KULÜPTEN AÇIKLAMA 

     Galatasaray Kulübü'nün resmi internet sitesinde konuyla ilgili yapılan açıklamada ise ''Bugün İstanbul Defterdarlığı'nda yapılacak olan Seyrantepe ile ilgili ihale, ihale dosyasında ilgili kurum görüşlerinin tamamlanmaması nedeniyle açıklanacak en yakın tarihe ertelenmiştir'' denildi. 
     Bu arada, ihalenin yapılacağı İstanbul Defterdarlığı'na Fenerbahçe Kulüp Müdürü Serkan Acar'ın da gelmesi dikkat çekti. Ancak hem Refik Arkan, hem de Mehmet Emin Elmas, Acar'ın konuyla ilgili bir ziyaretinin olmadığını söylediler. 

     
</TEXT>
</DOC>
