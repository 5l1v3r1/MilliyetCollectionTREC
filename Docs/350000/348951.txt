<DOC>
<DOCNO> 348951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur08.html </URL>
<DATE> 2005/06/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yabancı kadınların araması için kuruldu ama Alo 157'yi Türkler çok sevdi 
</HEADLINE>
<TEXT>

     UTKU ÇAKIRÖZER Ankara 

Eski Sovyet Cumhuriyetleri'nden Türkiye'ye yönelik insan ticaretinin mağduru olan kadınların aramaları için kurulan acil yardım hattı "157" yi üç gün içinde arayanların yüzde 99'unun Türk olduğu ve aramaların hattın amaçlarıyla ilgisinin bulunmadığı belirtildi. 
     Ukrayna, Moldova, Rusya, Romanya, Gürcistan ve Beyaz Rusya'dan gelen kadın ve çocukların Türkiye'de başta seks endüstrisi olmak üzere çeşitli alanlarda zorla çalıştırılmalarını engellemek için Uluslararası Göç Örgütü IOM ile hükümetin ortak yürüttüğü çalışmalar çerçevesinde kurulan "Alo157" yardım hattı 1 Haziran'da resmen hizmete açılmıştı. 
     Türkiye'nin her yerindeki sabit telefonlar ve cep telefonlarından ücretsiz ulaşılabilen hattı insan ticaretine kurban giden yabancı kadınların araması öngörülürken, ilk üç gün içinde arayan 1000 kişiden sadece 12'sinin "kaçırılma, zorla çalıştırma ve zorla fuhuş" ihbarında bulunduğu ortaya çıktı. 
     Rus, Ukraynalı, Romen ve Moldovalı kadınların kullanması için kurulan yardım hattını en çok arayanlar ise televizyonlardaki tanıtımlarını seyreden Türkler oldu. 
     Yoğun ilgi nedeniyle hattın diğer ucunda Türkçe, Romence, Rusça ve İngilizce bilen üç kişilik uzman operatör sayısının artırma kararı alındığını belirten IOM kaynakları, yeni bir hat olduğu için ilk aşamada yaşanan yoğunluğun normal olduğunu kaydederek, "zamanla yanlış numara ve amacı dışında yapılan aramalar normale dönecektir" dediler. 
     
</TEXT>
</DOC>
