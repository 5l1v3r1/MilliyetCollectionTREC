<DOC>
<DOCNO> 337028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy08.html </URL>
<DATE> 2005/04/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
'Burayı hamama çevirdiniz' diyen Başkan Durak Sözlerim kastı aştı 
</HEADLINE>
<TEXT>

     ADANA DHA 

      AKP'nin dün yapılan Adana İl Kadın Kolları kongresinde kendisini dinlemeyen kadınları, "Burasını hamama çevirdiniz'' diyerek azarlayan Adana Büyükşehir Belediye Başkanı AKP'li Aytaç Durak, partili kadınlardan tepki aldı. AKP Adana Milletvekili Ayhan Zeynep Tekin Börü'nün, "Kadınları aşağıladı'' dediği Başkan Durak, bu amaçla konuşmadığını belirterek, "Sözlerim kastı aştı'' dedi. 
     "Burasını hamama çevirdiniz'' sözleri nedeniyle tepki toplayan Durak'ı kongredeki konuşmasıyla eleştiren AKP'li kadın milletvekili Ayhan Zeynep Tekin Börü, daha sonra yaptığı açıklamada, "Aytaç Durak, kadınlara yönelik aşağılayıcı şekilde konuştu. Burasını kadınlar hamamına çevirdiniz' şeklinde konuşması talihsiz bir açıklamaydı. Ben daha sonra söz olarak söylenmesi gerekenleri söyledim. Aramızdaki bu konuşmalar bir tartışma değildi'' dedi. 
     AKP Adana Kadın Kolları Başkanlığı'na yeniden seçilen Asuman Tekin ise Başkan Durak'ın sözlerini şöyle değerlendirdi 
     "Başkanım siyasette bir duayendir. Söylediği sözlerin ağzından yanlışlıkla çıktığını düşünüyorum. Keşke çıkmasaydı. Biz yaptığımız toplantı ile Adana'da ses getirdik. Belki de bu kadar kadını birarada görmesi onu ürküttü. Yerine geçeceğimizi düşündü belki. Yine de yanlışlıkla söylenmiş olduğunu düşünüyorum o sözlerin. Çünkü karşısında Yıldız Hanım Aytaç Durak'ın eşi vardı. Bizden korkmasa ondan korkardı.'' 
     
     BAŞKAN ÇARK ETTİ 
     Adana Büyükşehir Belediye Başkanı Aytaç Durak ise bugün DHA muhabirinin bu konudaki sorusunu, "Sözlerim kastı aştı'' diyerek cevaplandırdı. Kimseyi üzmek veya kırmak amacıyla böyle konuşmadığını dile getiren Başkan Durak, konuşmasının başında, siyasi partilerin kadın kollarında heyecanın artması ve ortaya çıkan rekabetin sevindirici olduğunu belirttiğini vurgulayarak, "Kadın kolları başkanı konuşurken de aynı gürültü yaşandı. Hatta sessiz olunması için başkan sert şekilde uyardı. Ses düzeninin yeterisizliğinden olsa gerek, hatibin konuşmasına katılımcılar fazla ilgili göstermediler. Ben de konuşurken uğultu devam edince ister istemez tepki gösterdim. Ağzımdan çıkan sözler kastımı aştı. Kadınlarımız her zaman başımızın tacıdır'' diye konuştu. 
     
     
İlk çıkışı değil ADANA Büyükşehir Belediye Başkanı AKP'li Aytaç Durak, daha önce de 2 kez çıkışları nedeniyle eleştirilerin odak noktası olmuştu. Durak, 28 Mart Yerel Seçimleri sonrasında seçilen merkez ilçe belediye başkanları ve belediye meclis üyeleriyle birlikte Atatürk Parkı'ndaki Atatürk Anıtı'na çelenk koyma ve saygı duruşunda bulunma törenine katılmak için kortejin içine giren AKP Kadın Kolları Başkanı Asuman Tekin ve diğer türbanlı kadına "Siz meclis üyesi misiniz '' diye sormuş, "Hayır'' yanıtını alınca "O zaman siz şöyle kenarda bekleyin'' diyerek onları uzaklaştırmıştı. Durak tartışma yaratan bu tavrını "Ben olması gereken protokolü uyguladım'' diye değerlendirmişti. Durak, geçen yıl aralık ayında yapılan AKP Belediye Başkanları Bölge Toplantısı'ndaki konuşmasında da Adana'da 189 gazete ve dergi yayınlandığını vurgulayıp, "Adana'da bu kadar kaliteli gazeteci var mı Yemin ediyorum bunların ne faydası, ne zararı var. İnanın basın zannettiğiniz kadar güçlü değil'' sözleriyle tepki çekmişti. Durak, sonraki açıklamasında, "Amacım, milletvekilleri ile belediye başkanlarının medya ile ilişkilerine dikkat çekmekti. Elbette kalitelileri var'' diyerek geri adım atmıştı. 
     
</TEXT>
</DOC>
