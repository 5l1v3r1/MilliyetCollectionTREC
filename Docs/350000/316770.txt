<DOC>
<DOCNO> 316770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur13.html </URL>
<DATE> 2005/02/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
100 bin dolarla kaçan kurye yakalandı 
</HEADLINE>
<TEXT>

     Samsun'da çalıştığı döviz bürosuna ait 100 bin dolarla ortadan kaybolan kurye, Ankara'da yakalandı. Samsun'a getirilen kuryenin, çaldığı 100 bin doların yaklaşık 10 bin dolarını harcadığı belirtildi. 
     Edinilen bilgiye göre, Samsun'da faaliyet gösteren bir döviz bürosuna ait 100 bin dolarla ortadan kaybolan H.G. 35 , Ankara'nın Polatlı İlçesi'nde trafik kontrolleri sırasında içinde eşi Y.G'nin de bulunduğu 06 FRM 10 plakalı otomobilde yakalandı. 
     Samsun'a getirilen H.G'nin ifadesinde, çaldığı paranın bir bölümünü Reşadiye Mahallesi'nde oturan babası N.G'ye verdiğini söylemesi üzerine, bu kişi de gözaltına alındı. Paranın yaklaşık 90 bin doları ise bulundu. 
     İfadesinde, paranın bir kısmı ile yakalandığı otomobili satın aldığını, bir kısmını ise harcadığını anlatan zanlının, pişman olduğunu belirterek, ''Şeytana uydum'' dediği öğrenildi. 
     Yetkililer, gözaltında bulunan 3 kişinin sorgularının sürdürüldüğünü söylediler. 
     Çalıştığı büroya ait dövizlerin çeşitli illerden transferinde kurye olarak görev yapan H.G, Çorum'dan alarak Samsun'a getirmesi gereken 100 bin dolarla ortadan kaybolmuş, bunun üzerine arama çalışması başlatılmıştı. 
     
</TEXT>
</DOC>
