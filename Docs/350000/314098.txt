<DOC>
<DOCNO> 314098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko06.html </URL>
<DATE> 2005/02/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Nema kredisinin incelikleri var dikkat 
</HEADLINE>
<TEXT>

     AHMET ERHAN ÇELİK Ankara 

Ziraat Bankası'nın tasarrufu teşvik hesabı sahiplerine "henüz ödenmeyen nema alacaklarını" bloke ederek düşük faizli tüketici kredisi vermeye başlayacağını açıklaması, binlerce insanın şubelere yığılmasına neden oldu. 
     Banka yetkilileri dün itibarıyla başladıkları uygulamanın pek çok inceliği bulunduğunu belirtirken, Milliyet'in sorularını yanıtladı 
     SORU 1 Nemalar erken mi ödeniyor 
     Pek çok insan nemaların erken ödendiğini düşünüyor. Bu düşünce yanlış. Çünkü Ziraat nema alacaklarına karşı tüketici kredisi veriyor. 
     SORU 2 Kredinin vadesi neden 18 ay olarak belirlendi 
     Hazine 3'er aylık dönemlerde bugüne kadar 4 taksitte nema ödemesi yaptı. Önümüzdeki 18 ayda 6 ödeme daha yapılacağı dikkate alınarak vade de 18 ay olarak belirlendi. Bu çerçevede kredi geri ödemeleri de 3 aylık dönemlerde yapılacak. 
     SORU 3 Nema kredisinin faizi yüzde 2 olarak sabitlendi mi 
     Banka Genel Müdürlüğü'nün şubelere gönderdiği genelgeye göre nema kredi faiz oranı aylık tüketici kredisi faiz oranında binde 20 indirim yapılarak uygulanacak. Halen bu oranın aylık yüzde 2.20 olduğu dikkate alınarak nema kredisi faiz oranı yüzde 2 olarak belirlendi. Örneğin 3 ay sonra tüketici faiz oranı yüzde 2'ye çekilirse aynı tarihteki nema kredisi faiz oranı yüzde 1.80 olacak. 
     SORU 4 Nema kredisinin kredi kartı borcunu kapatmak için kullanılması uygun mu 
     Ziraat kredi kartlarında nakit avanstan ve asgari miktar ödemiş ise kalan bölümden aylık yüzde 4.5 oranında faiz alıyor. Nema kredisinin faiz oranının bugün için yüzde 2 olduğu düşünülürse kredi kartı borçlularının öncelikle borçlarını kapatması doğru olur. 
     SORU 5 Ziraat'e borcu olan kişi nema kredisi alabilir mi 
     Mevcut uygulamaya göre bireysel kredi borcu bulunan ya da borcunu ödemediği için takibe giren bir kişi Ziraat'ten yeni kredi alamıyor. Ancak bu kural nema kredisinde geçerli olmayacak. 
     SORU 6 Kredi borcu nema kredisinden otomatik kesilecek mi 
     Bankaya borcu olan kişi nema kredisi için borçlu olduğu şubeye başvuruda bulunacak. Nema kredisini aldığı anda borç mahsup edilerek kalan miktar kişiye verilecek. 
     SORU 7 Kredi üst limiti nasıl hesaplanıyor 
     Bugüne kadar 4 taksitte alınan toplam nemanın yüzde 115'ine kadar kredi verilecek. Örneğin 4 taksitte toplam 893 bin YTL 550 YKr nema alan hak sahibinin limiti 1 milyon 27 bin 58 YKr olacak. İsteyen, limitin altında kredi alabilecek. 
     SORU 8 18 ayda ne kadar faiz ödenecek 
     Örneğin bin YTL nema kredisi kullanan bir kişi her üç ayda bir 212 YTL geri ödeme yapacak. Geri ödemeler 6 taksitte tamamlanacağından dolayı bu kişinin bankaya ödeyeceği toplam faiz miktarı 272 YTL, geri ödeme toplamı ise bin 272 YTL, yani toplam faiz oranı yüzde 27.2 olacak. 
     SORU 9 Nema kredisi istenilen zamanda kullanılabilir mi 
     Nema karşılığı kredi almak isteyen kişi 18 ay içinde bankaya müracaat edecek. Örneğin martta 5. nema taksidini alan bir kişi geriye kalan 5 taksidi rehnederek kredi kullanabilecek. Bu durumda kredi üst limiti bugün itibarıyla alınabilen kredi üst limitinin yüzde 80'ine denk düşecek. 
     SORU 10 Nema kredisinin muamele komisyonu ne kadar 
     Banka, nema karşılığı krediden yalnızca binde 5 oranında komisyon kesecek. Ancak bu komisyon tutarı 30 YTL'den düşük olamayacak. Bu nedenle bin YTL nema karşılığı kredi alan kişiye 970 YTL, 6 bin YTL alan kişiye 5 bin 770 YTL ödenecek. Nema karşılığı kredi alandan hayat sigortası kesintisi yapılmayacak. 
     Ziraat Bankası Genel Müdürü Can Akın Çağlar, "nema karşılığı" toplam 1.5 - 2 milyar YTL kredi kullandırmayı hedeflediklerini söyledi. 2005 bireysel tüketici kredisi hedefinin 3.7 milyar YTL olduğunu hatırlatan Çağlar, kişi başına düşen nema ortalamasının 249 YTL, bunun karşılığının ise yaklaşık bin 150 YTL'lik nema karşılığı krediye denk geldiğini söyledi. Çağlar, kredi kartlarında ise ortalama bakiyenin 875 YTL civarında olduğunu belirtirken, "nema karşılığı kredi özellikle kredi kartlarındaki tansiyonu düşürecektir" diye konuştu. 

     
</TEXT>
</DOC>
