<DOC>
<DOCNO> 332469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun26.html </URL>
<DATE> 2005/04/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Irak'ta patlama ve saldırılar 6 ölü, 10 yaralı... 
</HEADLINE>
<TEXT>

     Irak'ın başkenti Bağdat'ta, İçişleri Bakan Yardımcısı General Tarık El Beldevi'nin konvoyuna düzenlenen saldırıda bir korumanın öldüğü, 3'ünün yaralandığı bildirildi. 
     Adının açıklanmasını istemeyen bir bakanlık yetkilisi, Bakan Yardımcısı General Tarık El Beldevi'nin konvoyuna iki araçtan ateş açıldığını, Beldevi'nin yara almadan kurtulduğunu söyledi. 
     Yetkili, saldırıda yaralananlardan birinin Bedevi'nin oğlu olduğunu belirtti. 
     Öte yandan, Pakistan Dışişleri Bakanlığı'nın bir sözcüsü, yaptığı açıklamada, Irak'ta hafta sonu, adı daha önce duyulmamış bir grup tarafından kaçırılan Bağdat Büyükelçiliği çalışanının, büyükelçiliği yeniden arayarak durumunun iyi olduğunu bildirdiğini kaydetti. 
     Pakistan Dışişleri Bakanlığı, geçen cumartesi evinden camiye giderken kaçırılan büyükelçilik çalışanı Melik Muhammed Cavid için fidye istendiğini bildirmişti. 
     Grubun, Cavid'i serbest bırakmak için 500 bin dolar fidye istediği öne sürüldü. 
     
     -MUSUL'DA BOMBALI ARAÇ PATLADI 5 ÖLÜ 

     Bu arada, Irak'ın kuzeyindeki Musul kentinde bomba yüklü bir araçla düzenlenen saldırıda 5 Iraklının öldüğü bildirildi. 
     Polis ve hastane yetkilileri, saldırıda bir Amerikan konvoyunun hedef alındığını kaydettiler. 
     Yetkililer, saldırıda 3 kişinin de yaralandığını belirttiler. 
     Amerikan askerleri arasında can kaybı olup olmadığı konusunda bilgi verilmedi. 
     
     MUSUL'DA İKİNCİ İNTİHAR SALDIRISI 4 YARALI 

     Öte yandan, Irak'ın kuzeyindeki Musul kentinde, 5 kişinin öldüğü intihar saldırısının ardından, ikinci intihar saldırısının daha düzenlendiği bildirildi. 
     Irak polisi, Amerikan konvoyunun Sinai mahallesinden geçtiği sırada, ilk saldırıdan 2 saat kadar sonra düzenlenen ikinci intihar saldırısında 4 kişinin yaralandığını açıkladı. 
     Olayın ardından Amerikan askerlerinin bölgeyi kordon altına aldığı da kaydedildi. 
     Bu arada Irak'a süpriz bir ziyarette bulunan ABD Savunma Bakanı Donald Rumsfeld'in Musul'a gitmesinin de beklendiği belirtiliyor. 
     Öte yandan, başkent Bağdat'ın güneyinde Irak ve Amerikan askerlerinin düzenlediği ortak operasyonda, El Kaide terör ağıyla bağlantısı bulunan 4 kişinin yakalandığı bildirildi. 
     Irak ordusundan yapılan açıklamada, yakalanan kişilerin Ensar El Sünnet, Tevhid ve Cihad ile Ensar El İslam örgütlerinin liderleri olduğu belirtildi. Amerikan ordusundan yapılan açıklamada da, bu kişilerin cinayet, Irak ve Amerikan güçlerine saldırı düzenlemekle suçlandığı kaydedildi. 
     
</TEXT>
</DOC>
