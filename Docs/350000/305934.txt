<DOC>
<DOCNO> 305934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas07.html </URL>
<DATE> 2005/01/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sualtı oteline ABD üniversitesinden onay 
</HEADLINE>
<TEXT>

     Ümit KOZAN DHA 

      GENÇ Mimar Altınay Sezen, mimari alanında yeni açılım olarak kabul edilen Çapraşık Mimari' akımının bir örneği olarak gerçekleştirdiği The Underwater Hotel' sualtı oteli adlı projesiyle, ABD'nin Ilinois Üniversitesi'ne yüksek lisans yapmak üzere kabul edildi. 21 yaşındaki Mimar Sezen'in projesi uluslararası mimarlık çevresinde büyük ilgi gördü. 
     Altınay Sezen, Doğu Akdeniz Üniversitesi Mimarlık Fakültesi'nde, mimarlık eğitimi aldığı sırada televizyondan izlediği bir belgeseldeki denizaltının kendisine ilham kaynağı olduğunu söyledi. Mimaride yeni açılımın Çapraşık Mimari' olduğunu ifade eden mimar Sezen, "Özellikle turistik ülkeler, daha fazla turist çekebilmek için bu tip mimariye yönelmektedirler'' dedi. 
     Dubai'ye Burj Al-Arap Oteli'ni görmek ve su altındaki restoranında yemek yemek için gidenler olduğunu belirten Altınay Sezen, "Dünyada şu anda su altında inşa edilmiş otel 2 tane. Biri Florida'daki July Hotel, diğeri Habitat tarafından yaptırılan Bahama adalarındaki gözlemevi ve otel olarak kullanılan yapıdır. Dubai'de 2007 yılında hizmete girecek Hydropolis Hotel ile bu sayı 3'e çıkacaktır'' diye konuştu. 
     Bir televizyon kanalında belgesel izlediği sırada denizaltından esinlenerek, su altında otel projesine başladığını anlatan Altınay Sezen, şunları söyledi 
     "The Underwater Hotel adıyla bir proje çalışması gerçekleştirdim. Bu eserimde, su altında yapılacak olan yapılarda kullanılan çelik, cam ve boya ile elektrik tesisatı ve havalandırma sistemi hakkında detaylı teknik bilgi verildi. Zeminin yapısının araştırılması ve dizaynın neden elips şeklinde olması gerektiği ve suyun kaldırma gücünden faydalanılarak gerçekleştirilen bu tip yapılarda dizaynda insan vücudundan esinlenilmiştir. Kara ile bağlantılı tünel bacağı, havalandırma sistemi akciğerleri, restoran sindirim sistemini, arıtma tesisi boşaltım sistemini, elektrik sistemi dolaşım sistemini, çelik konstrüksiyon iskelet sistemini, cam konstrüksiyon gözü, dışarıda kullanılan tesis ise tüm tesisin oto kontrolünü sağlamak için beyni sembolize etmiştir. Arıtılan atık madde, pencerelere püskürtülerek balıkların beslenmesi için kullanılmış ve perde kullanılmaya gerek duyulmayacak tarzda tasarlanmıştır.'' Mimar Altınay Sezen, 1,5 yıllık çalışmasının sonucu ortaya koyduğu eserinden dolayı ABD Chicago'daki dünyanın önde gelen mimarlık fakültelerinden Ilinois Teknik Üniversitesi Mimarlık Fakültesi'ne sualtı yapıları üzerine çalışmalarının devamı için çağrıldığını belirtti. 
     Amacının üç yanı denizlerle çevrili Türkiye'de böyle bir projeyi hayata geçirmek olduğunu kaydeden mimar Sezen, "Yüksek lisansımı tamamladıktan sonra çok daha iyi projelerle Türkiye'ye dönüp, çalışmalarımı hayata geçireceğim'' diye konuştu. 
     
</TEXT>
</DOC>
