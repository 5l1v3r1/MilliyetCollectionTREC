<DOC>
<DOCNO> 307189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy02.html </URL>
<DATE> 2005/01/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ANAP'ta Nas yeniden harekete geçiyor... 
</HEADLINE>
<TEXT>

     ANTALYA DHA 

Eski ANAP Genel Başkanı Nesrin Nas, aralarında belediye başkanlarıyla ANAP Merkez Karar ve Yönetim Kurulu MKYK üyelerinin bulunduğu bir grupla "Sağda Birlik Platformu" adı altında girişim başlattı. Bayram sonrası ilk toplantıyı yapacaklarını söyleyen Nas, "Toparlanma merkez sağdaki bir partinin çatısı altında mı olmalı, yoksa bir süre platform şeklinde mi devam etmeli, buna karar vereceğiz" dedi. 
     DYP ile birleşerek merkez sağda güçlü bir parti oluşturmayı düşünen Nas, bazı MKYK üyelerinin buna karşı çıkması üzerine görevinden ayrıldı. İstifa sonrası İstanbul'da "Sağda Birlik Platformu"nu oluşturarak merkez sağda birleşme hedefinin ikinci adımını atan Nas, yeni oluşum hakkında şunları söyledi 
     "ANAP'ın mevcut yönetimi kendisine başka yön çizdi. Ama ANAP'ın içinde yetişmiş, o felsefeyi benimsemiş bir çok arkadaşımız, şu anda bizimle beraber bu çatının altında. Önce bir platform şeklinde değerlendirme yapacağız. Birleşmenin sadece DYP ile sınırlı kalmaması lazım. Türkiye'nin ihtiyaçlarına göre daha somut adımlar atılmasından yanayım. Yeni parti kurmanın gerekli olacağını düşünmüyorum. Yapılanmış, oturmuş bir siyasi yapıyı dönüştürmek çok daha kolay olur. Bayram sonrası arkadaşlarla yapacağımız toplantıdan nasıl bir düşünce çıkacak, onu şimdiden kestirmek mümkün değil. Yeni bir söylem geliştirmek ve daha somut projelerle ortaya çıkmak gerek. Doğrudan değişimin niteliğine ve bireyin yaşam kalitesine odaklanmak gerekiyor." DYP'ye katılmayacağını da dile getiren Nas'la birlikte hareket edenler arasında eski ANAP'lı Devlet Bakanı Ahad Andican, eski grup başkanvekilleri Nihat Gökbulut, Beyhan Arslan, eski Urfa Milletvekili Mehmet Güneş ve MKYK üyesi Cihan Dinç de bulunuyor. 
     
</TEXT>
</DOC>
