<DOC>
<DOCNO> 339531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko24.html </URL>
<DATE> 2005/05/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
MÜSİAD 15 yaşında... 
</HEADLINE>
<TEXT>

     Müstakil Sanayici ve İşadamları Derneği MÜSİAD 15. yılını kutluyor. 
     MÜSİAD Genel Başkanı Ömer Bolat, yaptığı açıklamada, MÜSİAD ile beraber küçük ve orta ölçekli işletmeler ile Anadolu sermayesinin ekonomideki ağırlığının giderek arttığını, üye sayısının 2 bin 285’e, şube sayısının ise 27’ye ulaştığını kaydetti. 
     1990’da 12 işadamının bir araya gelerek kurduğu MÜSİAD’ın, zaman 
     içinde, "Türkiye’nin kalkınmasında benim de tuzum olsun" diyebilen sanayici ve işadamlarının en fazla itibar ettiği bir sivil toplum kuruluşuna dönüştüğünü bildiren Bolat, açıklamasını şöyle sürdürdü "MÜSİAD, bugün ulaşmış olduğu teşkilatlanma modeli ve dinamizmi ile sivil toplumun ve reel sektörün bayraktarlığını yapan ender kuruluşlardan biridir. 15 yıldan beri siyasilerle, bürokratlarla, bilim adamlarıyla, aydınlarla, sanayici ve işadamları arasında köprü olma misyonunu yerine getiriyor. Gücünü ihlasla, inançla, azimle, disiplinle çalışan, kendilerini bu ülkeye katma değer kazandırmaya adamış reel sektör temsilcilerinden alıyor. Bu güçle, dünyada hatırı sayılır bir Türkiye’yi oluşturmak için çalışıyoruz" İlk günden itibaren borca ve rant ekonomisine dayalı değil, üretime, yatırıma dönük ekonomi politikalarının uygulanmasını önerdiklerini belirten Bolat, "Açıklamalarımızda, Türkiye’nin önünü tıkayan ekonomik, siyasi ve sosyal yapısal sıkıntılara dikkat çekerken, sorunun değil çözümün bir parçası olma düsturundan hareketle öneriler geliştirdik, raporlar sunduk" dedi. Tüm siyasi partilere eşit mesafede bulunmaya dikkat ettiklerini belirten Bolat, açıklamasında, "KOBİ’lerimizin dünya pazarına açılması ve küresel rekabete ayak uydurabilmeleri için dış geziler yaptık, Türkiye’yi dünyanın her yanında temsil edebilen ulusal markalarımızın artması için uluslararası fuarlar düzenledik. Bundan sonra da aynı anlayışla bu ülkeye hizmet etmeye devam edeceğiz" görüşüne yer verdi. 
     
     YENİ HEDEFLER VE PROJELER 
     MÜSİAD’ın, bugüne kadar olduğu gibi bundan sonra da Türkiye’nin yönetim kalitesine 3. sektör olarak katkı sağlayacağını ve ekonominin nabzını tutan bir sivil toplum kuruluşu olarak da yapıcı uyarılarda bulunacağını kaydeden Bolat, "Özgüveni yüksek, takım ruhunu benimseyen, yapıcı diyalog içinde ve birleştirici bir anlayışla derneğimizi daha ileri hedeflere taşıma azim ve kararlılığı içindeyiz" dedi. 
     Bolat, Türkiye’nin ekonomik ve sosyal gelişmişlik liginde üst sıralara çıkmasını sağlayacak faaliyetler ve projeler hazırlamaya devam edeceklerini, bu konuda hükümet, diğer siyasi partiler, bürokrasi, iş dünyası kuruluşları ve medya ile yapıcı diyalog ve işbirliği içinde olacaklarını kaydederek, yeni yönetim kurulunun toplumsal refleksleri güçlendirmek için çalışacağını, istikrar, özgürlük ve adalet anlayışını temel alarak çözüm önerilerinde bulunmayı sürdüreceğini bildirdi. 
     Ömer Bolat, yeni dönemin diğer hedeflerini ise şöyle sıraladı 
     "Türkiye’nin borçlanma ve faiz yükünü azaltacak yeni gelir kaynakları arayışını sürdürmek, reel sektörün ve öncelikle KOBİ’lerin bürokrasi ve mahalli yönetimlerle olan çeşitli sorunlarının çözümüne yönelik çalışmalar yapmak, Türkiye’nin ihracat hamlesine katkıda bulunmak amacıyla komşu ve çevre ülkeler başta olmak üzere ihracat gezileri, yabancı fuarlara katılım gezileri ve müteahhitlik girişimlerinde bulunmak, marka ve kaliteyi teşvik çalışmaları yapmak, düşük enflasyon ortamına işletmelerin adaptasyon sorununu gidermeye yönelik seminer ve uygulamalarla reel sektöre yardımcı olmak, MÜSİAD’ı güçlendirmek ve yaygınlaştırmak." 
     
</TEXT>
</DOC>
