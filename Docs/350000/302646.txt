<DOC>
<DOCNO> 302646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur18.html </URL>
<DATE> 2005/12/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ormandaki cesetlerin kimliklerine cep telefonu sayesinde ulaşıldı 
</HEADLINE>
<TEXT>

     DHA 

      İZMİT'in Sepetçiler Köyü yakınlarındaki Kireçocakları Mevkii'ndeki ormanlık alanda öldürülmüş olarak bulunan 2 kişinin Hasan Hallaç ve Süleyman Yıldırım'ın kimlikleri, üzerilerindeki cep telefonu sayesinde belirlendi. Hallaç ile Yıldırım'ın İstanbul Şirinevler Soğanlı’da ortak halı ve mobilya mağazası işlettikleri anlaşıldı. 
     Kireçocakları Mevkii'nde çalışan bir temizlik işçisi tarafından perşembe günü bulunan 2 cesedin kimliğini araştıran jandarma, bu kişilerin üzerindeki cep telefonlarının IMEI numaraları sayesinde sonuca ulaştı. Kapalı cep telefonlarının kartını çıkardıktan sonra cihazı açarak IMEI numaralarından kimlik bilgilerine ulaşan jandarma ekipleri bu kişilerin İstanbul-Şirinevler Soğanlı’da ortak olarak halı ve mobilya mağazası işleten Hasan Hallaç ve Süleyman Yıldırım olduğunu tespit etti. Bu kişilerin bir başka yerde öldürülüp cesetlerinin buraya atılmış olabileceği olasılığı üzerinde duruluyor. Jandarma bu kişilerin yakınlarıyla temasa geçerek soruşturmayı genişletmeye başladı. 
     
</TEXT>
</DOC>
