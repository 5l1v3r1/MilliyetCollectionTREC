<DOC>
<DOCNO> 321754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun09.html </URL>
<DATE> 2005/03/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İran'dan 'yer altında nükleer tesis' açıklaması... 
</HEADLINE>
<TEXT>

     Eski İran Cumhurbaşkanı Haşimi Rafsancani, ülkesinin başlangıçta nükleer programını gizli tutmaktan başka çaresi olmadığını söyledi. Bu açıklamanın hemen ardından ilk kez, ülkenin orta kesimlerinde yer alan Natanz nükleer tesisinin yer altında inşa edildiği duyuruldu. 
     Açıklama İran Dışişleri Bakanı'nın Nükleer İşler Danışmanı Ali Ekber Salehi'den geldi. 
     Associated Press haber ajansına konuşan Salehi, uranyum zenginleştirme programının yürütüldüğü Natanz nükleer tesisinin yerin altında inşa edildiğini, amaçlarının tesisi, muhtemel bir hava saldırısından korumak olduğunu söyledi. 
     
     "Nükleer silah anlamına gelmiyor" 
     ABD ve İsrail'den gelen tehditlerin kendilerini böyle bir önlem almaya zorladığını belirten Salehi, tesisin yeraltında olmasının nükleer silah geliştirdikleri anlamına gelmediğini de vurguladı. 
     ABD yönetimi ise tesisin gizlenmesinin, İran'ın 'nükleer programımız barışçıl amaçlı' açıklamasıyla çeliştiğini iddia etti. 
     
</TEXT>
</DOC>
