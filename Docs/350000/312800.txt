<DOC>
<DOCNO> 312800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/spo03.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye tam destek 
</HEADLINE>
<TEXT>


Galatasaray Yönetimi, Gaziantepspor maçından sonra imalı açıklamalarını sürdüren Rumen teknik adama sürpriz bir şekilde destek çıktı. Ergun Gürsoy, "Hagi doğruları söylüyor" dedi 

ERHAN TELLİ 


Tansiyonu düşürdüler 
TEKNİK Direktör Hagi'nin, 5 - 1'lik Gaziantepspor galibiyetinin ardından yönetimi hedef alan açıklamalarına bu kez sert yanıtlar gelmedi. Sarı - Kırmızılı yöneticiler, Rumen hocaya sahip çıkıp, arada her hangi bir sorunun olmadığını iddia ettiler. İkinci Başkan Ergun Gürsoy, "Bu açıklamalardan rahatsızlık duymadım. Çünkü Hagi doğruları söylüyor" yorumunu yaptı. 

'Hagi'yi seviyoruz' 
FUTBOL Şube Sorumluları'ndan Fatih Gökşen, Hagi'yi çok sevdiklerini ve ona güvendiklerini dile getirerek, "Aramızda hiçbir problem yok" diye konuştu. Yönetici Şükrü Ergun ise genç teknik adamın sözlerinde entresan bir ifadenin yer almadığını iddia etti. Ergun, "Yönetimde Hagi'ye karşı tepki olduğuna inanmıyorum . Bence suni gündem yaratılıyor" dedi. 

Fenerbahçe Florya'da 

GALATASARAY Futbol Şube Sorumluları'ndan Fatih Gökşen, Tunus maçı için A Milli Takım'a sekiz Fenerbahçeli futbolcu davet eden Teknik Direktör Ersun Yanal'a göndermeler yaptı. Fatih Gökşen, "Pazartesi günü Florya'da Fenerbahçe'nin antrenmanı var, bekleriz. Ama yabancı oyuncularını getirmeyeceklermiş" esprisiyle, Yanal'ı üstü kapalı bir şekilde eleştirdi. 

Canaydın ile buluştular 

EUROCARD talihlileri, önceki gün öğlen saatlerinde başlayan gezilerinin ikinci gününde Galatasaray - Gaziantepspor maçını izlerken, Galatasaray Başkanı Özhan Canaydın ile buluşma şansı da yakaladı. Canaydın, Almanya'dan gelen misafirleri Mecidiyeköy'deki Sportif AŞ binasında kabul etti. Yönetici Ahmet Raif Ünüvar'ın da hazır bulduğunu görüşmede, şampiyonluk ve Avrupa'daki başarılarla ilgili sıcak diyaloglar yaşandı. 

Hasan'dan teşekkür 

SARI - Kırmızılı formayı ilk kez Gaziantepspor'a karşı giyen ve gol atmayı başaran Hasan Kabze, başta Hagi olmak üzere tüm takım arkadaşlarına teşekkür etti. Genç futbolcu, "Hocamın, bana ilk maçımda şans vermesi çok önemliydi. Geldiğim günden bu yana arkadaşlarımın büyük ilgisini gördüm. Onlar sayesinde Galatasaray formasına çok çabuk ısındım" diye konuştu. 

Ribery dönüyor 
TRANSFERİN son gününde Galatasaray'a imza atan Ribery'nin, eşyalarını toplamak için gittiği Fransa'dan bugün döneceği öğrenildi. Kasığındaki sakatlığı nedeniyle 4 hafta sahalardan uzak kalacak olan genç yıldız, tedavisini İstanbul'da sürdürecek. Bu arada Ribery'nin yabancılık çekmemesi için takım arkadaşı Song ile komşu olacağı öğrenildi. 


</TEXT>
</DOC>
