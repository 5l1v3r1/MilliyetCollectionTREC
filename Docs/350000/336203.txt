<DOC>
<DOCNO> 336203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy02.html </URL>
<DATE> 2005/04/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İncirlik talebinin ayrıntılarını Türkiye yerine ABD açıkladı 
</HEADLINE>
<TEXT>

     UTKU ÇAKIRÖZER Ankara 

İncirlik Üssü'nün lojistik amaçlı kullanımına ilişkin Türkiye'den taleplerini açıklayan ABD, birlik ve mühimmat taşımama ve üssü İran ve Suriye'ye karşı kullanmama garantisi verdi. 
     Yaklaşık 10 aydır Türk kamuoyunu meşgul eden İncirlik Üssü'ne ilişkin talebin içeriği dün Türkiye yerine ABD tarafından resmen açıklandı. ABD'nin Ankara Büyükelçiliği talebin içeriğine ilişkin bir bilgi notunu internet sitesine koyarak kamuoyuna duyurdu. 
     
     İncirlik'ten dağıtılacak 
     Bilgi notunda talebin ayrıntılarıyla ilgili şu bilgiler yer aldı 
     ABD hükümeti, halen devam etmekte olan Irak'ın Özgürlüğü ve Afganistan'da Özgürlüğün Korunması operasyonlarına destek sağlama amacıyla, Haziran 2004'te Türk hükümetinden İncirlik Hava Üssü'nü kargo transit geçişleri için kullanma yetkisi istedi. 
     Mevcut düzenlemeler çerçevesinde yapılan teklif, destek malzemesi taşıyan ticari uçakların İncirlik Hava Üssü'ne inmesine izin verilmesi şeklindedir. Bu malzeme daha sonra askeri kargo uçaklarıyla ABD operasyonlarını desteklemek amacıyla Irak ve Afganistan'a taşınacaktır. 
     
     Birlik ve mühimmat taşınmayacak 
     Aynı şekilde, operasyon bölgelerinden askeri uçaklarla İncirlik'e getirilen kargonun da ticari uçaklarla taşınmasına izin verilmesi teklif edilmiştir. 
     Bu uçuşlarda asker, mühimmat ya da mürettebatın dışında personel taşınmayacaktır. 
     Kargo Irak ve Afganistan'da devam eden operasyonları yürüten koalisyon güçlerine destek sağlayacak malzeme ve donanımla sınırlıdır. 
     
     Üste değişiklik olmayacak 
     Kargo uçuşları için üste herhangi bir değişiklik yapılması gerekmemektedir. 
     Önerilen operasyonlar için gereken koşullar zaten var olduğundan, kargo merkezi oluşturulması ABD'nin İncirlik'i kullanım alanını genişletmesi anlamı taşımayacaktır. 
     
     İran ve Suriye kapsam dışı 
     Sözkonusu transit kargo geçişinin amacı, Irak ve Afganistan'da devam eden operasyonlara Türk ve Amerikan hükümetleri arasındaki anlaşmalara uygun bir şekilde destek sağlamak olacaktır. 
     ABD'nin önerilen kargo merkezini İran ve Suriye'ye karşı operasyonlar için kullanmayı planladığı yolundaki iddialar asılsızdır. ABD'nin teklifi yalnızca Afganistan ve Irak'taki operasyonlarla bağlantılıdır. Benzer şekilde, ABD hiçbir zaman İncirlik üzerinde sınırsız kullanım hakkı talep etmemiştir. 
     
     AKP'yi iknada kullanılacak 
     ABD'nin talebinin Türk hükümeti yerine yine ABD tarafından açıklanması "AKP hükümetinin ve Türk kamuoyunun iknasına yönelik" bir adım olarak yorumlandı. Büyükelçilik bilgi notunda Üs'sün "İran ve Suriye için kullanılmayacağı" yönünde net ifadeler kullanılmasının Bakanlar Kurulu ve AKP içindeki tutucu kanadın bu yöndeki şüphelerinin giderilmesinde önemli rol oynayacağı değerlendirmesi yapıldı. 
     
     Anlaşma, mutabakat yok 
     Bilgi notunun Türkiye ile ortaya çıkan mutabakatın bir sonucu olduğu iddialarının doğru olmadığını açıklayan elçilik kaynakları, "Biz sadece talebimizin neyi içerip neyi içermediği konusunda kamuoyunu doğru bilgilendirmek istedik. Talabemizle ilgili ne bir müzakere, ne de bir anlaşma var" değerlendirmesini yaptı. 
     ABD Büyükelçiliği'nden yapılan resim açıklamada da, "ABD'nin talebine ilişkin bir müzakere ya da anlaşma olmadığı" vurgulandı. 
     
</TEXT>
</DOC>
