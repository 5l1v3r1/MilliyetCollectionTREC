<DOC>
<DOCNO> 336197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko11.html </URL>
<DATE> 2005/04/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları, önemli para birimleri karşısında değer kaybederken, altın fiyatları yükseldi. 
     ABD Doları, ABD ekonomisindeki hafta içinde yaşanan olumsuz gelişmelerden etkilendi. 
     Yüksek enerji fiyatları yüzünden, ABD'de enflasyon Mart ayında beklenenin üzerinde artış gösterdi. 
     Tüketici Fiyat Endeksi'nin, Mart ayında son iki buçuk yılın en yüksek aylık artışını göstererek yüzde 0.6 ile beklenenden fazla arttı. 
     Mevsimlik ve konjonktürel dalgalanmalara açık enerji fiyatlarını dışarıda tutarak hesaplanan çekirdek enflasyonun da Mart ayında Şubat ayına göre yüzde 0.1 artıp yüzde 0.4'e çıktığının açıklanması piyasaları daha da kaygılandırdı. 
     ABD'de Merkez Bankası'nın faiz oranlarını arttırmasında enflasyondaki yükseliş önem taşıyor. 
     ABD Doları'nın, haftaya başlangıç ve hafta sonu kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 107.43 105.83 İsviçre Frangı 1.1920 1.1800 Kanada Doları 1.2439 1.2328 
     Avrupa döviz piyasasında haftaya 1.2980 dolardan giren avro, cuma kapanışta 1.3078 dolara çıktı. 
     Aynı piyasada hafta başında 1.8993 dolardan satılan İngiliz Sterlini de cuma günü 1.9154 dolardan işlem gördü. 
     
     ALTIN FİYATLARI 
     Bazı borsalarda altının ons fiyatının hafta başı ve sonu kapanış saatlerindeki fiyatları şöyle 
     
     
BORSA PAZARTESİ CUMA Londra 425.65 434.50 Zürih 425.55 434.65 Hong Kong 425.95 433.55 
     Londra Borsası'nda haftaya 6.96 dolardan giren gümüşün ons fiyatı, Cuma günü kapanışta Pazartesi gününe göre değer kazanarak 7.05 dolara yükseldi. 
     
     MENKUL KIYMET BORSALARI 
     İşlem hacmi bakımından dünyanın en büyük borsası konumunda olan New York'da endeksler haftayı yükselişle kapattılar. Borsanın değer kazanmasında, bazı şirketlerin karlarının beklenenin üstünde çıkması etkili oldu Dow Jones, hafta içinde ortalama yüzde 0.70 oranında yükselerek 10,157.71 puandan kapandı. 
     The Standard Poor's 500 endeksi, ortalama yüzde 0.83 oranında değer kazanarak 1,152.12 puandan, Nasdaq Bileşik Endeksi de yüzde 1.26 gibi oldukça yüksek bir oranda değer kazanarak, 1,932.19 puandan haftayı kapattılar. 
     Avrupa'da, Londra Menkul Kıymetler Borsası'ndaki FTSE 100 endeksi, hafta içinde ortalama 42.3 puan değer kaybetti. 
     Frankfurt'taki DAX endeksi, 89.21 puan, Paris'teki CAC-40 endeksi de 52.10 puan değer kaybıyla haftayı kapattılar. 
     Diğer önemli borsalardan Tokyo'da Nikkei Endeksi, 324.74 puanlık değer kaybıyla, cuma günü 11,045.95 puandan kapandı. 
     Tokyo borsasının değer kaybetmesinde, Çin ile Japonya arasındaki gerginlik belirleyici oldu. 
     
     PETROL FİYATLARI... 
     Hafta başında, varil başına 49.66 dolara kadar gerileyen ham petrol fiyatları, hafta ortasından itibaren yeniden yükselişe geçerek, 55 doların üstüne çıktı. 
     Geçen yılın tersine ABD hafif petrolünden daha pahalı satılan Kuzey Denizi petrolü Brent, Türkiye gibi ülkelerin petrol maliyetlerini daha da arttırıyor. 
     Üye ülke petrollerinin ortalaması alınarak hesaplanan OPEC'in sepet fiyatı, borsalardaki son hareketlerin ardından 1.19 dolar artışla 47.71 dolara çıktı. 
     Çin'in ilk çeyrekte beklentilerin üzerinde performans göstererek yüzde 9.5 büyümesi, bu ülkenin petrol talebinin hızlı artmayı sürdüreceği görüşünü, dolayısıyla vadeli petrol talebini güçlendirdi. 
     Rusya'da daha önce satılan Yukos şirketiyle ilgili ortaya çıkan yeni belirsizlikler de, borsalardaki yükselişi destekliyor. 
     Bu arada, fiyat artışlarını dizginlemek için Mart ayında günlük üretimini 500 bin varil artırdıktan sonra ''piyasa koşulları gerektirdiği takdirde'' Haziran ayındaki bakanlar toplantısından önce bir 500 bin varillik artış daha yapma kararı alan OPEC içindeki görüş ayrılıklarının, söz konusu resmi ek artışı engellediği görülüyor. 
     
</TEXT>
</DOC>
