<DOC>
<DOCNO> 315325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun03.html </URL>
<DATE> 2005/02/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Papadopulos Altımı oyanlar var 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Rum iç cephesinde sürekli olarak altını oyanlar ve çözüm istediği konusunda samimiyetine kuşkuyla bakanlar olduğunu'' belirterek bundan üzüntü duyduğunu söyledi. 
     Papadopulos, Marunilerin Ay Marona dini yortusu nedeniyle yaptığı konuşmada, ''üzüntüsünü'' şu sözlerle dile getirdi 
     ''Mümkün olduğunca en erken bir zamanda çözüm istediğimiz konusundaki samimiyetimize içte sürekli kuşku ile bakılıyor ve bu şekilde altımız oyuluyor. Bu zararlı iddialar dışa da yansıyor ve gereksiz yere muhataplarımızı erken çözüm istediğim yönünde ikna etmede ek külfet altına giriyorum.'' Papadopulos, gazetecilerin ''Bu sözlerinizle içte de bazı partileri ve siyasi liderleri Kıbrıs konusundaki iyiniyetinizle ilgili ikna etmeniz gerektiğini mi kastettiniz '' sorusuna, ''Hayır, bizim içimizde çözüm niyetimiz olup olmadığına kuşkuyla bakanlar olunca, yabancılardan ne yapmasını beklersiniz. Önümde bunları buluyorum'' yanıtını verdi. 
     Tasos Papadopulos, konuşmasında şu iddialarda bulundu 
     ''Kıbrıs'ta ve dış ülkelerde iyi niyetli herkes, yeni tur görüşmelerin, Annan planında özlü değişiklikler yapılması halinde kalıcı, fonksiyonel ve kabul edilebilir bir çözüme götürebileceğini, bizim çabalarımızın da bunu güvence altına alacak önkoşulları yaratma uğraşı olduğunu kabul ediyor. Uzunca bir süreden beridir metodlu bir şekilde ve sessizce doğru önkoşulların yaratılması için çalışıyoruz. 
     Bu önkoşullar, Avrupa Birliği'ne üyeliğimizin oluşturduğu yeni olgular içinde, üzerinde anlaşmaya varabileceğimiz bir çözüme yol açacak özlü ve yapıcı görüşmeler için güvenceler yaratmalıdır. Bizler vatanı birleştiren, fonksiyonel, kalıcı ve zamanla iki toplumun yakınlaşmasını gerçek kılan iki bölgeli, iki toplumlu federal bir çözüme bağlı olmaya devam ediyoruz. Bu çözüm sosyal ve ekonomik birleşmeyi tesis etmeli, ayrıca toplum ve kurumları ayırma değil, birleştirme eğilimi içermelidir. Hiçbir toplum isteğini ötekine empoze etmemeli, aynı zamanda hiçbir toplum ortak devleti sürekli çıkmaza sürükleme, paralize etme veya devletin dağılmasına yol açacak faaliyette bulunma imkanına sahip olmamalıdır.'' ''BM müzakere heyeti, eski yöntemlerini ve hatalı değerlendirmelerini tekrarlaması halinde affedilmez hata işlemiş olacak'' diyen Papadopulos, ''Kıbrıs Rum toplumunun haklı endişelerini tatmin edecek görüşlerde ve ilkelerde direnmek hem hakkımız hem de tarihi mükellefiyetimizdir'' ifadesini kullandı. 
     Papadopulos, ''Fiiliyatta coğrafya üzerinde, toplumlarda, ekonomide ve kurumlarda ayrım eğilimini pekiştiren, formalite icabı ve sadece laflarla ülkeyi birleştiren bir çözümün altına ise imza atma niyetinde değilim'' dedi. 
     ABD Dışişleri Bakanı Condolezza Rice'ın '' Kıbrıs ın AB üyeliği öncesinde birleştirilmemesi kötü bir sonuçtu'' demecini de yorumlayan Tasos Papadopulos, ''İyi ki ABD Dışişleri Bakanı Rice AB üyesi değildir'' diye konuştu. 
     
</TEXT>
</DOC>
