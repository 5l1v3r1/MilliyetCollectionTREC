<DOC>
<DOCNO> 323170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun32.html </URL>
<DATE> 2005/03/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Rusya, ABD'nin İran ile ilgili açıklamasından memnun... 
</HEADLINE>
<TEXT>

     Rusya'nın, ABD Dışişleri Bakanı Condoleezza Rice'ın İran ile ilgili yaptığı son açıklamadan memnun olduğu bildirildi. 
     Rusya Dışişleri Bakanlığı Sözcüsü Aleksandır Yakovenko konuyla ilgili yaptığı açıklamada, ''Bu açıklamaların, Rusya ve Batı'nın İran'ın nükleer programıyla ilgili tüm sorunların işbirliği yoluyla çözülmesi yönündeki isteğiyle uyumlu olmasını diliyoruz'' diye konuştu. 
     ABD'nin İran konusunda yeni bir politika geliştireceği yönündeki açıklamayı olumlu şekilde değerlendirdiklerini ifade eden Yakovenko, Washington'un, İran'ın Dünya Ticaret Örgütü'ne girmesine yardım etmeye hazır olduğu açıklamasını da olumlu bir gelişme olarak değerlendirdi. 
     ABD Dışişleri Bakanı Rice, önceki gün yaptığı açıklamada, İran'ın nükleer programıyla ilgili yapılması gerekenler konusunda AB ile stratejilerinin bir noktada birleştiğini söylemişti. 
     ABD, uranyum zenginleştirme programını tamamen durdurması karşılığında İran'a bazı teşvikler verilmesi önerisini destekleme kararı almıştı. Karar doğrultusunda Bush yönetimi, İran'ın Dünya Ticaret Örgütü'ne girme çabalarına engel olmayacak ve İran'a ticari uçak parçaları satılmasına karşı çıkmayacak. 
     Bunun karşılığında, bu önerinin sahibi olan İngiltere, Almanya ve Fransa da İran'ın nükleer programını durdurmaması halinde konunun BM Güvenlik Konseyi'ne sevk edilmesine engel olmayacak. 
     
</TEXT>
</DOC>
