<DOC>
<DOCNO> 339211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko36.html </URL>
<DATE> 2005/05/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Vorkink Türk Telekom özelleştirmesi yatırımcıların çok ilgisini çekiyor 
</HEADLINE>
<TEXT>

     Dünya Bankası Türkiye Direktörü Andrew Vorkink, Türkiye’de özeleştirme sürecinin son 12 ayda çok büyük oranda hız kazandığını belirterek, hükümetin istikrarı ve ekonomik politikaların şu anda sonuçlarını görmeye başladıklarını, bu da Türkiye’deki yatırımcıların güvenini artırdığını söyledi. 
     Vorkink, Dünya Bankası tarafından düzenlenen "Türkiye 2005 Yaratıcı Kalkınma Fikirleri Yarışması’nın" final gününün açılışı ardından gazetecilerin sorularını yanıtladı. 
     Andrew Vorkink, tarihsel gelişimine bakıldığında Türkiye’nin geçmişinde yabancı yatırımın nispeten düşük olduğunu hatırlatarak şöyle devam etti 
     "Yıllık 1 milyar dolar civarında idi. Bu da Türkiye’deki gayri safi yurtiçi hasılanın GSYİH yüzde 1’ni oluşturmaktaydı. Ancak yabancı yatırım açısından Türkiye’de çok büyük bir potansiyelin olduğunu görüyoruz. 
     Önümüzdeki birkaç yıl içinde bu rakam yüzde 3 ve 5 oranına çıkacak. 2 yıl önce bu miktar 1 milyar dolar idi. 2004 yılında bu miktar 2.5 milyar dolara çıktı. 2005 yılında bunun ikiye katlamasını bekliyoruz. 2007 yılında ise, 2005 rakamında yüzde 50 ile yüzde 100 oranında bir artış olacağını düşünüyoruz." 
     
     "BU TÜRKİYE İÇİN GÜZEL BİRŞEY" 
     Bu gelişmenin Türkiye için güzel bir şey olduğunu vurgulayan Vorkink, Türkiye dışındaki yatırımcıların Türkiye’yi önemli ve istikrarlı bir yer olarak görmeye başladıklarını belirtti. 
     Vorkink, şöyle devam etti 
     "İkincisi, Türkiye ve Türkiye’deki şirketler rekabet gücünü artırmaya hazırlanıyor. Yabancı sermaye sadece para değil. Aynı zamanda Türkiye’deki şirketler küresel olarak AB içinde rekabet edebileceği fikirlerini de ortaya koydu. 
     Son olarak, bence bu en önemlisi, yabancı yatırım sayesinde Türkiye’de çok fazla iş imkanı ortaya çıkacak. Türkiye’deki işsizlik oranı çok yüksek ve gelecekte yabancı yatırım sayesinde yeni iş imkanları ortaya çıkacak." 
     
     "TÜRK TELEKOM’UN ÖZELLEŞTİRİLMESİ ÖNEMLİ" 
     Gazetecilerin "Hangi kurumların şu anda acil olarak özelleştirmesi gerektiğini düşünüyorsunuz " şeklindeki sorusuna Vorkink, "Ben bu yıl için en önemlilerinden biri olarak Türk Telekom’u görüyorum" yanıtını verdi Vorkink, Türkiye’deki telekomünikasyon sektörünün modernleştirilmesi Türkiye için oldukça önemli olduğunu ve bu durumun yatırımcıların ilgisini çok çeken bir husus olduğunu söyledi. 
     Andrew Vorkink, ikinci olarak Türkiye’deki bankacılık sektörü açısından Halkbank ve Ziraat Bankası’nın özelleştirilmesinin çok önemli olduğunu, "Bu, bu yıl olmayacak. Ancak hükümet gelecek yıl bu süreci başlatmayı planlıyor" şeklinde konuştu 
     
     YARATICI KALKINMA FİKİRLERİ YARIŞMASI 
     Vorkink, Dünya Bankası tarafından düzenlenen "Türkiye 2005 Yaratıcı Kalkınma Fikirleri Yarışması’nın" final gününün açılışında konuşma yaptı. 
     Andrew Vorkink, yaratıcı kalkınma fikirleri yarışmasının belki Türkiye’de tek örneği olduğunu hatırlatarak, Dünya Bankası’nın son 5 yılda değişik projelerin bir devamı olduğunu söyledi. 
     Bu yıl birçok ülkenin yanı sıra Endonezya, Meksika, Arjantin ve bazı Afrika ülkelerinde Türkiye ile beraber bu yarışmanın düzenlendiğini belirten Vorkink, dünyanın daha iyi sosyal ve ekonomik büyümenin peşinde olduğu ve Türkiye’nin AB yolunda hızla ilerlediği bir anda yaratıcı, yenilikçi ortaklıklara olan ihtiyacın her zamankinden daha fazla olduğunu kaydetti. 
     Vorkink, bu çerçevede Dünya Bankası’nın Türkiye’de "Avrupa Yolunda Sosyal İlerleme ve Katılım" teması altında Yaratıcı Kalkınma Fikirleri Yarışması’nın düzenlenmesine karar verildiğini söyledi. 
     Andrew Vorkink, şöyle devam etti 
     "Dünya Bankası yaklaşık 6 ay önce Türkiye çapında yarışmayı ilan etti. Bu yarışma sonucunda kazananlara verilecek yaklaşık 250 bin dolar tutarındaki ödül çalışmaları kolaylaştıracağını düşünüyoruz. 
     Kasım ayında ilan edilen yarışmaya 765 civarında başvuru yapıldı. 
     Bu da Dünya Bankası tarafından düzenlenen yarışmalara yapılan ikinci büyük başvuru oldu. Türkiye’de sosyal ilerleme alanında yenilikçi fikirlerin ne kadar önemli bir potansiyel olduğunun göstergesidir." Şubat ve Mart ayında yapılan eleme sonucunda 35 finalist proje seçildiğini belirten Vorkink, yapılan başvuruların yenilik, sonuç ve maliyet etkinliği, ortaklığa ne kadar önem verdikleri, sürdürülebilirlikleri, toplum açısından ne kadar etki yaratacakları, tekrar yapılabilirlikleri kriterleri açısından değerlendirileceğini söyledi. 
     Vorkink, yarışmanın sonucunda 20 projenin yarışmayı kazanacağını bildirdi. 
     
</TEXT>
</DOC>
