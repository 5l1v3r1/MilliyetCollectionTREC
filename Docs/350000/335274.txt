<DOC>
<DOCNO> 335274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur25.html </URL>
<DATE> 2005/04/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bira verdiği kişi kafasını yardı, cep telefonunu çaldı 
</HEADLINE>
<TEXT>

     Şenol AYDIN DHA 

      KOCAELİ'nin Gebze İlçesi'nde tekel füfesinde, parası olmadığını söyleyerek bir şişe bira isteyen kişi, kendisine bira veren büfecinin başına şişeyle vurarak cep telefonunu alıp kaçtı. 
     Gebze'nin Çamlı Köşklüçeşme Mahallesi, Yeni Bağdat Caddesi üzerindeki Can Büfe'ye gelen 19- 20 yaşlarındaki kimliği belirsiz bir kişi, büfe işletmecisi Binali Parlak'tan, parası olmadığı söyleyerek bir şişe bira istedi. Bufecinin verdiği birayı içen zanlı, acil bir yeri araması gerektiğini söyleyerek Parlak'tan cep telefonunu da istedi. Telefonunu veren büfecinin başına elindeki bira şişesiyle vuran zanlı, cep telefonunu alarak kaçtı. 
     Vatandaşa yardımcı olmak amacıyla telefonunu verdiğini belirten Büfe sahibi Binali Parlak, "Parası olmadığı için benden bira istedi. Bir şişe bira verdim. Ardından acil telefon etmesi gerektiğini söyleyerek cep telefonumu da istedi. İki yerle görüşme yaptı. Bu arada birayı hızlı bir biçimde içti. Boş şişeyi başıma vurarak telefonumu alıp kaçtı.'' dedi. 
     Kafasında 3 Cm'lik yarık oluşan Binali Parlak'ın başına, götürüldüğü Gebze Devlet Hastanesi'nde dikiş atıldı. Polis ekipleri olayla ilgili araştırma başlattı. 
     
</TEXT>
</DOC>
