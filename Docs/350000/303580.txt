<DOC>
<DOCNO> 303580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/altan.html </URL>
<DATE> 2005/01/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
3 günlük Malta macerası 
</HEADLINE>
<TEXT>


AVRUPA Birliği'nin, 500 bin nüfuslu "parmak çocuk" üyesi, Malta'ya gittik 3 günlüğüne... 
Malta, Akdeniz'in ortasında miniminicik bir ada üstelik, kendinden daha küçük 2 adacıktan, 2 de küçük yavrusu var... 
Malta deyince ilk akla gelen de, bir zamanların Malta şövalyeleri... 

Uluslararası turizm ilişkilerinin hem başarılı uzmanı, hem de mütevazı kahramanı sevgili Verda Aytemiz'in çarçabuk gerçekleştirdiği bir programla, geçtiğimiz perşembe gecesi saat 2.30'da, bir miktarı münasip serserilik de kokan maceramız başladı. 
Malta Havayolları'nın, Sofya'ya da uğradıktan sonra, Malta'ya giden uçağı Atatürk Havalimanı'ndan sabah saat 5'te kalkıyor. Pasaport kontrolü vs. için, 2 saat öncesinden gitmek gerekiyor havalimanının dış hatlar kesimine... 

Geceyi uykusuz geçirme geriliminin "sıkı durma" azmine, dış hatlar dünyasının, peş peşe sıralanıp giden bin bir ışıklı mağazalarıyla, kafeleri, birer can kurtaran simidi oluyormuş gibiydi... 
Nihayet sabaha karşı 4.30'da uçağa bindik... 
Önce Sofya'ya uğrayacağımızın da pek farkında değildik. 
Saat 5'te Malta uçağı havalandı. Hostesimiz, bir hayli irice genç bir hanımdı. Çok yolcu yoktu. 
Uçağın açılan bir avuçluk ekranları, hem uçağın rotasını gösteriyor, hem de Sofya'ya kaçta varacağımızı bildiriyordu... 

Öyle bir saat uçtuk... Alışık olmadığımız türden bir kurabiye ve kahve ikramı... 
Derken Sofya'nın, bir hayli karanlıkça görünen havaalanı... 
Tam 1 saat bekledik havaalanında... Zaman zaman başımız, köngürdiyerek ya önüne düşüyordu, ya yanına... 
Saat 7'ye yaklaşırken, uçak Bulgar yolcularla doldu. 
Ve 7'de Malta'ya doğru havalandık. 
Malta'nın saati 1 saat daha geri bizimkinden. Ada'ya indiğimizde, yerel saat 8'e yaklaşıyordu. 
AB üyesi olmadığımız için, 1 saatten uzun da, pasaport kontrolü kuyruğunda bekledik... 

Malta, uzaklara doğru, küme küme aynı boy kirlimsi kireçtaşlarından oluşan yapı yığınlarıyla karşılıyor insanı tepelerde kale görüntüleri falan... 
Turistik otel, lokanta ve marinalarla donanmış olan bölüm ise, doğrusu süper fiyakalı... 
Ancak hemen her yerde sigara yasağı otellerin amerikanbarlarında bile. Sigarayı ancak teraslara çıkıp içebiliyorsun... 

Malta'nın tarihi, Fenike'si, Roma'sı, Arap'ı, Bizans'ı, İtalyan'ı, Fransız'ı, İngiliz'i ile, tam bir Akdeniz çorbası... 
Yerli dil, Arapçayla çalkalanmış mutfak, İtalyan ağırlıklı Vatikan, her evin kapısında Hz. İsa, Meryem Ana resimleri ve 365 kiliseyle hazır ve nazır resmi dil yerel dille birlikte İngilizce... 
Maltalılar, aralarında bir hayli de "obez"e rastlanan şişmanca iri insanlar... Orta yaş hanımlarının hem kiloları, hem kalçaları, hem de göğüsleri doğrusu maşallahtan biraz daha maşallah... 

Malta şövalyelerine gelince... O da bir hayli değişik görüntülü, tuhaf bir albüm... Kendilerini hem sağlık hizmetlerine, hem de Vatikan'a adamış hiç mi hiç evlenmeyen, başlarındaki "üstadı muazzam"a bağlı, garip bir hiyerarşinin, garip bir egemenlik grubu... 
1530'da başlıyor Malta'da ağırlık kazanmaları... Surları, surların önündeki hendekleri ve daracık sokaklarıyla tam bir ortaçağ görüntüsündeki başkent Valetta'da, bir de katedral yaptırmışlar ki duvarları, kavisli tavanları, -akıl almaz bir dantel azmanı gibi- taşlardan yontulmuş, çocuksu meleklerle süslü şövalye kabartmalarıyla kaplı... 
400 şövalyeden neredeyse her birinin, Katoliklikle bütünleşmiş efsanevi kabartmaları duvarlarda da, tavanlarda da... 

Şövalyelerin mezarları da, katedralin altında... Katedralin zemini, her şövalye mezarını temsilen büyük kareler halinde mermerlerin renkli tablolara dönüştürülmesinden oluşmuş, çeşit çeşit melek resimleri ve şövalyelik simgeleriyle örtülü. 
Başka katedrallerdeki gibi, Hz. İsa'ya da, Hz. Meryem'e de pek rastlanmıyor şövalyeler katedralinin içinde... 

Katedralde en göze çarpan bir sanat yapıtı da, Caravaggio'nun "Vaftizci Yahya-Saint Jean Baptiste"in, ünlü efsanede Salome'nin isteği üzerine "kafasının kesilme" tablosu... 

Kanuni Sultan Süleyman'ın, neredeyse yaşamının son yılında büyük bir fiyaskoyla sonuçlanan Malta kuşatmasına, bir de Malta'dan bakmak gerek... 
Çünkü Malta'nın turistlere sunduğu tek konu, Saint-Jean şövalyelerinin, Osmanlı kuşatmasına karşı adayı nasıl savundukları ve hangi kaleleri neredelerde, nasıl geliştirdikleri... 

Venedik'ten Osmanlı haremine ipekli taşıyan 4 kadırganın, Rodos şövalyelerince ele geçirilmesi ve Kanuni'nin kızı Mihrimah Sultan'la, kocası Rüstem Paşa'nın orkestra şefliğini yaptığı entrikalar sonucu 80 yaşındaki Piyale Paşa komutasında 200'e yakın kadırga ve çektirmeyle Malta'nın kuşatılması... 
Gerçek bir denizci olan Turgut Reis'le zamanında ilişki kurulamaması... 
Çok yanlış uygulanan bir kuşatma stratejisi... 
Ve kuşatmanın tam bir fiyaskoyla sonuçlanması... 

İspanya'dan, özellikle de İtalya'dan görkemli bir yardım ve alkış alan Malta şövalyeleri ve Valetta'daki ünlü katedralin bir köşesine oturtulan, zincire vurulmuş, bıyıklı, iri pazılı, çıplakça iki büklüm bir levent heykeli... 

2. Dünya Savaşı'nda bir İngiliz üssü olan Malta'yı ne Hitler'le Mussolini'nin korkunç bir bombardıman cehennemine uğratması ön planda ne Malta halkıyla şövalyeler egemenliğinin hiçbir zaman bütünleşmemiş olması... 
Varsa yoksa Osmanlı kuşatmasının nasıl geri püskürtüldüğü... 
Bizdeki "Türk'e Türk propagandası" paralelinde Katolik Malta'da, ilgi çeken bir şövalyeler zaferi... 

Malta'dan bir de dönüş maceramız var yerel saatle gece 1'de uçağa binip, bizim saatle sabah 4'te Atatürk Havalimanı'na inmek gibi... 
Serserimtrak bir değişiklik de, bazen fena olmuyor hani... 



</TEXT>
</DOC>
