<DOC>
<DOCNO> 327366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo11.html </URL>
<DATE> 2005/03/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Süreyya Ayhan'ın babası Kızım hak etmediği bir ceza aldı... 
</HEADLINE>
<TEXT>

     Milli Atlet Süreyya Ayhan Kop'un babası Yaşar Ayhan, ''Kızım hak etmediği bir ceza aldı. Bu Süreyya'ya değil tüm Türkiye'ye verilmiş bir cezadır'' dedi. 
     Çankırı'nın Korgun İlçesi'nde yaşayan baba Ayhan, kızıyla sık sık görüştüğünü ve son görüşmelerinde Süreyya'nın oldukça üzgün olduğunu bildirdi. 
     Kızının aldığı cezadan dolayı çok üzgün olduğunu, ancak Türkiye'nin Süreyya'ya sahip çıkmasından dolayı mutlu olduklarını ifade eden baba Ayhan, şunları kaydetti 
     ''Ancak devlet bu konuda biraz zayıf kaldı. Son olaylarda Süreyya ile devlet karşı karşıya getirilmiş gibi oldu. Kızım aldığı cezadan dolayı kendisini ifade edemediği için çıkışlar yapıyor. Suçlu olmadan suçlu duruma düşerse bu gibi çıkışlar yapması normaldir. Çünkü hak etmediği bir ceza aldı'' 
     
     BABANIN İSTEĞİ 
     Yaşanan olaylardan dolayı bir baba olarak Spordan Sorumlu Devlet Bakanı ve Başbakan Yardımcısı Mehmet Ali Şahin'in kızını yanına çağırarak görüşmesini çok istediğini ifade eden Yaşar Ayhan, şöyle devam etti 
     ''Bu şekilde olayların iç yüzü öğrenilmiş olur. Kızımı kendi ağzından dinlemesini istiyorum. Bu sayede olaylar gerçeğe kavuşmuş olur. Bizim kültürümüzde devlete saygı her zaman vardır. Kızımın da devlet büyüklerine karşı saygısızlık yapacağı kanısında değilim. Bir kez olsun kızımı dinlesinler.'' Yaşar Ayhan, kızının başarılarının devam edeceğine tüm yüreğiyle inandığını belirterek, ''Ceza süresi bittikten sonra kızım yeniden Türkiye'ye madalyalar getirecektir'' diye konuştu. 
     
</TEXT>
</DOC>
