<DOC>
<DOCNO> 310106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/siyaset/axsiy02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraflarda 'tribün' korkusu 
</HEADLINE>
<TEXT>


Kurultaydaki tartışmaların, dışarıda bekleyen farklı adayların binlerce taraftarını olumsuz etkileyebileceğinden endişe ediliyor. Kurultayda 1500 polis görev alacak 

SALİHA ÇOLAK Ankara 


CHP'nin olağanüstü kurultayının yapılacağı Ahmet Taner Kışlalı Spor Salonu'nun küçük olması ve adayların taraftarlarıyla kurultayı basacağı yolundaki beklenti güvenlik konusunda ciddi endişelere neden oldu. Salonunun dışında kalsa da binlerce taraftarın içeride yaşanacak tartışmaların etkisiyle harekete geçerek, kontrol edilemeyecek olaylara neden olabileceği iddiaları ve Şişli Belediye Başkanı Mustafa Sarıgül'ün, "kurultay demokratik ortamda geçmezse bitmez" söylemi, olayların sinyali olarak yorumlandı. 
Sarıgül'ün, "Genel başkandan tek istediğim kurultayın demokratik bir ortamda yapılmasını sağlaması" yönündeki sözleri de muhalefetin endişelerinin işareti olarak gösteriliyor. 
Sarıgül, Zülfü Livaneli ile yaptığı görüşme sırasında da salonda genel merkez yönetiminin, oldubittilerle, muhalefeti demokratik olmayan yöntemlerle bastırmaya çalışması halinde kurultayın bitmeyeceği uyarısında bulunmuştu. 
Sarıgül'ün, "Kapıya 50 bin kişi getireceğim. Kurultay demokratik bir şekilde gelişmezse salonda kimse dışarı çıkamaz" sözleri de, salon dışındaki olası baskının ve güvenliğe ilişkin endişenin boyutlarını ortaya koydu. Bu nedenlerle salonun özellikle dışında yoğunlaşacak güvenlik önlemleri için yaklaşık 1500 polisin görev yapacağı bildirildi. 
Yaklaşık 2500 kapasiteli salonda da 1253 delegenin yanı sıra 300 onur üyesi ve 500 gazeteci için yer hazırlanıyor. Salona manyetik kartlarla ve ancak turnikelerden girilebilecek. Konuk kartlarını il başkanları dağıtacak. Böylece il başkanları destekledikleri adaya salonda tezahürat yapacak nitelikte ekipleri seçebilecek. 


</TEXT>
</DOC>
