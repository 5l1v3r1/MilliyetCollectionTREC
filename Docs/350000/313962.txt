<DOC>
<DOCNO> 313962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/ekonomi/eko04.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez faizde orta yolu buldu 
</HEADLINE>
<TEXT>


Merkez, ocak enflasyonu sonrası olumlu beklentilerin süreceği öngörüsüyle faizi 0.50 puan indirdi. IMF anlaşmasının onaylanması durumunda mart ayında da faiz indirimi bekliyoruz 

SONGÜL HATISARU Finans atölyesi 

Merkez Bankası, tarihinde kısa vadeli faizleri ilk kez yarım puan indirdi. Gösterge faizin faiz indiriminden sonra bile fonlama maliyetinin 0.3 puan altında işlem gördüğü bir ortamda yapılan faiz indiriminin piyasa beklentilerini tam olarak karşılamadığını görüyoruz. Ancak IMF ile anlaşmanın henüz onaylanmamış olması da bazı riskler yaratıyordu. Bize göre Merkez, yarım puanlık indirimle hem kendisini hem de piyasa ve Ankara'yı tatmin edecek ölçüde orta yolu buldu. 
Merkez Bankası her ay açıkladığı enflasyon görünümü raporunda enflasyondaki düşüş sürecinin devam etmesinin başlıca ön koşulunun mali disiplin ve yapısal reformların sürekliliği olduğunun altını bir kez daha çizdi. 

Gecikme kaygı yaratıyor 
Banka kendi inisiyatifinde olmayan yapısal reformların tamamlanması süreciyle ilgili olarak da, "Bu yönde atılacak adımların geçici belirsizliklerin neden olduğu daha ihtiyatlı olma gereksinimini ortadan kaldırarak önümüzdeki dönemde kısa vadeli faizlerin kademeli olarak aşağıya inme olasılığını artıracaktır" tespitine yer verdi. Bu ifadeler, piyasada IMF programının gecikmesinden duyulan kaygıyı Merkez'in de taşıdığını gösteriyor. 
Bize göre yeni IMF programı uygulamaya girmiş olsaydı Merkez 1 puanlık indirim yapacaktı. Bu koşullarda 8 Mart'taki toplantıya kadar IMF programının uygulanmaya konulması durumunda yeni bir indirim daha beklemek hayalcilik olarak görünmüyor. Öte yandan, IMF programı bu tarihe yetişmezse bile Merkez dünkü sınırlı indirimiyle yarım puanlık indirim için marj bırakmış oldu. 

Dolar yükseldi, borsa düştü 
IMF Türkiye Temsilcisi Hugh Bredenkamp'ın teşvik verilecek il sayısının artmasının bütçeyi olumsuz etkileyeceği açıklamasının ardından borsada hızlanan satışlarla endeks yüzde 2.62 kayıpla 27.500 puana geriledi. Bu açıklamalara bağlı olarak gündeme gelen IMF anlaşmasının gecikme ihtimalinin döviz piyasasında da tedirginlik yarattığı ve kurun 1.335 YTL seviyesine çıktığı dikkat çekti. Dolar kuru hafta başında 1.312 YTL seviyesine kadar gevşemişti. 

Çeyrek puan gündeme gelebilir Öte yandan biz faizlerde özellikle son bir haftada yaşanan hızlı düşüşün devam etmesi durumunda yüksek oranlı indirimlerin artık olmayacağı bir döneme girilebileceğini öngörüyoruz. 
Yani bundan sonra artık Merkez Bankası'nın mevcut risklerin yurtdışı ve yurtiçi sürmesi durumunda enflasyon beklentileri yönetimi konusundaki en etkili ve hatta tek etkili silahı olan kısa vadeli faiz oranlarını ayarlamada çok daha dikkatli olacağını düşünüyoruz. Dolayısıyla 1-2 puanlık indirimler yerine artık yarım puanlık hatta çeyrek puanlık indirimlerle karşılaşabiliriz. Yani faizdeki düşüş seviyesine bağlı olarak önümüzdeki dönemde faiz indirimleri çeyrek puanla 1 puanlık marj arasında hareket edebilir. 


</TEXT>
</DOC>
