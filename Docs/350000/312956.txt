<DOC>
<DOCNO> 312956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur28.html </URL>
<DATE> 2005/02/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İstanbul... AKOM, sürücüleri buz tuzaklarına karşı uyardı... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , kar yağışının başladığı gece boyunca 100 aracın bin personelle görev yaptığını ve 2 bin 955 metrekare alanda küreme çalışması yapıldığını bildirdi. 
     AKOM'dan yapılan yazılı açıklamada, İstanbul Büyükşehir Belediyesi İtfaiye Daire Başkanlığı, Yol Bakım ve Onarım Müdürlüğü, İSKİ, Sosyal İdari İşler Müdürlüğü, Fen İşleri Daire Başkanlığı, İşletmeler Müdürlüğü, Park ve Bahçeler Müdürlüğü, İETT, İDO, İGDAŞ ve Beyaz Masa birim müdürlerinin karla mücadele için 24 saat AKOM'da çalışmaları koordine ettiği belirtildi. 
     Kar yağışının özellikle Avrupa Yakası'nda etkili olduğu ve karla birlikte ana arterler, kavşaklar ve katılım noktalarında tuzlama ve küreme çalışmalarının yapıldığı belirtilen açıklamada, şu bilgilere yer verildi 
     ''Gece boyunca 100 araç, bin personel görev yaptı. Beylikdüzü civarında 2 bin 955 metrekare alanda küreme yapılırken, yollara 3 bin 439 ton tuz, köprü ve viyadüklere de 550 kilogram üre döküldü. Tahmini kar kalınlığı denize yakın semtlerde 3 ile 5 santimetre, yüksek kesimlerde ise 8 ile 10 santimetre civarında oldu. Son yağışlarla birlikte İstanbul'a su sağlayan barajlardaki doluluk oranı yüzde 66'ya ulaşarak, 572 milyon metreküpe çıktı.'' Açıklamada, Devlet Meteoroloji İşleri Genel Müdürlüğü ve AKOM Meteoroloji Birimi verilerine göre, kar yağışının aralıklı olarak devam edeceğinin tahmin edildiği belirtildi. 
     Sürücülere buzlanmaya karşı uyarıda bulunulan açıklamada, şöyle denildi 
     ''Meteorolojik verilere göre sabaha karşı poyrazla birlikte yollarda buzlanma ve don bekleniyor. Araç içinden görülemeyen, şeffaf, en az sabun kadar kaygan bir buz tabakası 'siyah buz' olarak adlandırılıyor. Özellikle köprü, viyadük ve doğrudan rüzgar alan yüksek kesimler, siyah buz tuzaklarıdır. Sürücülerimizi bu tuzaklara karşı uyarıyor ve araçlarını hava şartlarına göre kullanmaları ve emniyet şeritlerini işgal etmemeleri gerektiğini hatırlatıyoruz.'' 
     
</TEXT>
</DOC>
