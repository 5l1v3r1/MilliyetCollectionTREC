<DOC>
<DOCNO> 336181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun26.html </URL>
<DATE> 2005/04/23/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Prodi "AB Anayasası'na 'Hayır' demek Avrupa'nın çöküşü olur" 
</HEADLINE>
<TEXT>

     İtalya'daki merkez sol muhalefetin lideri konumundaki Romano Prodi, Fransa'da AB Anayasası için düzenlenecek referandumdan ''hayır'' oyu çıkmasının ''sadece Fransa için bir felaket değil, aynı zamanda Avrupa'nın çöküşü anlamına geleceğini'' söyledi. 
     Prodi, Fransa'da yayımlanan haftalık ''Journal du Dimanche'' gazetesine verdiği ve yarın yayımlanacak demecinde, referandumdan ''hayır'' oyu çıkması halinde, ''artık Avrupa'nın olmayacağını'' belirterek, ''Büyük bir kriz döneminden geçeceğiz. Bu sadece Fransa için bir felaket değil, aynı zamanda Avrupa'nın da çöküşü'' diye konuştu. 
     Muhalefet lideri Prodi, ''Herkes çok iyi biliyor ki Fransasız Avrupa olmaz, oysa ki Fransa, Avrupa ile olan şansının farkında değil. Bu nedenle düşünmeli, çünkü tek başına çok zayıf olacak'' dedi. 
     Fransa'yı her zaman Avrupa'nın temel direği olarak düşündüğünü söyleyen Prodi, ''Anayasa mükemmel değil, ancak bugün için en iyi seçenek. Ayrıca sosyal ve siyasi bütünleşme için bir ilerleme, Fransa'nın her zaman savunduğu ve başarmaya çalıştığı modele doğru atılmış bir adım'' ifadesini kullandı. 
     Fransa'da son kamuoyu yoklamaları, 29 Mayıs'ta düzenlenecek referandumda ''hayır'' oylarının daha fazla çıkacağını gösteriyor. 
     İktidardaki Halk Hareketi Birliği UMP , Sosyalist Parti, Fransa Demokrasi Birliği UDF ve Yeşil Parti, AB Anayasası'nı destekleme kararı almıştı. 
     Komünist Parti, radikal sol partiler ve aşırı sağcı Ulusal Cephe Partisi ise AB Anayasası'na karşı çıkacağını açıklamıştı. 
     Merkez sağ ve soldaki ''aşırı egemenlik'' yanlısı seçmenlerin de referandumda ''hayır'' oyu vermesi bekleniyor. 
     Fransa Cumhurbaşkanı Jacques Chirac, referandumda ''hayır'' oyu çıkması halinde ''Fransa'nın AB içindeki otoritesinin sarsılacağı'' uyarısında bulunmuştu. 
     
</TEXT>
</DOC>
