<DOC>
<DOCNO> 317219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko23.html </URL>
<DATE> 2005/02/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan En önemli mesele faiz giderlerinin payının düşürülmesi 
</HEADLINE>
<TEXT>

     Maliye Bakanı Kemal Unakıtan, Türkiye'nin bugünkü en önemli meselesinin, faiz giderlerinin bütçe içindeki payının düşürülmesi olduğunu söyledi. 
     Unakıtan, 2004 yılı makroekonomik gelişmeler ve 2005 yılı Ocak ayı bütçe sonuçlarına ilişkin düzenlediği basın toplantısında, bu yılın ilk ayında bütçe giderlerinin 2004'ün aynı ayına göre nominal bazda yüzde 7.4 düşerken, bütçe gelirlerinde ise yüzde 49.8 artış kaydedildiğini belirtti. 
     Unakıtan'ın açıklamasına göre, Ocak 2004'e göre bu yıl faiz dışı giderler yüzde 2.3, faiz giderleri ise yüzde 12.5 oranında düşüş kaydetti. Faiz giderlerindeki azalma eğiliminin, faiz giderlerinin bütçe üzerindeki baskısının hızlı bir şekilde ineceğini gösterdiğini kaydeden Unakıtan, şöyle devam etti 
     ''Bizim bütçemizi en fazla sıkan bu faiz giderleri. Faiz giderleri, bütçe giderlerinin bir numaralı kalemi. Yapmış olduğumuz mücadele, faiz giderlerinin bütçe içindeki payının düşürülmesi. Türkiye'nin bugün en önemli meselesi. Bunun için ülke riskinin gittikçe düşürülmesi lazım. Ülke ekonomisinin istikrarının ve güveninin korunması lazım. Yani 2003 ve 2004 yılında gösterilen başarıların sürekli ve kalıcı olması lazım.'' Geçen yılın aynı dönemine göre vergi gelirlerinin yüzde 37.4, vergi dışı gelirlerin ise yüzde 128 arttığını belirten Unakıtan, vergi gelirlerindeki artışa büyük önem verdiklerini vurguladı. 
     ''Borç almıyorsunuz, faiz de ödemiyorsunuz'' diyen Maliye Bakanı, vergi gelirlerinin giderleri karşılayan en sağlıklı kalem olduğunu ifade etti. 
     Geçici gelir kalemlerindeki artışı bütçe için iyi olmakla birlikte çok kaliteli bir gelişme olarak görmediklerini vurgulayan Unakıtan, ''Gelirin kalitesini artırmak demek, sürekli vergi gelirlerinin artması demektir. Hem toplam vergi gelirlerinizi artıracaksınız, hem vergi nispetlerini artırmayacaksınız, hükümetimizin, bakanlığımızın politikası bu...'' diye konuştu. 
     
     VERGİ GELİRLERİNDE ARTIŞIN NEDENLERİ 

     Vergi gelirlerinde 2005 yılı bütçe hedefinin üzerinde gerçekleşen yüzde 37.4'lük artışın büyük bölümünün dahilde alınan KDV'den kaynaklandığını anlatan Unakıtan, Ocak ayında dahilde alınan KDV'de yüzde 40.5, ÖTV'de yüzde 37.6, gelir vergisinde yüzde 30.2, motorlu taşıtlar vergisinde yüzde 174, özel iletişim vergisinde yüzde 191.5 artış olduğunu bildirdi. 
     Daha sonra bazı vergi kalemlerindeki artışın nedenlerini açıklayan Unakıtan, özel iletişim vergisindeki yüksek artışın, söz konusu verginin bazının genişlemesinden kaynaklandığını söyledi. 2004 yılı ortalarında Telekom hasılatından alınan payın kaldırılarak, aynı tutarın özel iletişim vergisi olarak alınmaya başlandığına dikkati çeken Unakıtan, buradaki artışı isim değişikliğinin getirdiğini belirtti. 
     Motorlu taşıtlar vergisinde de 2003 yılında tahsil edilen ek motorlu taşıtlar vergisinin iadesi dolayısıyla 2004 Ocak ayında net tahsilatın düşük gerçekleştiğini kaydeden Maliye Bakanı, bu yıl ise normal tahsilat yapıldığını anlattı. 
     Unakıtan, ÖTV'de ise petrol ürünlerinde bütçe hedeflerine uyumlu bir gelişme kaydedildiğini, sigarada ise 2004 ortasında yapılan sistem değişikliği yüzünden farklılık olduğunu bildirdi. 
     Dahilde alınan KDV'de ise yüzde 40.5 seviyesinde gerçekleşen vergi artışının, iadeler dikkate alındığında yüzde 28 seviyesinde olduğunu dile getiren Unakıtan, ''2005 yılı dahilde KDV artış hedefinin yüzde 18.6 olduğu hatırlandığında, ekonomideki canlanmaya paralel olarak hedefin üzerinde bir gerçekleşme olmuştur'' diye konuştu. 
     Unakıtan, gelir vergisindeki artışla ilgili olarak da ''Asgari ücrete yıl içinde yapılan önemli artış ile istihdamdaki olumlu gelişmeler burada belirleyici oldu. Kayıtdışı istihdam da kayıt içine alınmaya başlandı. Böylece vergilerde önemli derece artışlar oldu'' değerlendirmesinde bulundu. 
     
</TEXT>
</DOC>
