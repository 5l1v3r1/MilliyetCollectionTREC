<DOC>
<DOCNO> 343807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur61.html </URL>
<DATE> 2005/05/18/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Ürettikleri kıyafetleri defileyle tanıttılar... 
</HEADLINE>
<TEXT>

     Kars’ta açılan Mesleki Teknik Eğitim Fuarı’nda, Atatürk Kız Meslek Lisesi Tekstil Bölümü öğrencileri, ürettikleri giysileri modellik yaparak defileyle tanıttı. 
     Halk Eğitim Merkezi Müdürlüğü ve Atatürk Anadolu Meslek ve Kız Meslek Lisesi’nin işbirliğiyle, okul bahçesinde açılan fuarda, Halk Eğitim Merkezi Müdürlüğü’nün düzenlediği kurslarda üretilen değişik elsanatları ürünleri ile teknik okulların kendi bünyelerinde 1 yıl içinde yaptıkları eğitim çalışmalarında yaratılan eserler sergileniyor. 
     Fuarı gezen Kars Valisi Nevzat Turhan, yaptığı açıklamada, mesleki ve teknik çalışmaların toplumun sosyal ve ekonomik açıdan kalkınmasına, aile ekonomilerine, günlük yaşantılarına önemli derecede katkıda bulunduğunu ifade etti. 
     Çok sayıda öğrenci ve vatandaşın gezdiği fuarda, modellik yaparak ürettikleri değik modellerdeki giysileri defileyle tanıtan kız öğrenciler büyük ilgi gördü. 
     Fuarın, bir hafta açık kalacağı kaydedildi. 
     
</TEXT>
</DOC>
