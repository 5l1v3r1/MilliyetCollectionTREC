<DOC>
<DOCNO> 315760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy01.html </URL>
<DATE> 2005/02/16/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Nano, Başbakan Erdoğan onuruna akşam yemeği verdi 
</HEADLINE>
<TEXT>

     Başbakan Recep Tayyip Erdoğan, ''Türkiye ile Arnavutluk arasındaki ilişkilerin ortak noktasının, bölgede barış ve istikrarın güçlendirilmesine ve halkların kalkınma düzeyinin artırılmasına yönelik hedef birliği'' olduğunu söyledi. 
     Arnavutluk Başbakanı Fatos Nano, Başbakan Erdoğan onuruna Tugaylar Sarayı'nda akşam yemeği verdi. 
     Erdoğan, yemekte yaptığı konuşmada, Arnavutluk'ta bulunmaktan duyduğu mutluluğu yineleyerek sözlerine başladı. 
     ''Arnavutluk ile Türkiye arasında ortak paydalar o kadar fazla ki kendimizi evimizde hissediyoruz'' diyen Erdoğan, Türkiye ile Arnavutluk arasındaki ilişkilerin özel bir önemi olduğunu söyledi. 
     Erdoğan, Türkiye Cumhuriyeti'nin kurucusu Mustafa Kemal Atatürk'ün Arnavutluk Kralı Zogo'ya 1930'lu yıllarda gönderdiği bir mesajda, ''Biz Arnavut halkını severiz, onu kardeş sayarız. Bize uzak görmeyiz. Onun devlet ve millet olarak güçlenmesine, Balkanlarda hakettiği konumunu bağımsız ve güvenilir bir şekilde almasını samimiyetle ve kesinlikle isteriz. Arnavut halkı bize güvensin. Bu, Arnavutluk ile Türkiye arasındaki siyasi ilişkilerin temelini teşkil etmektedir'' dediğini anımsattı. 
     İki ülke arasında, yüzyıllara dayalı ortak geçmişin bıraktığı mirasın izlerini, toplumsal yaşamın her kesiminde gördüklerini dile getiren Erdoğan, kültürlerin karşılıklı etkileşiminin geleneklerde, sanatta, folklörde ve mutfakta canlılığını koruduğunu ifade etti. Erdoğan, ''Bunlar halklarımız arasındaki yakın ve sıcak bağlar manzumesinin unsurlarını oluşturuyor'' dedi. 
     Erdoğan, sözlerini şöyle sürdürdü 
     ''Arnavutluk'a karşı özel ve sıcak duygularımız geleceğe yönelik perspektifler de içeriyor. İlişkilerimizin ortak noktası, bölgemizde barış ve istikrarın güçlendirilmesine ve halklarımızın kalkınma düzeyinin artırılmasına yönelik hedef birliğimizdir. Ziyaretimin bu yöndeki ortak çabalarımıza ivme kazandıracağına kuşkum yoktur. Öte yandan, Arnavutluk'un uyguladığı yapıcı ve işbirliğine yönelik bölgesel dış politikanın, uluslararası toplumda yarattığı olumlu izlenim, bizler için de gurur kaynağı olmaktadır.'' Başbakan Erdoğan, Türkiye ile Arnavutluk arasındaki ilişkilerin son 10 yılda gösterdiği gelişmenin sevindirici bir noktaya ulaştığını ifade ederek, bu sözleriyle, yalnızca siyasal ilişkileri kastetmediğini belirtti. 
     Erdoğan, Arnavutluk'taki büyük değişimden sonra iki ülke halkları arasında ilişkilerin arttığını, ekonomi ve ticaret ilişkilerinden sağlık hizmetlerine, tarımdan eğitime kadar birçok alanda işbirliğinin geliştiğini ve iki ülke halkları arasındaki dostluğun giderek güçlendiğini kaydetti. 
     Başbakan Erdoğan, iki ülke halklarının birbirlerine güven duygusu ve yakınlığının bir başka göstergesinin, Türkiye'nin Arnavutluk silahlı kuvvetlerinin yeniden yapılanmasında üstlendiği rol ve Arnavutluk'un NATO üyeliğine verdiği destekte ifade bulduğunu kaydederek, Türkiye'nin Arnavutluk'a bu alanda da elinden gelen desteği vereceğini bildirdi. 
     ''Burada sizlerle de paylaşmak isterim ki Arnavutluk'a verdiğimiz destek Türk milletinin gönlünden kopmaktadır'' diyen Erdoğan, bu gönül bağının Arnavutluk'a gelerek iş yapan, yatırım getiren, Arnavutluk'ta çalışan Türk vatandaşlarına güç verdiğini söyledi. Erdoğan, sözlerini ''Türk-Arnavut dostluğunun parlak geleceği, şahsımın ve Türk ulusunun en samimi temennisidir'' diyerek tamamladı. 
     
     ARNAVUTLUK BAŞBAKANI NANO'NUN KONUŞMASI 

     Arnavutluk Başbakanı Nano da konuşmasında, bu yemeğin resmi protokol tarafından öngörülen bir törenden ziyade Akdeniz halklarının ve ülkelerinin sahip oldukları misafirperverlik geleneğinin ifadesi olduğunu söyledi. 
     Arnavutluk'un coğrafya açısından Balkan yarımadasında bulunmasına rağmen kültür ve maneviyat bakımından hissedilir şekilde Akdeniz ülkelerine yakın olduğunu ifade eden Nano, ''Akdeniz bölgesi antik ve çağdaş tarihçiler, yazarlar ve siyasi bilimciler tarafından uygarlık ve demokrasinin beşiği olarak nitelendirilmiştir'' dedi. 
     Nano, dost ülke Türkiye'deki gelişmeleri ve bütün alanlarda kaydedilen başarıları dikkatle izlediklerini ve izlemeye devam edeceklerini söyledi. 
     ''Türkiye'nin AB'ye üye olma konusunda, Avrupa Komisyonu Bakanlar Kurulu'nun geçen yıl Aralık ayında aldığı kararla yaktığı yeşil ışık, bu başarılı gelişmelerin ve bu olağanüstü süreçteki Başbakan Erdoğan tarafından alınan anlamlı reformların somut ifadesidir'' diyen Nano, şöyle devam etti 
     ''Sevgili dostum, başladığınız bu yolda ulusunuzun babası Atatürk'ün, Türkiye'nin, Avrupa rüyasını gerçekleştireceğinizi belirtmek istiyorum. Tarih ve tarihçiler bunu değerlendireceklerdir. 
     Yaraları hala kapanmamış eski Yugoslavya'da aşağı yukarı 10 yıl süren savaşların acı deneyi, bölgemizin bütün ülkelerine, 'Barış, kuvvetin kızı değil, diyalog ve iyi anlayışın evladıdır' sözünü, tarihi bir ders olarak öğretmiştir.'' Nano, ülkesinin askerlerinin, Türk askerleri ile Bosna-Hersek, Irak ve Afganistan'da başarılı görev yaptığını ifade ederek, Arnavutluk'un dünyada barış ve istikrarın sağlanması konusunda çabalayan bir ülke olduğunu belirtti. Nano, sözlerini ''Dostum ve meslektaşım Sayın Erdoğan'a, Tiran'da bulunması nedeniyle bir kez daha teşekkür ederek, onun ve eşinin sıhhatine ve iki halk arasındaki dostluğa kadeh kaldırmaya davet ediyorum'' diyerek tamamladı. 
     Her iki Başbakan, daha sonra kadeh kaldırdı. Nano'nun bardağında şarap, Erdoğan'ın bardağında da su olduğu görüldü. 
     Yemeğe, Devlet Bakanı Beşir Atalay, Ulaştırma Bakanı Binali Yıldırım, Erdoğan'ın eşi Emine Erdoğan, Arnavutluk Başbakanı Nano'nun eşi Xhoana Nano, Beşir Atalay'ın eşi Yıldız Atalay, milletvekilleri, bürokratlar ve işadamları da katıldı. 
     Öte yandan, Başbakan Erdoğan, onuruna verilen yemekten önce TİKA Bölge Program Koordinatörlüğü'nü ziyaret ederek, kısa brifing aldı. 
     
     EMİNE ERDOĞAN'IN PROGRAMI 

     Bu arada, Erdoğan'ın eşi Emine Erdoğan da Arnavutluk Başbakanı Nano'nun eşi Xhoana Nano ile görüştü. 
     Emine Erdoğan, Bayan Nano ile birlikte Ulusal Tarih Müzesi, Ethembey Camii, Sky Tower alışveriş merkezini ziyaret etti. 
     Emine Erdoğan ile Xhoana Nano, Zyber Halluni Yetimhanesi'ni ziyaret ederek, çocukların hazırladığı gösterileri seyretti, koroyu dinledi. Emine Erdoğan, burada, küçük bir kızı sevdi. 
     Bayan Nano'ya, Türk motiflerini yansıtan bir küpe hediye eden Emine Erdoğan'a, bu gezi ve ziyaretlerinde Devlet Bakanı Beşir Atalay'ın eşi Yıldız Atalay da eşlik etti. 
     
</TEXT>
</DOC>
