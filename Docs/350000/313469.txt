<DOC>
<DOCNO> 313469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko30.html </URL>
<DATE> 2005/02/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ege-Koop Mortgage konusunda halk kandırılıyor 
</HEADLINE>
<TEXT>

     Türkiye'de uygulamaya konacak yeni konut edindirme sistemi olan Mortgage ile ilgili son günlerde farklı görüşlerin ortaya çıktığını belirten EGE-KOOP Genel Başkanı Hüseyin Aslan, çeşitli uyarılarda bulundu. 
     Bazı kooperatif veya müteahhitlerin, yeni kampanyalarını Mortgage Sistemi'ne dayandırmalarını eleştiren Aslan, ''Sistemin yeni olmasından yararlanan bazı açıkgözler, halkımızı yanlış bilgilendiriyor'' diye konuştu. 
     Genel Başkan Aslan, Mortgage Sistemi'nin Türkiye'de nasıl uygulanacağı konusunda henüz yasal düzenlemenin bile yapılmadığını hatırlatarak, uygulamanın, düzenleme yapıldıktan sonra da en erken 2 yıl sonra başlayacağını kaydetti. 
     Sistemin uygulanmasının çeşitli koşullara bağlı olduğunu ifade eden Aslan, ''Her zaman olduğu gibi, henüz nasıl uygulanacağı belli olmayan bu sistemde göz göre göre halk kandırılıyor'' dedi. 
     EGE-KOOP Genel Başkanı Aslan, bu yanlış bilgilendirmeden dolayı Devlet Bakanı ve Başbakan Yardımcısı Abdüllatif Şener ve Sermaye Piyasası Kurulu Başkanı Doğan Cansızlar'ın halkı uyaran açıklamalarda bulunduğunu da hatırlattı. 
     
</TEXT>
</DOC>
