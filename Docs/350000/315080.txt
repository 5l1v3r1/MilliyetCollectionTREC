<DOC>
<DOCNO> 315080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko11.html </URL>
<DATE> 2005/02/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD... Verizon, MCI'yı 6.8 milyar dolara satın alıyor... 
</HEADLINE>
<TEXT>

     ABD'de yüzyılın başında hız kazanan dev şirket evliliklerine yeni birisi ekleniyor. 
     Yerel telefon şirketlerinden Verizon'un, uzun mesafeli telefon şirketi MCI'yı 6,8 milyar dolara satın almaya hazırlandığı bildirildi. 
     Uluslararası haber ajanslarının sektör kaynaklarına dayandırdığı haberde, Verizon'ın aynı şirketi satın almak için harekete geçen rakip Qwest şirketini geride bırakarak, MCI yönetimiyle anlaştığı belirtiliyor. 
     Verizon'ın MCI'yı satın alması, yoğun rekabet koşullarında yeniden yapılanmaya giden ABD telekomünikasyon sektöründe, iki hafta içindeki ikinci büyük birleşme haberi oluyor. 
     Verizon'un atağının, iki hafta önce sektördeki önemli rakiplerinden SBS'nin uzun mesafeli telefon pazarındaki payını artırmak için AT T'yi 16 milyar dolara satın alacağını açıklamasına verilmiş, hızlı bir karşılık olarak değerlendiriliyor. 
     
     İFLAS EDİP AD DEĞİŞTİRMİŞTİ 
     Verizon'un satın almaya karar verdiği MCI şirketi, 1998 yılında İnternet erişim şirketi WorldCom tarafından satın alınmış, ancak büyük yolsuzluklar sonucu 2002'de iflas eden WorldCom, tekrar MCI adıyla yeniden yapılandırılmıştı. 
     Genel merkezi Virginia eyaletinin Ashburn kentinde bulunan MCI'nın personel sayısı 41 bin kişiyi, 2004 yılı cirosu ise 15,7 milyar doları buluyor. MCI, 2004 yılının ilk dokuz ayı için 3,86 milyar dolar zarar açıklamıştı. 
     Zarar etmesine rağmen sektördeki uzun vadeli hesapları için MCI'ı bünyesine katma kararı alan Verizon'un ise merkezi New York'ta bulunuyor. 
     Borsa değeri cuma günü itibariyle 100 milyar doları aşan ve 71,8 milyar dolarlık ciro yaptığı 2004 yılını 7,83 milyar dolar karla kapatan Verizon'un, 21 bin çalışanı bulunuyor. 
     
</TEXT>
</DOC>
