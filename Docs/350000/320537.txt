<DOC>
<DOCNO> 320537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/ekonomi/eko04.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon, on binde 2 ile tahminlerin altında 
</HEADLINE>
<TEXT>


Şubatta yüzde 0.5 beklenen enflasyon tüketicide on binde 2, üreticide yüzde 0.11 çıktı. Yıllık bazda ise TÜFE yüzde 8.69, ÜFE yüzde 10.58 oldu 

EKONOMİ SERVİSİ 

Şubatta yüzde 0.5 civarında beklenen enflasyon herkesi şaşırttı ve tahminlerin çok altında geldi. Tüketici fiyatları endeksi TÜFE yüzde 0.02 on binde 2 olarak açıklanırken üretici fiyatları endeksi yüzde 0.11 oldu. 
Devlet İstatistik Enstitüsü DİE 2003 bazlı enflasyon verilerinin şubat sonuçlarını açıkladı. TÜFE'nin aylık bazda on binde 2 çıkması yıllık enflasyonu yüzde 8.69 seviyesine kadar çekti. 12 aylık ortalamalara göre ise TÜFE yüzde 8.44 oldu.Üretici fiyatları endeksinde de ÜFE yüzde 0.11 gelen aylık fiyat artışı yıllık enflasyonu yüzde 10.58'e düşürdü. ÜFE, 12 aylık ortalamada ise yüzde 14.70 açıklandı. 
TÜFE'nin alt kollarına bakıldığında gıda ve alkolsüz içeceklerde fiyat artışı yüzde 0.86, alkollü içecek ve tütünde yüzde 1.95 olurken endekste ağırlığı yüksek olan konut fiyatları yüzde 0.51 ölçüldü. Bir başka deyişle gıda, içki ve konut fiyatları enflasyonun artıda çıkmasına neden oldu. Giyimde ise fiyatlar yüzde 6.9 düştü. Şubatta fiyatı en çok artan ürün yüzde 23.8 ile mandalina oldu. Mandalinayı yüzde 21.86 ile fındık içi, yüzde 21.52 ile rakı izledi. 

Petrol fiyatları ÜFE'yi artırdı 
Gıda fiyatlarının TÜFE'yi artırıcı etkisinin tersine tarım fiyatları ÜFE'yi düşüren alt grup oldu. Tarımda fiyatlar yüzde 0.12 düşerken sanayide fiyatlar yüzde 0.17, elektrik, gaz ve su sektöründe ise yüzde 0.12 arttı. Yıllık fiyat artışı tarımda yüzde 5.49, elektrik, gaz ve su sektöründe yüzde 3.32 sanayide yüzde 12.12 oldu. Sanayinin 25 alt kolundan 15'inde fiyatlar şubatta düşmesine karşın petrol fiyatlarındaki aylık yüzde 14.62'lik artış ÜFE'yi yükselten en önemli kalem oldu. DİE'nin özel kapsamlı TÜFE tanımları içinde mevsimlik ürünler hariç TÜFE aylık yüzde 0.85 çıktığı gözlendi. Enerji hariç TÜFE ise yüzde 0.43 olurken enerji ve işlenmemiş gıda ürünleri hariç TÜFE yüzde 0.05 ile genel TÜFE'ye yakın seviyede çıktı. 





</TEXT>
</DOC>
