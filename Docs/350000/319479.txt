<DOC>
<DOCNO> 319479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/siyaset/siy02.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni parti 'merkez'de 
</HEADLINE>
<TEXT>


Kuracağı yeni partinin "solda değil, merkezde" yer alacağını belirten Celal Doğan, "Çalışmaları 2 ay içinde sonuçlandırmak istiyorum" dedi 

EZELHAN ÜSTÜNKAYA Ankara 


Eski Gaziantep Büyükşehir Belediye Başkanı Celal Doğan, kuruluş çalışmalarına başladığı yeni partinin "solda değil merkezde" yer alacağını belirterek, "Sağ sol parti ayrımı yapmadan vatandaşlar ve aydınlarla görüşüyorum. Partiyi dar ideolojiye hapsetmek doğru değil" dedi. 

Görüşmeler bu hafta 
Doğan'ın yeni parti çalışmalarında kritik görüşmeleri bu hafta gerçekleşecek. Doğan, eski SHP Genel Başkanı Erdal İnönü ve CHP İstanbul Milletvekili Kemal Derviş ile bir araya gelecek. Doğan, dün Eskişehir Büyükşehir Belediye Başkanı DSP'li Yılmaz Büyükerşen'le görüştü. Doğan, "sol ya da sağ parti" ayrımı yapmadan vatandaşlara ve aydınlara, "Türkiye'de yeni muhalefet partisine ihtiyaç var mı " sorusunu yönelttiğini ifade etti. Doğan şunları söyledi "Türkiye'de 30 parti var. Solda çok sayıda parti var, ama muhalefet yapan parti yok. Bugüne kadar yaptığım görüşmelerden, 'Evet, yeni muhalefet partiye ihtiyaç var' yanıtı çıktı. Görüşmeleri çok uzatmayacağım. 'Yeni partiye ihtiyaç var' diyenlere, 'buyurun bakalım' diyeceğim. Çalışmaları 2 ay içinde sonuçlandırmak istiyorum. Olumlu sonuçlanacak gözüküyor." 
Doğan, liderlik sorununun nasıl aşılacağına ilişkin soruya da, "Liderler olaylardan sonra ortaya çıkar. Türkiye'de lider yok. Mustafa Kemal'den sonra Türkiye'ye lider gelmedi. Genel başkan, yeni kadronun sözcüsü gibi olabilir. Ben bu işi yapacağıma inanıyorum. 'Yapacağım' diyen varsa da çıksın ortaya" karşılığını verdi. 



</TEXT>
</DOC>
