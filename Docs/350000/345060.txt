<DOC>
<DOCNO> 345060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo02.html </URL>
<DATE> 2005/05/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yine yüzümüz kızardı... Onlarda öyle, bizde böyle 
</HEADLINE>
<TEXT>

     Ajanslar ve Milliyet İNTERNET 

Tüm dünya, İngiltere'de bu sezon şampiyonluğa ulaşan Chelsea'nin Manchester United deplasmanında ağırlanışını konuştu. Manchesterlı oyuncuların şampiyon rakibini maç öncesi çıkış tünelinde tek sıra halinde kutlaması ve alkışlaması büyük yankı uyandırmıştı. Old Trafford stadını dolduran 67 bin seyircinin de Chelsea'yi ayakta alkışlaması, futbol dünyasında taraflı tarafsız herkesin övgüsüyle karşılaşmıştı. Türkiye'de ise şampiyonluğu belirleyen Fenerbahçe-Galatasaray derbisinde sahada her şey güzeldi. Ancak maç öncesi ve sonrası saha dışında yaşananlar yüzümüzü kızarttı. 
     
     
     FUTBOL TERÖRÜ HER YERDEYDİ 

     Fenerbahçe'nin kendi sahasında ezeli rakibi Galatasaray'ı yenerek ligin bitimine bir hafta kala şampiyonluğunu ilan ettiği maç öncesi ve sonrası yurt genelinde futbol terörü yine durmadı. Sahadaki centilmence mücadeleye rağmen maç öncesi iki takımın taraftarları birbirlerine saldırdı. 
     Maç sonrası ise yapılan onca uyarıya rağmen magandalar silahlarını ateşledi. birçok üzücü olay meydana geldi. Ümraniye'de kurşunların hedefi 11 yaşındaki bir çocuk olurken, Antalya'da havaya açılan ateş sonucu 45 yaşındaki Mehmet Arslandağ bitkisel hayata girdi. Türkiye genelinde ise olay çıkmayan şehir yok gibiydi. Birçok kent kavga, bıçaklama ve yaralama görüntülerine sahne oldu. 
     
     100 KİŞİ GÖZALTINA ALINDI 

     İstanbul Valisi Muammer Güler, Fenerbahçe ile Galatasaray arasında dün oynanan karşılaşmayla ilgili olarak olaylara karışan 100 kişinin göz altına alındığını açıkladı. 
     Vali Güler, UEFA Heyeti’ni İstanbul Valiliği’nde kabulü sırasında yaptığı açıklamada, basın mensuplarının sorusu üzerine, söz konusu karşılaşmayla ilgili taraftarların stada gelişi sırasında bazı taşkınlıkların olduğunu ifade ederek, "Bununla ilgili olarak 100 kişi göz altına alınmıştır. Bunların 76’sı stada biletsiz girmek için güvenlik güçlerine direnç gösteren gruplardır, 18’i ise karaborsa bilet satmak isteyenlerdir. Bir kısmı kavga çıkaranlarla ilgilidir, bir kısmı da ev sahibi taraftarının kavgaya karışanlarıdır. Bunlarla ilgili olarak sahte bilet olayları da vardır" diye konuştu. 
     Bu kişilerden 24’ünün savcının talimatıyla bugün mahkemeye çıkacağını kaydeden Vali Güler, "Geriye kalanların gerekli ifadeleri alınarak, mevcutsuz olarak adli evrakları gönderilecektir. Ancak, bütün bu kişilerin karıştıkları olaylarla ilgili durumları İl Spor Güvenlik Kurulu’nda karara bağlanacaktır" dedi. 
     
     ÜMRANİYE'DE 11 YAŞINDAKİ ÇOCUK VURULDU 

     Ümraniye’de 11 yaşındaki bir çocuk, maç kutlamaları sırasında açılan ateş sonucu ağır yaralandı. 
     Çakmak Mahallesi Hamam Sokak’taki evlerinin balkonunda bulunan 11 yaşındaki İsmail Yılmaz, açılan ateş sonucu göğsünden vuruldu. 
     Ailesi tarafından Dr. Siyami Ersek Göğüs Kalp-Damar Cerrahi Hastanesi’ne kaldırılan ve kurşunun akciğerini parçaladığı belirlenen çocuk, hemen ameliyata alındı. 
     Polis, İsmail Yılmaz’ın yaralanmasına neden olan kişi ya da kişilerin yakalanması için çalışma başlattı. 
     Bu arada, aynı hastaneye, maç sonrası çıkan kavgalarda bıçakla yaralanan 2 kişinin daha getirildiği kaydedildi. Hayati tehlikelerinin bulunmadığı öğrenilen bu kişilerin tedavilerinin sürdüğü bildirildi. 
     
     ANTALYA'DA 'MAGANDA' KURŞUNU, BİTKİSEL HAYATA SOKTU 

     Antalya’da, dün akşam oynanan Fenerbahçe-Galatasaray maçı sonrasında havaya tabancayla açılan ateş sonucunda bir kişinin ağır yaralandığı bildirildi. 
     Maçı Çakırlar Yolu’ndaki bir lokantada 4 arkadaşıyla birlikte izleyen Mehmet Arslandağ 45 , maç sonunda kutlama amacıyla ateş edilen tabancadan çıkan merminin başına isabet etmesi sonucu ağır yaralandı. 
     Akdeniz Üniversitesi Tıp Fakültesi Hastanesi’ne kaldırılan Arslandağ’ın bitkisel hayata girdiği ve solunum cihazına bağlı olarak yaşadığı bildirildi. 
     Polis, tabancanın kimin tarafından ateşlendiğini belirlemek için soruşturma başlattı. 
     
     VURULAN ÇOCUKLARIN DURUMLARI CİDDİ 

     Fenerbahçe ile Galatasaray arasında dün gece oynanan Süper Birinci Futbol Ligi maçının ardından şampiyonluk kutlamaları sırasında silahla yaralanan 2 çocuğun sağlık durumunun ciddiyetini koruduğu belirtildi. 
     Maç sonrası kutlamalar sırasında açılan ateş sonucu Ümraniye’de göğsüne isabet eden kurşunla yaralanan ve Dr. Siyami Ersek Göğüs Kalp-Damar Cerrahisi Hastanesi’ne kaldırılan 11 yaşındaki İsmail Yılmaz’ın tedavisi sürüyor. Yılmaz’ın sağlık durumunun ciddiyetini koruduğu öğrenildi. 
     Bu arada, Yılmaz’ın yaralanmasına neden olduğu gerekçesiyle gözaltına alınan İsmail G’nin Asayiş Şube Müdürlüğü’ndeki sorgusu tamamlandı. 
     İsmail G, sorgu ve işlemlerinin tamamlanmasının ardından Ümraniye Adliyesi’ne gönderildi. 
     Dün gece babasıyla birlikte gözaltına alınan C.G. ise emniyette serbest bırakılmıştı. 
     Bu arada, Güngören’de ailesiyle birlikte misafirlikte olduğu sırada balkonda otururken sağ gözüne isabet eden kurşunla ağır yaralanan Osman 14 yaşındaki Tayfun Aracı’nın da İstanbul Üniversitesi İstanbul Tıp Fakültesi Hastanesi’nde tedavisi sürüyor. 
     Reanimasyon Servisi’nde bulunan Aracı’nın sağlık durumunun ciddiyetini koruduğu belirtildi. 
     Emniyet yetkilileri, bu olaya ilişkin henüz yakalanan olmadığını, çalışmaların sürdürüldüğünü kaydettiler. 
     Öte yandan, maç sonrası Küçükçekmece İstasyon Mahallesi’nde çıkan kavga sırasında Emrah Özge’yi bacağından bıçakla yaraladığı ileri sürülen Yaşar Gazi A. gözaltına alındı. 
     Yaşar Gazi A’nın, Küçükçekmece İlçe Emniyet Müdürlüğü’nde sorgusunun sürdüğü, Özge’nin Özel Kent Hastanesi’nde tedavisine devam edildiği öğrenildi. 
     
     ORDU'DA 2 POLİSE ARABA ÇARPTI 

     Ordu'da şampiyonluk kutlaması yapan Fenerbahçeli taraftarları kapattığı Samsun- Ordu Karayolunu'nu trafiğe açmaya çalışan biri komiser 2 polise, araba çarptı. Fenerbahçe'nin kendi sahasında 1-0 yenerek ligin bitimine bir hafta kala şampiyonluğunu ilan etmesi, tüm yurtta olduğu gibi Ordu'da da sarı-lacivertli taraftarlarca coşkuyla kutlandı. Maçın bitiş düdüğü ile birlikte Fenerbahçeli taraftarlar yaya ve araçlarıyla şampiyonluk turuna çıktı. Uzun araç kuyrukları oluşturarak Samsun- Ordu Karayolu'nu bir süre trafiğe kapatan Fenerbahçeli taraftarlara polis müdahale ederek, yolu araç trafiğine açmak istedi. Bu sırada, arkadan hızla gelen Dursun Ali Ergin yönetimindeki otomobil, taraftarlara müdahele eden komiser Bekir Akın ile polis memuru Yetkin Mollaosmanoğlu'na çarptı. Ordu Devlet Hastanesi’ne kaldırılan yaralılardan komiser Akın'ın sol ayağında, polis Mollaosmanoğlu'nun ise vucüdunun çeşitli yerlerinde kırıklar olduğu bildirildi. Kazaya neden olan sürücü Ergin gözaltına alınırken, bu olaydan sonra taraftarların araçlarıyla bölgeden ayrılmasıyla karayolunda trafik akışı normale döndü. 
     
     MERSİN'DE FB TARAFTARI BIÇAKLANDI 

     Mersin'de Şevket Sümer Mahallesi’ndeki bir kahvehanede Fenerbahçe-Galatasaray derbisini izleyen 25 yaşındaki Yılmaz Acar karşılaşmanın sonlarına doğru, kardeşi ile kavga eden Galatasaraylı grubun arasına girdi. Bir anda savaş alanına dönen kahvehenede olaylar sokağa taştı. Bu sırada Yılmaz Acar, tanımadığı kişilerce karnından bıçaklandı. Galatasaraylı taraftarların bıçakladığı belirtilen Acar arkadaşları tarafından Mersin Devlet Hastanesi’ne kaldırıldı. Acil serviste ilk müdahalesi yapılan Acar, yoğun bakım servisinde tedavi altına alındı. Polis olayla ilgili soruşturma başlattı 
     
     DİYARBAKIR'DA OLAY 

     Şampiyonlukta dönüm noktası olarak görülen derbi karşılaşması sonrasında Diyarbakır’da olaylar çıktı. Fenerbahçe ve Galatasaray taraftarlarının karşılıklı takımları aleyhine tezahüratta bulunması iki takımın da fanatiklerini karşı karışya getirdi. Kent Merkezindeki Ofis Semti kavşağında karşılaşan GS ve FB'li taraftar grupları birbirlerine plastik pet ve kaldırım taşlarını fırlattı. Polisin yetersiz kalması üzerine olay yerine gelen Çevik Kuvvet ekipleri olayların büyümesini önlemek için iki grubu dağıtmak zorunda kaldı. 
     
     BIÇAKLI GENCE POLİS ENGELİ 

     Bu sırada Galatasaray taraftarları arasında bulunan bir kişi, elindeki bıçakla Fenerbahçe taraftarlarının bulunduğu yere gitmek isterken, polis engeliyle karşılaştı. Polisle, genç arasında yaşanan kısa süreli arbededen sonra bıçaklı saldırgan kaçarak izini kaybettirdi. 
     
     ANTALYA'DA 2 YARALI 

     Antalya'da Fenerbahçe'nin şampiyonluk kutlamalarında 2 kişi yaralandı. Cumhuriyet Meydanı'nda Fenerbahçe'nin galibiyetini kutlayan taraftarlardan Aşkın Öztürk 28 sevincini maytapla kutlayarak göstermek istedi. Öztürk, ateşlediği maytabın bilinmeyen bir sebepten dolayı patlaması sonucu yaralandı. Maytabın kalabalık grubun içine düşmesi sonucu ise bir kişi ayağından ve bileğinden yaralandı. Vucutlarında yanıklar oluşan iki yaralı Antalya Devlet Hastanesi'ne kaldırıldı. 
     
     
     ADANA'DA KAVGA 

     Maçtan sonra Gazipaşa Bulvarı’na gelen Fener bahçeli taraftarlar, burada otomobilleriyle konvoy oluşturdu. Ellerindeki bayrakları sallayarak takımlarının şampiyonluğunu kutlayan sarı lacivertliler, Adana’da da geç saatlere kadar eğlendiler. Maçın tamamlanmasının ardından dernek binasından Gazipaşa Bulvarı’na yürüyen 100 dolayındaki Galatasaray taraftarı ise şampiyonluğu kutlamaya gelen Fenerbahçelilerle karşılaşınca kavga çıktı. Birbirlerine taş ve sopalar atan her iki takım taraftarlarının bu kavgasında bir kameraman başından yaralanırken, çevrede bulunan bazı araçlarda zarar gördü. Olaylar polisin müdahalesiyle son buldu. Adana'da şampiyonluk kutlamaları geç saatlere kadar sürdü. 
     
     DENİZLİ'DE FB-GS GERGİNLİĞİ 

     Denizli'de karşılaşmayı televizyondan izleyen Fenerbahçeliler doksan dakikanın bitiminde şampiyonluk kutlamaları için ellerinde bayraklarla sokaklara döküldü. Delikliçınar Meydanı'nda bir grup Galatasaray taraftarı, Fenerbahçelilerin bulunduğu araçlara tacizde bulundu. Tansiyonun yükselmesi üzerine olay yerine gelen Çevik Kuvvet, iki grup arasında barikat kurarak kavga çıkmasını önlemeye çalıştı. Bu sırada bir grup Galatasaralı taraftarın Fenerbahçe bayrağını yakmasıyla gerginlik daha da arttı. Çevik Kuvvet'e bağlı polisler panzer yardımıyla Galatasaraylıları olay yerinden uzaklaştırırken, yaklaşık 3 bin Fenerbahçe taraftarı coşku içinde Gazi Bulvarı'nı kutlamalara katıldı. Araç konvoyları nedeniyle trafik ulaşıma kapattı. 
     
     ES-ES TARAFTARLARI, FENERBAHÇELİLERE SALDIRDI 2 YARALI 

     Fenerbahçe- Galatasaray maçından sonra Eskişehir’de Fenerbahçeli taraftarlara Eskişehirsporlu taraftarlar saldırdı. 2 kişi hafif şekilde yaralandı, bazı otomobillerin camları kırıldı. 
     Bu akşam Fenerbahçe-Galatasaray maçı bitiminden sonra yaklaşık 60 kadar Eskişehirsporlu taraftar grubu, Kızılcıklı Mahmut Pehlivan Caddesi’nde karşılaştıkları Fenerbahçe forması giyen ya da ellerinde sarı-larcivet bayrak olan gençlere saldırdı. Fenerbahçe'nin şampiyonluğunu kutlayan sürücüyü darp eden grup, 26 AH 964 plakalı otomobilin camlarını kırıp kapılarını tekmeledi. Yine bu grubun saldırdığı bir Fenerbahçe taraftarı yaralandı. Takviye olarak bölgeye sevkedilen Çevik Kuvvet ekipleri, Eskişehirsporlu taraftar grubunu dağıttı. Çevik kuvvet polisinin müdahalesi sonucunda kent sokakları normale döndü. 
     
     KOCAELİSPOR TARAFTARLARINDAN TEPKİ 

     İnönü Caddesi’nden otomobilleriyle bayrak sallayarak geçen Fenerbahçe taraftarlarına, Kocaelisporlu oldukları öğrenilen bir grup tepki gösterdi. Kocaelispor lehine slogan atan bu grup, Fenerbahçeli taraftarların üzerine yürüdü. Bir anda taraftarlar birbirlerine saldırarak taşlı sopalı kavga çıktı. Çevik Kuvvet ekipleri, olayları güçlükle önledi. 
     
     ADAPAZARI'NDA POLİSTEN SERT MÜDAHALE 

     Adapazarı'nda Fenerbahçe-Galatasaray maçı sonrasında sarı lacivertli taraftarlar Çark Caddesi'nde toplanarak şampiyonluğu kutlamaya başladı. Fenerbahçe marşları söyleyerek yürüyen grubun yanına yatklaşan yaklaşık 10 kişilik bir başku grup, Sakaryasporö diye tezahüratta bulundu. bunun üzerine polis, iki grup arasında gerginlik yaşanmaması için sakaryaspor taraftakrlarına müdahalede bulundu. Ancak bu kişilerin direnmesi üzerine polis cop kullandı. Direnen gençlerden biri, polisler tarafından yüzüstü yere yatırılarak tekmelendi. Görüntülendiklerini anlayan polisler kameramana bu görüntülerin yayınlanmaması konusunda telkinde bulundu. 
     
     OLAYLAR ALMAN BASININDA 

     Alman Kölner Express gazetesi, Fenerbahçe’nin şampiyonluğu için düzenlenen kutlamalar sırasında 11 ve 14 yaşında 2 çocuğun kutlama amacıyla ateş edenlerin tabancalarından çıkan kurşunlarla ağır şekilde yaralandıklarını yazdı. 

     
</TEXT>
</DOC>
