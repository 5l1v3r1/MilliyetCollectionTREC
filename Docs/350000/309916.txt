<DOC>
<DOCNO> 309916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy02.html </URL>
<DATE> 2005/01/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Gül Kerkük'te etnik çatışma olmaması için hassasiyet gösteriyoruz 
</HEADLINE>
<TEXT>

     Dışişleri Bakanı ve Başbakan Yardımcısı Gül, İkinci Dünya Savaşı'nda Naziler tarafından Polonya'da kurulan Auschwitz toplama kampının kurtarılışının 60. yıldönümünde kurbanları anmak için düzenlenecek törene katılmak üzere Polonya'ya gitti. 
     Gül, hareketinden önce Esenboğa Havaalanı'nda gazetecilerin gündeme ilişkin sorularını yanıtladı. 
     Irak seçimleri ve Kerkük'teki gelişmelere yönelik bir soru üzerine Gül, Türkiye'nin büyük hassasiyet gösterdiğini, bu konuların dikkatle izlendiğini söyledi. 
     Bakan Gül, Irak'ın istikrarı, ülkenin iç çekişmeye girmemesi ve şimdiye kadar ortaya çıkmamış etnik çatışmayı tetikleyecek herhangi bir gelişmenin olmaması için Türkiye'nin Irak'taki gelişmelere hassasiyet gösterdiğini ifade etti. 
     Bütün Iraklıların birbiriyle barışık bir şekilde Kerkük'te yaşamaları gerektiğini söyleyen Gül, Kerkük'ün özel statüsünün korunmasının önemine dikkati çekerek, bu konuya ilişkin gerekli tüm girişimlerin yapıldığını kaydetti. 
     Kerkük'ten zorla çıkartılıp delillerle orada yaşadıklarını ispatlayan insanların kente geri dönmelerinin daha önceden kabul edildiğini hatırlatan Gül, ancak bunun istismar edilmemesi gerektiğini söyledi. Gül, ''Bunun istismar edilmesi sadece Türkiye değil, herkesi kaygılandırmaktadır'' dedi. 
     Gül, seçimlerin mümkün olduğunca düzgün yapılmasını ve seçimlerden Irak halkını temsil eden bir yönetimin ortaya çıkmasını arzu ettiklerini de kaydetti. 
     Türkiye'nin seçimlerin yapılmasını desteklediğini ve Irak'ın normalleşmesi yönünde bir adım olarak gördüğünü kaydeden Gül, bu yönde ortaya konulan takvimin işleyebilmesi için seçimlerin yapılmasının önemli olduğunu belirtti. 
     Gül, ''Türkiye'nin iyi niyetli çabalarının en iyi şekilde değerlendirileceğini tahmin ediyoruz'' diye konuştu. 
     
     KIBRIS 

     Bakan Gül, Gümrük Birliği ek protokolünün şubat sonuna kadar imzalanması yönünde Rum kesiminden yapılan açıklamaların hatırlatılması üzerine, bu konunun Brüksel'de çözüldüğünü, protokolün kayıtsız-şartsız imzalanmasının talep edildiğini, ancak bunun hükümet tarafından reddedildiğini söyledi. 
     Gül, ''Protokolün imzalanması ayrıdır, Kıbrıs Rumlarının tanınması veya tanımayı ortaya çıkartacak bir neticenin tedbirlerinin alınması ayrıdır'' diye konuştu. 
     Gümrük Birliği anlaşmasının çalışmaya başladığını ve AB'ye üye ülkelere otomatik olarak uygulandığını belirten Gül, Rumların yönetimindeki topraklarla Türkiye arasında malların serbestçe gidip geldiğini kaydetti. 
     Ek protokolün şubat sonuna kadar imzalanmasının söz konusu olup olmadığının sorulması üzerine Gül, ''Şubat olmuş, mart olmuş, bunun önemi yok. O bizim bileceğimiz bir dönemde imzalanacaktır'' diye konuştu. 
     Kıbrıs sürecinde tüm tarafların ''evet'' diyeceği kalıcı bir çözüm ortaya çıkmasının Türkiye'nin en samimi arzusu olduğunu belirten Gül, bu konuyla ilgili olarak Türkiye ve Kıbrıs Türklerinin üzerlerine düşeni fazlasıyla yaptıklarını kaydetti. 
     Bakan Gül, konuya ilişkin herhangi bir girişimin söz konusu olması durumunda, bunların dikkate alınacağını kaydetti. 
     
     POLONYA ZİYARETİ 

     Polonya ziyaretine ilişkin de bilgi veren Gül, Türkiye'nin ırkçılığa, ayrımcılığa, yabancı düşmanlığına her zaman karşı çıktığını ifade ederek, bu konudaki görüşlerini uluslararası platformlarda her fırsatta dile getirdiğini söyledi. 
     Bakan Gül, heyetinde, İkinci Dünya savaşı sırasında Yahudilerin Nazilerden kurtulmasına yardım eden Türk diplomatlardan Selahattin Ülkümen'in oğlu Mehmet Ülkümen'in de bulunduğunu sözlerine ekledi. 
     İki saat sürmesi planlanan törende, Polonya, Rusya ve İsrail cumhurbaşkanlarının konuşma yapması ve mahkum toplulukları adına da bir Yahudi, bir çingene ve bir siyasi tutuklunun söz alması bekleniyor. 
     
</TEXT>
</DOC>
