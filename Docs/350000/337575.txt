<DOC>
<DOCNO> 337575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/ekonomi/eko10.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Yunanistan'a medya patronu uyarısı 
</HEADLINE>
<TEXT>


GÜVEN ÖZALP Brüksel 

Avrupa Birliği Komisyonu, Yunanistan'ı uyararak medyayla ilişkisi olan kişilerin kamu ihalelerine girmesini kısıtlayan yasasını değiştirmesini istedi. Bu yönde bir kısıtlamanın rekabet kurallarına uymadığının altını çizen Komisyon, Yunanistan'a üç hafta süre verdi. Atina yasada değişikliğe gitmezse Komisyon yargı yoluna başvuracak. Yunanistan'da bu yılın başında kabul edilen yasa, medya şirketlerinde yüzde bir ya da daha fazla hisseye sahip olanların ya da bu kişilerin aile mensuplarının kamu ihalelerine katılmalarını yasaklıyor. Komisyon'dan yapılan açıklamada bunun neredeyse tüm AB temel özgürlüklerine aykırı olduğu vurgulandı. Komisyon, resmi süreç başlatarak yasanın değiştirilmesi için adım atılmasını talep etti. 


</TEXT>
</DOC>
