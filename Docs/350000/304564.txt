<DOC>
<DOCNO> 304564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/spor/spo04.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra transferde 
</HEADLINE>
<TEXT>


Trabzonspor, hocası Şenol Güneş ile yarın transfer konusunda bir toplantı yapacak. Başkan Aktuğ, isimler hakkında bilgi alacak 


Antalya'da zirve 
BORDO - Mavili kulübün Başkanı Atay Aktuğ, Asbaşkan Ömer Sarı, Başkan Yardımcısı Muammer Saka ve yöneticiler Murat Bozoğlu ile Metin Akbaşoğlu, yarın Teknik Direktör Şenol Güneş ile transfer konulu toplantıda bir araya gelecek. Gloria Golf Otel'de yapılacak zirvede Başkan Atay Aktuğ, bugüne kadar transfer için isimleri belirlenen futbolcular hakkında bilgi alacak. 

Yabancı alarmı 
TRANSFER çalışmaları üzerinde yoğunlaştıklarını belirten Aktuğ, "Hata yapma lüksümüz yok. Alacağımız yabancı oyuncu, her yönüyle bize uymalı. Kaliteli oyuncu olacak. Orta sahayı yönetecek kapasiteye sahip bulunacak. Sosyal ve kültürel olarak Trabzon'da bir sıkıntı yaşamayacak" dedi. Toplantıda Güneş'in listesi üzerindeki adaylar tartışılacak ve düğmeye basılacak. 

İbrahim Artık düne bakmıyorum 

Umut yüklü 
ZİYA Doğan'ın gözdeleri arasında yer almasına rağmen Almanya kampında karıştığı cinsel taciz olayından sonra çok zor günler geçiren İbrahim Ege artık kendisini bulduğunu söyledi. Affedilmesinin ardından adeta basamakları yeniden çıkmaya başladığını kaydeden genç oyuncu iddialı mesajlar verdi. 

Tam destek 
İBRAHİM Ege, takımda kimseyle problemi olmadığını belirtip, şöyle konuştu "Affedilip takıma döndükten sonra çıkan söylentiler beni çok üzdü. Ama sanılanın aksine Fatih, Hüseyin ve Gökdeniz bana sahip çıktı. Desteklerini hiç esirgemedi. Artık düne bakmak istemiyorum. Başarımla dünü unutturacağım". 

Pestilleri çıkıyor 

SERKAN HACIOĞLU 

Trabzonspor, Belek'teki kamp çalışmalarını dün yaptığı çift idmanla sürdürdü. Şenol Güneş yönetimindeki sabahki çalışma yaklaşık iki saat sürerken, kondisyon ağırlıklı idman sonrası futbolcuların oldukça yorgun düştükleri gözlendi. Antrenmana ülkesinden dönen kaleci Petkoviç ile Almanya'dan gelen Celaleddin de katıldı. Dizinden sakatlanan Selim çalışmaya katılmadı. 


</TEXT>
</DOC>
