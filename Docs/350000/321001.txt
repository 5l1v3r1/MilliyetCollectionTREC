<DOC>
<DOCNO> 321001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun21.html </URL>
<DATE> 2005/03/05/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rosetta uzay aracı dün gece Dünya'yı bir tramplen gibi kullandı... 
</HEADLINE>
<TEXT>

     Kuyruklu yıldıza inmek üzere uzaya gönderilen AB'nin uzay çalışmalarının amiral gemisi Rosetta uzay aracı, dünyanın çok yakınından geçerek, yolculuğunu sürdürmek için yerçekimini tramplen gibi kullandı. 
     Avrupa Uzay Ajansı'ndan ESA yapılan açıklamada, Arianne 5 roketiyle geçen yıl uzaya gönderilen Rosetta uzay aracının dün gece yarısı TSİ 00.09'da Büyük Okyanus üzerinde Meksika'nın batısından dünyaya 1954,74 km uzaklıktan geçtiği belirtildi. 
     Saatte 38 bin km.lik hızını sürdürerek dünyanın yakınından geçen uzay aracının, Dünya'nın üzerinde yarattığı yerçekimi trampleni etkisinden faydalanarak, kendisine 7,1 milyon km sürecek yolculuğu için gerekli hızlanmayı sağladığı kaydedildi. 
     Rosetta'nın kameralarının bu sırada Ay ve Dünya'nın bir dizi görüntülerini çektiği ve bunların 8 Martta yayınlanacağı bildirildi. 
     Dünyanın yakınından geçerek yerçekimini fırlatıcı bir güç olarak kullanan Rosetta'nın 26 Şubat 2007'de Mars yakınından geçmesi öngörülüyor. 
     Rosetta uzay aracının 2014'te ulaşmayı planladığı kuyrukluyıldıza varıncaya dek 3 kez Dünya'da 1 kez de Mars'ta olmak üzere 4 yerçekimi manevrası daha yapması planlanıyor. 
     Bundan sonra uzay aracının kuyrukluyıldızın yörüngesine girerek, Philae modülünü bırakması bekleniyor. 
     Rosetta'nın 4 Temmuzda da Amerikan Havacılık ve Uzay Kurumu NASA'nın Deep Impact aracının Tempel-1 kuyrukluyıldızına patlayıcı atmasının ardından, Amerikalıların kullanımına da tahsis edilmesi öngörülüyor. 
     Oluşumlarından bu yana çok az kimyasal değişikliğe uğrayan kuyrukluyıldızların keşfi, güneş sistemi ve evrenin gerçeklerinin anlaşılması açısından önemli bulunuyor. 
     Arianne 5 roketiyle 1 yıl 2 gün önce uzaya gönderilen Rosetta uzay mekiğinin 2014'te ''67P Churyumov-Gerasimenko'' adlı kuyruklu yıldıza gönderilmesi öngörülüyor. Uzay aracının asıl hedefi olan Wirtanen kuyruklu yıldızı çoktan güneş sisteminin dışına çıkmış bulunuyor. 
     Yaklaşık bir milyar avroya mal olan Rosetta uzay mekiği AB'nin uzay çalışmalarının amiral gemisi niteliği taşıyor. 
     
     KUYRUKLU YILDIZIN PEŞİNDEN 
     Rosetta uzay aracının daha önce hiç denenmemiş bir misyonla bir kuyruklu yıldızı takip ederek önce ona yaklaşması ve hızını ayarlayarak kuyruklu yıldızın üstüne konması hedefleniyor. 
     Uzmanlar, kuyruklu yıldıza inen mekiğin ayaklarının çok sağlam olması gerektiğini belirterek, inişin yıldızın seyir yönünün tersine olması nedeniyle bu operasyonun zorluğuna dikkati çekiyor. 
     
</TEXT>
</DOC>
