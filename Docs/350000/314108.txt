<DOC>
<DOCNO> 314108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko16.html </URL>
<DATE> 2005/02/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Renault Grubu'nun 2004 cirosu 40.7 milyar Avro 
</HEADLINE>
<TEXT>

     Renault Grubu'nun 2004 cirosu, önceki yıla göre yüzde 8.4 artarak 40.7 milyar Avro oldu. 
     Renault'dan yapılan açıklamada, geçen yıl grubun dünya satışlarının yüzde 4.2 artarak 2 milyon 489 bin 401 adetle rekor düzeye ulaştığı belirtildi. 
     Batı Avrupa dışındaki 700 bin adetlik satışın toplam satışların yüzde 27.2'sini oluşturduğu belirtilen açıklamada, Renault'un cirosunun 2003 yılına göre yüzde 8.4 artarak 40.7 milyar Avro'ya ulaştığı bildirildi. 
     Otomobil branşının cirosunun yüzde 8.7 artarak 38 milyar 645 milyon Avro'ya yükseldiği belirtilen açıklamada, yüksek orandaki bu artışın, Megane ailesi ve ticari araçlar başta olmak üzere Renault modellerinin başarılı olması ve gam düzeylerinin yükselmesinden kaynaklandığı vurgulandı. 
     Satış finansmanı branşının ciroya katkısının ise önceki yıla göre yüzde 3.6 yükselişle 2 milyar 70 milyon Avro'ya çıktığını kaydedilen açıklamada, grubun brüt işletme karının 1 milyar Avro artarak geçen yıl 2 milyar 418 milyon Avro'ya yükseldiği belirtildi. 
     Açıklamada, Nissan'ın Renault'un karına katkısının 2004'de 1 milyar 767 milyon Avro olduğu, 2005 sonundan itibaren her 2 şirketin eş hesap dönemlerini referans olarak alabilmek için Renault'un rakamlarına 432 milyon Avro tutarında fazladan bir çeyrek yıllık Nissan kar payı dahil edildiği bildirildi. 
     Renault'un önceki yıla göre yüzde 43 artan net karının böylece 3 milyar 551 milyon Avro ile tarihinin en yüksek net kar rakamına ulaştığı kaydedildi. 
     
     2005 YILINA BAKIŞ 
     Renault'un 2005 yılında Avrupa'da durağan, grubun faaliyet gösterdiği diğer ülkelerde ise az da olsa artış gösteren bir otomobil pazarı gelişimi öngördüğü belirtilen açıklamada, şöyle denildi 
     ''Bu ortam koşullarında, Renault 2005 yılında ürün gamını yenilemeyi sürdürerek, bu sürecin olumlu etkilerinden yararlanacak. Megane ailesi ile ticari araçlarının başarısına güvenen Renault, aynı zamanda 2004 yılının ortasında ticarileştirilen Modus modelinin, 2005 yılında gerçekleşecek bir yıllık satış adetlerinin olumlu etkilerinden yararlanacak.'' Grubun mevcut ürün gamının dinamizmi ve Logan modelinin Rusya, Fas ve Kolombiya'da üretimi dahil pek çok ülkede satışı sayesinde Avrupa dışındaki gelişmesini sürdüreceği belirtilen açıklamada, sonuçta, pek parlak görünmeyen pazar koşullarında ve hammadde fiyatlarının artışından etkilenecek bir ortamda Renault'un, dünya satışlarını artırmayı planladığı bildirildi. 
     
</TEXT>
</DOC>
