<DOC>
<DOCNO> 329331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy03.html </URL>
<DATE> 2005/04/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Yeni SHP'liler kolları sıvadı 
</HEADLINE>
<TEXT>

     CHP'den ayrılarak SHP'ye geçen milletvekilleri, çalışmalarına hızlı başladı. 
     Meslekleri doktorluk olan Hatay Milletvekili Züheyir Amber ve İzmir Milletvekili Prof. Dr. Hakkı Akalın, partide sağlık alanında bir dizi proje geliştirmek üzere kolları sıvadı. 
     Hatay Milletvekili Amber ANKA'ya yaptığı açıklamada, insan sağlığının taşıdığı önemi vurgulamak ve Türkiye'deki sağlık sorunlarına dikkat çekmek amacıyla çalışmalar yapacaklarını ve projeler geliştireceklerini bildirdi. Bu amaçla, SSK hastanelerinin Sağlık Bakanlığı'na devrinin ardından geçen süre içinde, bu alanda yaşanan sorun ve sıkıntıların sona ermediğini belirten Amber, bu konuda bir rapor hazırlığında bulunduklarını bildirdi. Amber, konuyu TBMM gündemine taşımayı hedeflediklerini belirtti. 
     
     HEYET DÜZCE'YE GİDECEK 
     Sağlık Bakanlığı tarafından yürütülen "Aile Hekimliği" uygulamasıyla ilgili olarak da çalışma yürüttüklerini bildiren Amber, İzmir Milletvekili Hakkı Akalın ve SHP Genel Sekreter Yardımcısı Dr. Uğur Cilasun'la birlikte oluşturacakları bir heyetin gelecek hafta Aile Hekimliği'nin pilot uygulamasının sürdürüldüğü Düzce'ye gideceğini belirtti. Amber, "Aile hekimliğinin getirdiklerini ve götürdüklerini yerinde incelemek üzere Düzce'ye gideceğiz. 
     Düzce'de hastaneler, sağlık ocaklarına çalışanlar ve vatandaşlarla bir araya geleceğiz. Bulgularımızı bir rapor haline getirerek, kamuoyuyla da paylaşacağız" dedi. 
     
     "CHP BİZDEN YARARLANAMADI" 
     SHP'ye katılmasının ardından çalışmalarını "özgürce" yapacağını söyleyen Amber, doktor olmasına karşın yapmak istediği çalışmaları CHP'de gerçekleştiremediğini söyledi. 
     "2.5 yıllık milletvekilliğim döneminde CHP benden istifade edemedi" diyen Amber, SHP'de "daha özgür" çalışma olanağı bulacağına inandığını kaydetti. 
     
</TEXT>
</DOC>
