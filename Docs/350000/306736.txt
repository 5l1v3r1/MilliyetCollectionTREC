<DOC>
<DOCNO> 306736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun30.html </URL>
<DATE> 2005/01/15/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İtalyan bakandan Cohn-Bendit'e suçlama... 
</HEADLINE>
<TEXT>

     İtalya'da Silvio Berlusconi başbakanlığındaki hükümetin Avrupa Birliği İlişkileri Bakanı Rocco Buttiglione, Avrupa Komisyonu'nda komiser olarak atanmasının, ''çocuklara karşı cinsel ilgi duymakla'' suçladığı Avrupa Parlamentosu'nda Yeşiller Partisi'nin Grup Başkanı Daniel Cohn-Bendit tarafından engellendiğini ileri sürdü. 
     İddiaları reddeden Cohn-Bendit ise suçlamalar hakkında konuşmak istemediğini belirterek, ''Buttiglione'ye biraz uyuyup dinlenmesini tavsiye ediyorum'' dedi. 
     Buttiglione, bugün İtalya'nın güneyindeki Bari kentinde Avrupa Birliği'nin Hıristiyan kökenlerine iliştin bir konferans sırasında, gazetecilerin sorularını yanıtlarken, polemikler neticesinde Avrupa Komiserliği görevine gelemeyişinin faturasını Cohn-Bendit'e kesti. 
     Rocco Buttiglione, ''Benim Avrupa komiserliği meselemde yaşananlar Avrupa ve İtalyan solu açısından utanç vericidir. Benim gibi bir Hıristiyan, Avrupa Komisyonu'ndan çocuklara karşı cinsel ilgisi olan biri tarafından kovulmuştur'' dedi. 
     Buttiglione, Cohn-Bendit'in kendi yazdığı bir kitapta bir okulda öğretmenlik yaptığı dönemde, kimi öğrencilere karşı cinsel yaklaşımlar sergilediğini itiraf ettiğini ileri sürdü. 
     Cohn-Bendit ise Buttiglione'nin suçlamaları sonrasında İtalyan haber ajansı ANSA'ya telefonla yaptığı açıklamada, ''Buttiglione'ye biraz yatıp uyumasını tavsiye ediyorum. Belki rahatlar. Umarım 2005'te bu dediklerimi yapmaya fırsatı olur'' dedi. 
     Cohn-Bendit, Buttiglione'nin AB Komiseri olamayışında kendisinin hiçbir dahli olmadığını belirterek, şöyle konuştu 
     ''Buttiglione, AB Parlamentosu'ndaki Özgürlük Komisyonu'nda konuşma yapmasından bir gün önce, büromda beni ziyaret etmişti. Açık ve nazik bir tavır içindeydi. Muhtelif konular hakkında konuştuk. Ama komisyonda yaptığı konuşma sırasında ben yoktum. Zira o komisyonla benim hiçbir ilgim yok. Dolayısıyla bu olayda ne türden bir dahlim var anlamış değilim.'' Cohn-Bendit, Buttiglione'nin bir Hollanda gazetesinde eşcinsellik konusunda yayınladığı bir makalenin, o dönemde AB Komiserliği görevinden de olmasını beraberinde getiren polemiklerin asıl sebebi olduğuna dikkati çekerek, şunları söyledi 
     ''Buttiglione'nin sorunları Hollanda'da bir gazetede eşcinsellik konusunda yayınladığı bir makaleyle başladı. O makale, Komisyonda yaptığı konuşma sırasında, Hollandalı bir kadın parlamenter tarafından gündeme getirildi ve tartışma başlamış oldu. Buttiglione o kadın parlamenteri benim maniple ettiğimi zannediyor. Zira, bir kadın parlamenterin bir erkek tarafından maniple edilmedikçe tek başına kalkıp soru sorabileceğini dahi idrak edemiyor Her halukarda, Buttiglione meselesinde benim hiçbir dahlim olmamıştır.'' Cohn-Bendit'in, ''cinsellik'' suçlaması konusuna yanıt vermek istemediğini belirttiği kaydedildi. 
     Bu arada, Buttiglione'nin sözlerine, İtalya Yeşiller Partisi Başkanı Alfonso Pecoraro Scanio'dan da tepki geldi. 
     Buttiglione'yi ''utanmaz bir iftiracı'' olarak niteleyen Pecoraro Scanio, ''Bu tür bir insanın, AB komiseri olmasına göz mü yumulmalıydı '' diyerek, şöyle konuştu 
     ''Hıristiyan Demokratlar ve Merkez Demokratlar Birliği Genel Sekreteri Marco Follini, Buttiglione'nin sözlerinin partilerini de bağlayıp bağlamadığını açıklamak zorundadır. Bu vahim ve utanç verici hakaret sonrasında, Avrupa Parlamentosu'ndaki Yeşiller'den resmen özür dilemeleri gerekmektedir.'' 
     
</TEXT>
</DOC>
