<DOC>
<DOCNO> 345563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/yture.html </URL>
<DATE> 2005/05/25/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ambargo delindi 
</HEADLINE>
<TEXT>



Beşiktaş, Ülkerspor karşısında dün sadece savunma gayreti ve skor gücüyle değil, rakibinde olmayan "inanç" faktörüyle de ön plana çıktı. 
Siyah - Beyazlılar'ın ateşleyici gücü seyirciyi ve Ülker'in bu anlamdaki dezavantajını da hesaba katarsak, dünkü maçta ortaya çıkan sonuç hiç de şaşırtıcı olmadı. 

Yüzdeli oynadılar 
Oyunun daha ilk çeyreğinde Beşiktaş, hücumda rakibine oranla çok daha yüzdeli oynayarak Ülker'in savunma direncini kırdı. Rakibinin en ufak hatasını dahi sayı ile cezalandıran Siyah - Beyazlılar'a Ülkerspor aynı karşılığı veremeyince Beşiktaş oyunu sürekli kontrolünde tuttu. Serkan'ın sakatlığında iki maçtaki verimsizliğiyle dikkat çeken Vukcevic dün ilk kez skora katkı yaptı ama bu kez de iki maçı domine eden Kerem Gönlüm etkisiz kalınca Ülker'in hücumda ki verimi yine istenen düzeye ulaşamadı. 
Üçüncü çeyrekte Turuncu - Yeşilliler'in, ilk çeyreğin sonunda farkı eriten alan savunmasında ısrar yerine yine adam adama savunmayı tercih etmesi Beşiktaş'a bireysel oyundaki avantajını sürdürme şansı verdi. Buna rağmen Siyah - Beyazlılar'ın bu bölümdeki boş atışlarına Ülker'in sayı ile cevap verememesi Beşiktaş'ın işini kolaylaştırdı. Son periyotta sakatlıktan yeni kurtulan silahı Serkan'dan da randıman alamayan ve kritik hücumlardan üst üste boş dönen Ülker'e karşı Beşiktaş, hemen her maç olduğu gibi iki büyük kozu El Amin ve Varda ile üstünlük kurarak istediğini elde etti. Ancak bu ikiliden öte, Beşiktaş'ın takımca finale kalmak için sergilediği arzulu oyuna ve özellikle de "gizli kahraman" Haluk Yıldırım'a bir parantez açmak gerekiyor. Haluk, dün her zaman olduğu gibi yine takımının sıkıştığı anlarda skorda devreye girdi, 6 asistinin yanısıra iki, hatta üç kişilik savunmasıyla da finalin kapısını açan "görünmez anahtar" oldu. 

Hasret bitecek mi 
Tam otuz yıl aradan sonra ilk kez şampiyonluğa bu kadar yaklaşan Siyah - Beyazlılar, son on yılda müessese kulüplerinin finallere koyduğu ambargoyu da "deldiler". Bakalım Kara Kartallar, Efes Pilsen'in şampiyonluklara koyduğu ambargoyu da kaldırabilecek mi 


</TEXT>
</DOC>
