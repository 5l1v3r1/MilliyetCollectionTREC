<DOC>
<DOCNO> 309743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/guncel/axgun01.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu subayların kredi kartını izliyor 
</HEADLINE>
<TEXT>


Orgeneral Başbuğ, kredi kartı harcamalarının TSK personelinde de önemli sorunlara neden olduğunu ve yoksulluk sınırı altında maaş alındığını söyledi 

ANKARA Milliyet 

Genelkurmay İkinci Başkanı Orgeneral İlker Başbuğ, Türk Silahlı Kuvvetleri TSK personeli içindeki uzman, astsubay ve düşük rütbeli subayların, kazançlarının üzerinde harcama yaparak sıkıntıya düşmemeleri için kredi kartları harcamalarının takibe alındığını açıkladı. 
Başbuğ, dün düzenlediği basını bilgilendirme toplantısında, "Subayların borçlanmasına" ilişkin bir soruyu yanıtlarken, kredi kartı harcamalarının TSK personelinde de önemli sorunlara neden olduğunu vurguladı. Subayların borç almalarının ciddi bir konu olduğunu belirten Başbuğ, "TSK personelini, Türk toplumundan soyutlayamazsınız" dedi. 
Başbuğ, TSK personelinin yüzde 96'sının yoksulluk sınırının altında maaş aldığını dile getirerek, "Uzmanlar, astsubaylar ve genç subayların yaşam şartları ortada" diye konuştu. "Borçtan ziyade kredi kartı sorunu yaşandığını, 'borç' ifadesinin başka konulara uzanabileceğini" ifade eden Başbuğ, kazançlarının üzerinde harcama yapan bazı genç subayların ciddi sorunlar yaşadıklarını söyledi. 

Ayrılanlar var 
Sorun nedeniyle son yıllarda çok sayıda emir yayımlandığını vurgulayan Başbuğ, "Bu nedenle TSK'dan ayrılma noktalarına gelen genç, düşük rütbeli personelimiz var" dedi. Başbuğ, her birlik ve taburda personelin kredi kartı harcamalarının ilgili komutan tarafından yakın takibe alındığını açıklarken, "Çok önce takibe aldık. Çünkü astlarının durumunu takip etmek bir komutanlık sorumluluğudur" dedi. Başbuğ, eski MGK Genel Sekreteri Tuncer Kılınç'ın Özel Kuvvetler Komutanlığı ÖKK inşaatına ilişkin davada yargılanan müteahhit Ali Osman Özmen'den 150 bin dolar borç almasına ise "O konuya ilavem yok" demekle yetindi. 
Başbuğ, son dönemdeki askeri yargılamalara ve üst düzey komutanlar hakkında soruşturma izni verilmesine atıfta bulunarak, "Bu konularda alınan kararlar, hukuken ve ahlaken her komutanın alması gereken, başka bir alternatifi olmayan kararlardır" dedi. 

İnşaat için soruşturma izni 
Başbuğ, ÖKK iddianamesinde adı geçen eski Jandarma Genel Komutanı Şener Eruygur ile ilgili iddialar hakkında Genelkurmay Askeri Savcılığı tarafından "soruşturma değil, ön inceleme" yapıldığını vurguladı. Genelkurmay da Eruygur, eski İnşaat Emlak Daire Başkanı Tuğgeneral Yaşar Öney ile Tümgeneral Kenzi Suner'in de isimlerinin geçtiği Özel Kuvvetler Komutanlığı ÖKK inşaatındaki yolsuzluk iddiasına ilişkin soruşturma izni verdi. Genelkurmay Askeri Savcılığı'nın sorumluların isimlerini belirleyeceği ve soruşturma izninden sonra dava açacağı belirtildi. 

NOTLAR... 
İmzalayan bakan nasıl görmez 

Başbuğ, diplomat üslubunu Milli Güvenlik Siyaset Belgesi'nin güncelleştirilmesi konusundaki çalışmalarla ilgili soruya verdiği yanıtta da kullandı. Örgeneral İlker Başbuğ, bu konuda şunları söyledi "Bu belge, bir Bakanlar Kurulu dokümanıdır. Hükümet üyelerinin istifası ve Cumhurbaşkanı'nın onayıyla yürürlüğe girer, güncelleştirilmesi doğaldır. Bazı eski bakanlar "Ben görmedim" diyor. O sayın bakanın o belgenin altında imzası var. Nasıl olur Görmeden imzalamışsa o zaman başka. TSK tarafından hazırlanmış bir belge gibi yansıtılıyor. Bunları üzülerek takip ediyoruz. Derin anayasa, gizli anayasa, kırmızı kitap ne demek Bunlar hoş şeyler değil."Başbuğ'un basın toplantısının ilk kez canlı yayımlanacağının duyurulması brifinge yoğun ilgi gösterilmesine neden oldu. 

Gülen din devleti çabasıyla suçlanıyor 

GÜLEN YORUMU 
Fethullah Gülen'in açıklamaları konusunda, "Yorum yapmamı beklemeyin" diyen Başbuğ, Gülen davasında Ankara 2 Nolu DGM'nin, "davanın kesin hükme bağlanmasının ertelenmesi ve 5 yıl içinde aynı suçun işlenmemesi durumunda davanın ortadan kalkması" yönünde karar verdiğini hatırlattı. "İsnat" kelimesini vurgulayan Başbuğ, "Bu kararda isnat edilen suç, laik devlet yapısını dağıtarak yerine dini kurallara dayalı devlet kurmak için yasadışı örgüt faaliyetlerinde bulunmaktır" dedi. 

KIBRIS DEVLET GÖRÜŞÜ 
Başbuğ, soru üzerine Kara Kuvvetleri Komutanı Orgeneral Yaşar Büyükanıt'ın, "Kalıcı anlaşma olmadan Kıbrıs'tan tek asker çekmeyiz" sözlerinin Genelkurmay Başkanlığı'nın, hükümetin ve devletin ortak görüşünü yansıttığını vurguladı. 

İrtica yine öncelikli konu 

İÇ GÜVENLİK DIŞ'TAN ÖNCELİKLİ Türkiye açısından iç güvenlikle dış güvenlik sorunlarının birbirinden ayrılamayacağını ifade eden Başbuğ, bölücü terör ve irticayla mücadelenin öncelikli gündem maddesi olduğunu ve bu konularda yapılan dezenformasyonların TSK'nın kararlılığını arttırdığnı vurguladı. "Bugün de iç güvenlik sorunu dış güvenliğin önünde olma özelliğini koruyor" diyen Başbuğ, bölücü ve irticai törere karşı dış güvenlik sorununu öne çıkarıcı bir nedenin olmadığını kaydetti. Başbuğ, Ege'deki hava sahası ve Kardak kayalıkları sorunları konusunda da, "Eğer Yunanistan Ege'de sorun yaratma kısır döngüsüne devam ederse gücünü ve enejisini boşa harcayacak demektir. Aklın stratejisi durumu germeyi değil, yumuşatmayı önermektedir" dedi. 


</TEXT>
</DOC>
