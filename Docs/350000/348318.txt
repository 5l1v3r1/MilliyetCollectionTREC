<DOC>
<DOCNO> 348318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur11.html </URL>
<DATE> 2005/06/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erzincan'da sol görüşlü öğrenciler polisle kavga etti 
</HEADLINE>
<TEXT>

     Recep DEMİRCİ ERZİNCAN, DHA 

ATATÜRK Üniversitesi'ne bağlı Erzincan Eğitim Fakültesinde önceki gün sağ ve sol görüşlü öğrenciler arasındaki olaylar bugün de devam etti. Akşam saatlerinde sağ görüşlü öğrencilerle kavga etmek üzere fakülte önünde toplanan yaklaşık 200 kişilik sol görüşlü öğrenciler, kendilerine engel olan polisle çatıştı. Çok sayıda polis ve öğrenci yaralandı. 
     Akşam saat 20.00 sıralarında Cumhuriyet Mahallesi'nde toplanan yaklaşık 200 kişilik sol görüşlü öğrenci, Erzincan Eğitim Fakültesi'nin önüne gelerek fakültenin yurt binasında bekleyen sağ görüşlü öğrencilerle kavga etmek istedi. Polis iki grubun kavga etmesini engellemek için fakülte önünde yoğun güvenlik önlemi aldı. Ellerindeki taş ve sopalarla saldıran sol görüşlü öğrencilere polis müdahale etti. Öğrencilerin fırlattığı taşlardan çok sayıda polis yaralandı. 
     Fakülte önüne takviye polis ve panzer sevkedildi. Kısa sürede olay yerine gelen polis panzeri fakültedeki yurtların bulunduğu arazide grubu su ve biber gazıyla dağıtmak istedi. Dağılan sol görüşlü grup tekrar birleşerek ara sokaklarda polisle taşlı sopalı kavgayı sürdürdü. Cumhuriyet Mahallesi'nde toplanan sol görüşlü grup ile Çevik kuvvet ekipleri arasında da kovalamaca yaşandı. Polis ekiplerini tekrar taş yağmuruna tutan gruba polis havaya ateş açarak dağıtmak istedi. Cumhuriyet Mahallesi'ndeki işyerlerine zarar veren grup, şehrin en işlek caddesi olan Ordu Caddesi'ne yönelince Çevik Kuvvet ve Özel Harekat Timleri cadde üzerinde önlem alarakz engel oldu. Çıkan olaylarda birçok öğrenci gözaltına alınırken, polis bölgede güvenlik önlemlerini sürdürüyor. 
     
     6 ÖĞRENCİ GÖZALTINDA 

     Erzincan Emniyet Müdürü Ahmet Kaplan, Atatürk Üniversitesi AÜ Erzincan Eğitim Fakültesi’ndeki olaylarla ilgili 6 öğrencinin gözaltına alındığını bildirdi. 
     Kaplan, AA muhabirine yaptığı açıklamada, dün karşıt görüşlü 2 grup arasında yaşanan tartışmanın gerginliğinin devamı olarak yaşanan olaylarda, uyarıları dikkate almayarak polise ve araçlarına saldıran öğrencilerin gözaltına alındığın söyledi. 
     Eğitim Fakültesi önünde toplanan öğrencilerin çevik kuvvetin müdahalesiyle dağıldığını belirten Kaplan, yaralanan 2 polis memurunun da Devlet Hastanesi’nde tedavi altına alındığını kaydetti. 
     Bu arada, gözaltına alınan öğrencilerin nöbetçi savcı tarafından ifadeleri alındıktan sonra serbest bırakıldığı kaydedildi. 
     
</TEXT>
</DOC>
