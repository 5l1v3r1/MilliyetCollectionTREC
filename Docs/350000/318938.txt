<DOC>
<DOCNO> 318938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko06.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai'ye 15 dakika uzaklıktan rakip geldi 
</HEADLINE>
<TEXT>


Kısa sürede dünya turizm pazarının önemli aktörlerinden biri haline gelen Dubai'nin rakibi 15 dakika uzaklıktaki bir başka emirlik, Sharjah olacak 

EKONOMİ SERVİSİ 

Dünya turizm pazarında kısa sürede alışveriş ve kültür turlarının en önemli merkezlerinden biri haline gelen Dubai'ye yeni rakip geldi. Dubai'ye sadece 15 dakika uzaklıktaki Sharjah emirliği EMITT fuarına çıkarma yaptı. Sharjah Ticareti ve Turizmi Geliştirme Müdürlüğü Direktörü Mohamed Al Noman geçtiğimiz yıl Sharjah'ı ziyaret eden Türk turist sayısının artması ile birlikte Türk turizm pazarında işbirliği olanaklarını artırmak istediklerini bildirdi. Noman, "Turizm sektörünü geliştirmeye yönelik her iki tarafın da pazarlama ve promosyon planlarını uygulayabileceği bir iletişim projesini hayata geçirebiliriz. Bizim için Türkiye pazarı çok önemli. Türk müşterisi iyi bir müşteri" dedi. Sharjah'yı geçen yıl 8 bin Türk'ün ziyaret ettiğini söyleyen Al Noman, hedeflerinin bu yılın sonuna kadar bu sayıyı iki katına çıkarmak olduğunu kaydetti. 


</TEXT>
</DOC>
