<DOC>
<DOCNO> 345833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas18.html </URL>
<DATE> 2005/05/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ÖSS öncesinde kendinizi tanıyın... 
</HEADLINE>
<TEXT>

     Türkiye İş Kurumu İş ve Meslek Danışmanlığı merkezleri kişilik özellikleri, yetenekleri, ilgileri, beklentileri ve fiziksel özelliklerine göre ÖSS’ye girecek öğrencilere 100 sorudan oluşan bir test aracılığıyla bölüm seçme konusunda yardımcı oluyor. 
     Türkiye İş Kurumu Konya İl Müdürü Ali Göktürk, AA muhabirine yaptığı açıklamada, ÖSS sınavına çok az bir zaman kaldığını, hayati önem taşıyan bu sınav için öğrencilerin yoğun tempo içine girdiğini söyledi. 
     Öğrenciler için ÖSS’de en önemli konulardan birisinin doğru bölümü seçmek olduğunu vurgulayan Göktürk, "Binlerce öğrenci kendi özelliklerine uygun olmayan branşlarda bilinçsizce bölüm tercihi yapıyor. Bu yüzden üniversiteyi bitirdiğinde eğitim aldığı alanı sevemiyor ve o dalda başarılı olamıyor" dedi. 
     Göktürk, bu nedenle çok sayıda üniversite mezununun işsiz kaldığını ya da bitirdiği bölümün dışında bir meslekte çalıştığını ifade ederek, şunları kaydetti 
     "Öncelikle öğrenciler kendini tanıyarak ÖSS’ye girmeli. 
     Yeteneklerini, ilgi duyduğu alanı göz önüne alarak seçimini yapmalı. 
     Bu noktada Türkiye İş Kurumu bünyesinde kurulu İş ve Meslek Danışma merkezleri öğrencilere hizmet veriyor. Bu merkezler, kişilik özellikleri, yetenekleri, ilgileri, beklentileri ve fiziksel özelliklerine göre ÖSS’ye girecek adaylara bölüm seçme konusunda yardımcı oluyor. Yani gençleri kendi özelliklerine göre yönlendiriyoruz. Hangi alana eğilimli olduğunu göstererek, severek yapacakları meslekler konusunda fikir veriyoruz." 
     
     NE TÜR SORULARLA BÖLÜM SEÇİLEBİLİYOR 

     Çalışmalarında öğrencilere 100 soruluk Bildemer-2000 testini uyguladıklarını kaydeden Göktürk, bu soruların öğrencinin okulda başarılı olduğu dersler, şekil-uzay yetenekleri, ilgiler, mesleki eğilimler gibi konuları tespit etmeye yönelik olduğunu söyledi. 
     Göktürk, şekil-uzay yetenekleri içinde öğrencilerin, nesnelerin, resimlerin ya da geometrik şekillerin detaylarını anlama, bir şeklin düzlem üzerinde ya da uzayda döndürülmesi ile alacağı biçimi beyinde canlandırabilme, renkleri tanıma, sözcükleri sayıları ve sembolleri bellekte tutabilme, ayrıntıya dikkat, mekanik yetenek, el-parmak becerisi ve el-göz işbirliği konularında test edildiğini söyledi. 
     Sayısal yetenekler bölümünde hesaplama ve sayısal akıl yürütme konularında soruların yönetildiğini belirten Göktürk, şöyle devam etti 
     "İlgiler kısmında ise tarih, arkeoloji, felsefe konuları üzerinde çalışma, duygu ve düşüncelerini başkalarına benimsetme, alım-satım işleri, edebiyat ilgisi, güzel sanatlar ilgisi, sosyal yardım ilgisi gibi birçok konuda soru soruluyor. Mesleğin sağlayacağı olanaklar bölümünde de yaratıcı gücün kullanılabilmesi, tek başına karar verme, yeni insanlar tanıma, bağımsız iş kurma, düzenli hayat sürme, sosyal güvence, bilimsel çalışma ve seyahat etme konularında sorular yer alıyor. Mesleki faaliyetlerde de oturma, düşünme, eğilme, kaldırma, tırmanma, görme, koklama, tatma, elleri kullanma, yürüme ve dengede durma sorularına yanıt isteniyor." Göktürk, aldıkları cevapların Bildemer-2000 adlı bilgisayar programına yüklendiğini ve öğrenciye girebileceği, mezun olunca başarılı olabileceği, işini severek yapabileceği 15 bölümün önerildiğini belirterek, "Bu yüzden ÖSS öncesi öğrencilerin kendisini tanımasını istiyoruz. Bizimle işbirliği yaparak doğru bölümü, doğru işi seçsinler. Merkezlerimizde uzmanlarımız, öğrencilere bu konuda destek vermeye hazır" diye konuştu. 
     Bildemer Testi’nin yapılabildiği İş ve Meslek Danışma Merkezi’nin bulunduğu iller "Adana, Amasya, Ağrı, Ankara, Bursa, Erzincan, Erzurum, Gaziantep, İçel, İstanbul, İzmir, Kastamonu, Kocaeli, Konya, Nevşehir, Osmaniye, Samsun, Tokat ve Van." 
     
</TEXT>
</DOC>
