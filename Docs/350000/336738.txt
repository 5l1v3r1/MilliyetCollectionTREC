<DOC>
<DOCNO> 336738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo33.html </URL>
<DATE> 2005/04/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şampiyon halterciler yurda döndü... 
</HEADLINE>
<TEXT>

     84. Avrupa Erkekler Halter Şampiyonası'nda takım halinde birinciliği elde eden milli takım kafilesi Ankara'ya geldi. 
     Erkek halter milli takımı, Esenboğa Havaalanı'nda, federasyon yetkilileri, genç halterciler ve sporcuların aileleri tarafından karşılandı. 
     Bayan milli takımı, Halter Federasyon Başkanı Hasan Akkuş ve kafilenin diğer elemanları 16.00'da Ankara'ya ulaşabildi. Milli takım kafilesinin 2 ayrı grup halinde Ankara'ya ulaşması spekülasyonlara neden olurken, bu olayın federasyon görevlilerinden kaynaklandığı öğrenildi. 
     Kafilenin 2 ayrı grup halinde İstanbul'dan hareket etmesi nedeniyle erkek halterciler, diğer kafile üyelerin beklemek isteyerek, VIP Salonu'ndan çıkmak istemediler. Federasyon görevlilerinin araya girmesiyle kafile salondan çıktı ve bekleyenlerle buluşarak, hasret giderdi. 
     
     ERKEK HALTERCİLERİN GÖRÜŞLERİ 
     9. kez Büyükler Avrupa Şampiyonluğu'nu kazanan Halil Mutlu, Türkiye'yi en iyi şekilde temsil ettiklerini belirterek, ''Hepimiz birimiz, birimiz hepimiz için çalıştık'' dedi. 
     Kazanmaya devam edeceklerini ve dinlenmeye zamanları olmadığını anlatan Mutlu, ''Önümüzde ilk önce Akdeniz Oyunları daha sonra da Dünya Şampiyonası var. Buralarda da başarılarımızı devam ettirmeye çalışacağız. Birlik içerisinde çalıştığımız sürece bizi kimse geçemez. Bulgar taraftarların yaptığı protestolar moralimi bozsaydı, zaten birinci olamazdım'' diye konuştu. 
     Sofya'daki şampiyonada 3 altın madalya kazanan sporculardan Sedat Artuç da kazandığı altın madalyaları eşi ve çocuklarına armağan ettiğini söyledi. 
     Şampiyon halterci Artuç, çok iyi hazırlandığını ve ikinci kez 2. kez Büyükler Avrupa Şampiyonluğu'nu kazandığını vurgulayarak, ''Akdeniz Oyunları'nda da 3 altın madalya alacağıma inanıyorum. Dünya Şampiyonası'nda da elimizden gelenin en iyisini yapacağız'' dedi. 
     Olimpiyatlardan sonra Avrupa Şampiyonası'nda da 3 altın madalya ile dönen Taner Sağır ise Dünya Şampiyonası'ndan altın madalya ile dönme sözü verdi. 
     Rahat bir şekilde şampiyonluğunu kazandığını ifade eden Sağır, ''Zaten rakiplerim gelmedi. O nedenle de rahat kazandım. Dünya Şampiyonası'ndan altın alıp geleceğim'' diye konuştu. 
     Taner Sağır, podyuma çıkmadan önce bir grup Bulgar taraftarının kendisine protestoda bulunduğunun hatırlatılması üzerine, ''Onlara en iyi dersi yukarı çıkan bayrak verdi'' diyerek sözlerini tamamladı. 
     Milli takımın diğer sporcuları da başarılarının bir takım ruhuyla geldiğini ve önlerindeki Akdeniz Oyunları'nda da yine aynı başarıyı yakalayacaklarına inandıklarını söylediler. 
     Erkek Milli Takım Antrenörü Cafer Topçu da şampiyonadan 11 altın, 7 gümüş ve 3 bronz madalya ile döndüklerine dikkati çekerek, ''Devletin desteği sürdüğü sürece kazanmaya devam edeceğiz'' dedi. 
     Elde edilen başarının küçümsenmeyecek bir başarı olduğunu vurgulayan antrenör Topçu, şöyle konuştu 
     ''Biz bu başarılara alışığız. Böyle devam edecek. Devletin desteği sürdüğü sürece kazanmaya devam edeceğiz. İzzet İnce'nin sıfır çekmesinin haricinde beklenmedik birşey olmadı, sürpriz yok. Protestolar salonda kendini bilmez ve sarhoş olan birkaç kişinin yaptığı olaylardır, bizi etkilemedi.'' 
     
</TEXT>
</DOC>
