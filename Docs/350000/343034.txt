<DOC>
<DOCNO> 343034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo33.html </URL>
<DATE> 2005/05/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Trabzonspor, Samsunspor maçının hazırlıklarına başladı... 
</HEADLINE>
<TEXT>

     Birinci Süper Futbol Ligi’nde dün Çaykur Rizespor’u deplasmanda 2-1 yenen Trabzonspor, hafta sonunda Samsunspor ile sahasında yapacağı maçın hazırlıklarına ara vermeden başladı. 
     Ligde ikinci sırada bulunan Galatasaray’ın Gençlerbirliği’ne mağlup olmasıyla rakibiyle arasındaki puan farkını 2’ye indiren ve Avrupa Şampiyonlar Ligi’ne katılma hakkı elde etme konusunda umutlanan Trabzonspor’da, sakatlıkları nedeniyle son haftalarda forma giyemeyen Celaleddin ve Lee Young’un hafta sonundaki maçta oynayabilecekleri açıklandı. 
     Sağlık Kurulu Başkanı Ahmet Çubukçu, AA muhabirine, bugünkü antrenmanda koşu yapan Celaleddin ve Lee Young’un çarşamba gününden itibaren takımla birlikte çalışmalara katılacağını belirterek, "Bu futbolcuların hafta sonundaki karşılaşmada forma giymesi konusunda tıbbi açıdan bir sorun yok. Kararı teknik heyet verecek" diye konuştu. 
     Futbolcu izlemek üzere Avrupa’ya giden ve çarşamba günü döneceği bildirilen teknik direktör Şenol Güneş’in katılmadığı çalışmayı yardımcı antrenör İhsan Derelioğlu yönetti. 
     İzinli olan Yattara’nın yer almadığı antrenmanda, Çaykur Rizespor maçında 90 dakika forma giyen oyuncular hafif bir çalışma yaptı. 
     Yarını izinli olarak geçirecek olan bordo-mavili takım, 18 Mayıs Çarşamba günü yapacağı antrenmanla Samsunspor maçının hazırlıklarını sürdürecek. 
     
     PRİM YÜKSELTİLDİ 
     Trabzonspor’da, Çaykur Rizespor galibiyet priminin iki katına yükseltildiği öğrenildi. 
     5’er bin YTL olan dış saha galibiyet priminin 10’ar bin YTL’ye 
     yükseltildiği ve Samsunspor maçının kazanılması halinde futbolculara verileceği kaydedildi. 
     
</TEXT>
</DOC>
