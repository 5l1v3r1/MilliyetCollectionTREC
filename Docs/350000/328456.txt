<DOC>
<DOCNO> 328456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun29.html </URL>
<DATE> 2005/03/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Latin Amerika ve İspanya'dan 'yeni bir jeopolitik harita' 
</HEADLINE>
<TEXT>

     Brezilya, Venezüella, Kolombiya ve İspanya, terörle mücadele, uyuşturucu kaçakçılığı ve Latin Amerika'daki yoksullukla mücadele gibi konularda güç birliği yapmak üzere anlaştı. 
     Venezüella Devlet Başkanı Hugo Chavez'in evsahipliğinde Ciudad Guyana'da düzenlenen bir günlük zirveye Chavez'in yanı sıra İspanya Başbakanı Jose Luis Rodriguez Zapatero, Brezilya Devlet Başkanı Luiz Ignacıo Lula da Silva ve Kolombiya Devlet Başkanı Alvaro Uribe katıldı. 
     Zirvenin sonunda yayımlanan sonuç bildirgesinde, terörle ve uyuşturucu kaçakçılığıyla mücadele ile yoksulluğun azaltılması konularında işbirliği vaadi yer aldı. Zirvede liderler, aralarındaki itifakın ABD'yi hedeflemeyi amaçlamadığını belirtti. 
     Chavez, görüşmelerin ardından düzenlenen ortak basın toplantısında, zirveyi, ABD'nin küresel hakimiyetine karşı denge sağlayacak ''yeni bir jeopolitik harita'' olarak selamladı ve kimseyle karşı karşıya gelmeyi amaçlamadıklarını söyledi. 
     Brezilya Devlet Başkanı Lula da Silva da, ABD'ye bağımlılığı azaltacak olan ''ticari coğrafyalarındaki değişimi'' desteklediğini belirterek, tüm uluslara saygı gösterilmesini ve saygı görmeyi istediklerini kaydetti. 
     İspanya'nın sosyalist Başbakanı Zapatero, bölgesel güvenliği geliştirmeye ve yoksullukla mücadeleye yönelik Latin Amerika'daki çabalara destek vaadinde bulundu. 
     Kolombiya Devlet Başkanı Uribe ise, ülkesindeki Marksist gerillalar ile paramiliterler arasında süren savaşın sona erdirilmesi için diğer liderlerden destek sözü istedi. 
     Zirvenin sürprizi ise Arjantinli efsanevi futbol yıldızı Maradona'nın liderlerle bir araya gelmesi oldu. 
     
</TEXT>
</DOC>
