<DOC>
<DOCNO> 334975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/ekonomi/eko03.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros ve Opet'ten 'puan' avantajı 
</HEADLINE>
<TEXT>


Koç'un iki şirketi Migros ve Opet'te alışverişler puan kazandıracak. Tüketiciler puanları Migros, Şok ve Opet'te para yerine kullanacak 


Migros Club Kart ve Opet kart sahiplerinin hem Migros ve Şok mağazalarında hem de Opet istasyonlarından yaptıkları alışverişlerden puan kazanmasına ilişkin işbirliği, basın toplantısıyla tanıtıldı. 
Toplantıda konuşan Migros Genel Müdürü Aziz Bulgu, tüketicilerin, Migros'larda yapacakları aylık toplam 50 YTL üzerindeki harcamaları için yüzde 1'i kadar, aylık toplam 250 YTL üzerindeki harcamaları için ise toplam alışverişlerinin yüzde 2'si kadar puan kazanacaklarını söyledi. 
Opet ile işbirliğinin sağlayacağı sinerji ile müşterilere sunulan avantajların zenginleştiğini ifade eden Bulgu, gıda ve akaryakıt gibi iki önemli ve yoğun harcama kaleminin, şimdi birlikte tüketiciye fayda yaratacağını vurguladı. Bulgu, "Gıda ve akaryakıtta taksit uygulamasının kaldırılmasının sektöre nasıl yansır " şeklindeki bir soru üzerine, "Satışlarda belli bir süre bir miktar olumsuzluk olabilir ama bunun çok etkili olacağını düşünmüyorum" diye cevap verdi. 

Tüketiciye ek avantaj 
Opet Genel Müdürü Yavuz Erkut da Türkiye'de ilk olan uygulamanın, en önemli özelliğinin tüm banka kartlarından elde edilen puanlara ek olarak tüketiciye ilave avantaj ve puan yaratması olduğunu belirtti. 


</TEXT>
</DOC>
