<DOC>
<DOCNO> 304850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun17.html </URL>
<DATE> 2005/01/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kızılay, Güney Asya'da gönülleri fethetti 
</HEADLINE>
<TEXT>

     Fırat Yurdakul bildiriyor 

      Endonezya'nın Sumatra adası açıklarında meydana gelen deprem ve ardından Güney Asya ülkelerini vuran tsunamiden zarar görenlere yardım etmek üzere bölgeye giden Türk Kızılay ekibi, halkın takdirini kazandı. 
     Kızılay ekibi, Banda Aceh kentindeki ikinci günlerinde, acil su ihtiyacı bulunan, çok kötü koşullardaki Lampeunevrut kampında kamyonlarla temiz su dağıttı. Yardım dağıtımı sırasında halk uzun kuyruklar oluşturdu. 
     Bölgedeki Kızılhaç yetkilileriyle koordinasyon sağlayan ekip, 35 bin çocuğun yetim kaldığı Aceh'te özellikle çocukların sağlık sorunlarıyla ilgileniyor. 
     Ekip başkanı Ali Akgül, çocukların genellikle ishal, akciğerde ödem oluşması ve bölgede sıkça görülen sıtma nedeniyle hayatını kaybettiğini ve en önemli sorunun temiz içme suyu olduğunu belirtiyor. 
     Halkla sohbet eden, yetkililerden bilgi alan, çocuklarla şakalaşan Kızılay ekibi, yerli halktan büyük ilgi görüyor. 
     Nüfusunun tamamı Müslüman olan Aceh'te kefen bezinin bitmesi nedeniyle cesetler naylon torbalara sarılarak, toplu mezarlara gömülüyor. Toplu mezarlara götürülecek, yan yana sıralanmış naylon torbalarda çok sayıda ceset dikkat çekiyor. 
     Bölgenin büyüklüğü nedeniyle enkaz altındaki tüm cesetlerin çıkarılmasının zorluğuna işaret edilirken, binlerce cesedin enkaz altında kalabileceği endişesi dile getiriliyor. Cesetlere, vinçler kullanılarak ulaşılmaya çalışılıyor. Arama çalışmalarında helikopterler de kullanılıyor. 
     Bölge halkı, cesetlerin de yer aldığı enkaz arasından, işlerine yarayabilecek eşyalarını arıyor. Bazı cesetlerin çamur altında kaldığı gözleniyor. 
     Halk, yıkıntıların arasında bulduğu Kuranıkerimleri de yüksek yerlere taşıyor. 
     Güney Asya'yı vuran depremin ardından ölü sayısının 160 bini aştığı belirtilirken, bu sayının daha çok artmasından endişe ediliyor. 
     
</TEXT>
</DOC>
