<DOC>
<DOCNO> 345818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas03.html </URL>
<DATE> 2005/05/25/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Michael Jackson beraat ederse ABD'yi terkedecek 
</HEADLINE>
<TEXT>

     Ünlü pop şarkıcısı Michael Jackson’ın çocuklara cinsel taciz suçlamasıyla yargılandığı mahkemeden büyük ihtimalle beraat edeceği, ancak buna rağmen ABD’deki yaşamına devam etmeyerek Avrupa ya da Afrika’da bir ülkeye taşınabileceği iddia edildi. 
     Amerikan Fox News televizyonunda yer alan bir habere göre, jüri üyelerinin Michael Jackson aleyhine bir karara varmamak için mantıklı sebeplerinin bulunduğu ileri sürülürken, Michael Jackson’ın Santa Maria’daki mahkemeden elini kolunu sallayarak özgürce ayrılmasından da pek çok kimsenin mutlu olmayacağı ifade edildi. 
     Bu yüzden ünlü sanatçının Avrupa ya da Afrika’ya taşınabileceğini ileri süren Fox News, ünlü sanatçının bu taşınmasının geçici mi yoksa sürekli mi olacağını ise gelişmelerin belirleyeceğini iddia etti. 
     Haberde, Michael Jackson’ın da ABD’den uzaklaşması gerektiğinin bilincinde olduğu kaydedildi. Bunun bir spekülasyon olmadığını savunan televizyon, hem Michael Jackson’ın hem de çevresindekilerin Avrupa ya da Afrika’ya taşınma konusunda son derece ciddi olduklarını belirtti. 
     Haberde, Michael Jackson’ın büyük ihtimalle Paris ya da Londra’ya taşınacağı ileri sürüldü. 
     Bu taşınmanın finansmanı için Michael Jackson’ın şimdiden uzun süredir yaşadığı Neverland’ı gizlice 35 milyon dolara sattığı ileri sürülürken, bu haber henüz doğrulanamadı. 
     Haberde, taşınma konusu gündeme gelmemiş olsaydı bile Michael Jackson’ın artık 100 personeli, hayvanat bahçesine sahip Neverland’a sahip olmaya gücünün yetmeyeceğine dikkat çekildi. 
     
</TEXT>
</DOC>
