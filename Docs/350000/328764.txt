<DOC>
<DOCNO> 328764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/axsiy01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP 357'ye düştü 
</HEADLINE>
<TEXT>


AKP'den dün de Erzurum Milletvekili İbrahim Özdoğan ile İzmir Milletvekili Serpil Yıldız istifa etti. AKP'lilerin ikna edemediği Özdoğan, basın toplantısında Başbakan'ı suçladı 

ABDULLAH KARAKUŞ, ÖNDER YILMAZ Ankara 


Başbakan Recep Tayyip Erdoğan'ın, Isparta Milletvekili Erkan Mumcu'nun istifasının ardından Merkez Yürütme Kurulu'nda "5'i geçeceğini sanmıyorum" diye yorumladığı istifalar, dün 2 milletvekilinin daha ayrılmasıyla 9'a çıktı. Erzurum Milletvekili İbrahim Özdoğan ve İzmir Milletvekili Serpil Yıldız'ın istifalarıyla AKP'nin milletvekili sayısı 357'ye düştü. 
AKP yönetimi önceki gece milletvekilini vazgeçirmek için görüşmeye çalıştı, ancak ulaşamadı. Özdoğan, istifasını açıklamak için dün TBMM Basın Bürosu'na gelirken, AKP'li Ahmet Işık, Ömer Özyılmaz, Mustafa Ilıcalı, Muzaffer Gülyurt ile Erzurum Büyükşehir Belediye Başkanı Ahmet Küçükdere ve Erzurum İl Başkanı Hüseyin Tanfer ikna etmek istedi. 
Işık, Özdoğan'ın koluna girip kenara çekmeye çalışırken, Özyılmaz, "Ne yapıyorsun Konuşalım" dedi. Özdoğan "kararlıyım" diyerek milletvekillerinden kurtulmaya çalışırken, oğlu Osman ile danışmanı Tevfik Bozkurt'un çevredekileri uzaklaştırmaya çalışması sırasında kısa süreli itişme yaşandı. 

İkna olmadı 
Son bir girişimle Özdoğan'ı cep telefonundan arkadaşıyla görüştürmek isteyen Işık, başarılı olamadı. Özdoğan, istifasını açıkladığı basın toplantısında Erdoğan'ın sadece milletvekillerini suçlayarak büyük 'sorumsuzluk' ve 'oportünizm' yaptığını kaydetti. Özdoğan şöyle dedi 
"Ülkeyi bir avuç insanla ve haftanın 5 günü yurtdışında gezerek yönetebileceğini sanan hükümetle karşı karşıyayız. Başbakan 'İstifa eden milletvekilleri çuvaldaki çürüklerdir' buyurmuş. Öyle buyursun. AKP içindeki çürümeden korunmak için istifa ediyor ve başbakanın gerçeklerden adım adım uzaklaşmasını eski bir Yunan trajedisini seyreder gibi izliyoruz." 
Dün AKP'den kopan Yıldız da, "AKP'nin son zamanlarda iç ve dış siyasette izlediği politikalar, parti içi antidemokratik ve adaletsiz uygulamalar, partiyi başlangıcındaki misyonundan uzaklaştırmıştır" dedi. 


DSP kökenli AKP'li 


Serpil Yıldız, 1999'daki genel seçimlerde aday yapılmayınca DSP'den ayrıldı. Yıldız, anayasa değişikliği görüşmelerinde CHP'nin, kadınlara pozitif ayrımcılık ilkesinin Anayasa'ya konulması için sunduğu önergeye destek verince partisiyle ters düşmüştü. 



Saadet bekliyor 



Özdoğan'ı, oğlu Osman bir an olsun yalnız bırakmadı. Saadet Partisi, ANAP ve DYP'ye geçmeyeceğini belirten Milli Görüş kökenli Özdoğan'ın katılımını beklemeye başladı. 



</TEXT>
</DOC>
