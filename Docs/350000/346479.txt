<DOC>
<DOCNO> 346479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur14.html </URL>
<DATE> 2005/05/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Isparta'da "Demirel büstü" tartışması... 
</HEADLINE>
<TEXT>

     Isparta’nın Tarihi Bedesten Çarşı’nda, tarihi öneme sahip, aralarında 9. Cumhurbaşkanı Süleyman Demirel’in de bulunduğu kişilerin büstlerinin kaldırılmasına yönelik karar, kurumlar arasında farklı görüşlere neden oldu. 
     Isparta’nın önceki dönem belediye başkanı Yusuf Ziya Günaydın tarafından 2000 yılında, 9. Cumhurbaşkanı Süleyman Demirel ile Isparta’dan yetişen Osmanlı Dönemi devlet adamları Hüseyin Avni Paşa, Seyit Ali Paşa, Halit Hamit Paşa, Ali Paşa ve Haydar Paşa’nın büstlerini Tarihi Bedesten’in arka duvarına konulması üzerine Antalya Kültür ve Tabiat Varlıklarını Koruma Kurulu harekete geçti. 
     AA muhabirinin edindiği bilgiye göre, Antalya Kültür ve Tabiat Varlıklarını Koruma Kurulu, tarihi Bedesten’e bu büstlerin konulamayacağına ilişkin ilk olarak 27 Nisan 2001 tarihinde karar aldı. Kurul, 14 Haziran 2001’de de tarihi yerin izinsiz kullanıldığı gerekçesiyle kaldırılması kararını dönemin belediye başkanı Yusuf Ziya Günaydın’a tebliğ etti. Karar, belediye tarafından uygulanmazken, Antalya Koruma Kurulu, 4 yıl aradan sonra 4-5 Mayıs tarihlerinde yaptığı toplantıda, aynı gerekçelerle tarihi alandan büstlerin kaldırılmasına, aksi takdirde belediye hakkında suç duyurusunda bulunulacağına ilişkin yeni bir karar aldı. 
     Kurul yetkilileri, kararın Isparta Belediyesi’ne tebliğ edildiğini belirterek, "Koruma Korulu kararları kesindir. Kararı belediye uygulayacak" dediler. 
     
     BELEDİYE BAŞKANI BALAMAN 
     Büstlerin kaldırılmasına ilişkin karara ve kararın uygulanmasına ilişkin AA muhabirinin sorularını yanıtlayan Isparta Belediye Başkanı Hasan Balaman, kendinden önceki dönemdeki uygulama nedeniyle Koruma Kurulu’nun böyle bir karar aldığını hatırlatarak, hukukçuların raporlar hakkında gerekli incelemeyi yaptığını bildirdi. 
     Karardan yeni haberi olduğunu ve bu yöndeki tebligatın kendilerine ulaşmadığını belirten Balaman, "Aramızda hallederiz. Karar henüz elimize gelmedi. Eserler bize hoş gelebilir ama Koruma Kurulu, uygun olmadığı düşünmüş, kaldırılması yönünde karar verilmiş olabilir. Biz her iki kurum da, kamu tüzel kişilikleriyiz. Büstlerin kaldırılmasına gerek olmadan mutlaka orta yol buluruz" diye konuştu. 
     
</TEXT>
</DOC>
