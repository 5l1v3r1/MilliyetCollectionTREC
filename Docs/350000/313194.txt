<DOC>
<DOCNO> 313194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo33.html </URL>
<DATE> 2005/02/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
A Milli Takım aday kadrosu toplandı... 
</HEADLINE>
<TEXT>

     A Milli Futbol Takımı aday kadrosu, UEFA-CAF 5. Meridyen Kupası gala maçında, 9 Şubat Çarşamba günü İstanbul'da Tunus ile yapacağı karşılaşma için toplandı. 
     Aday kadroda yer alan oyuncular, öğle saatlerinden itibaren Polat Renaissance Otel'de kampa girdi. 
     Aday kadroda yer alan Fenerbahçe, Galatasaray ve Beşiktaşlı futbolcuların tamamı otele gelirken, yurtdışında futbol oynayan Yıldıray Baştürk dışındaki milli oyuncular kampa henüz katılamadı. 
     İstanbul'daki oyuncular da elverişsiz hava koşulları nedeniyle otele gelirken zorlanırken, uçakları kalkmayan Trabzonsporlu futbolcular henüz İstanbul'a ulaşamadı. 
     Yurtdışındaki oyunculardan Yıldıray'ın dün İstanbul'a geldiği, Hamit Altıntop'un ise uçağı İstanbul'a inemediği için Bordum'a gittiği ve buradan kampa daha sonra geleceği bildirildi. 
     İstanbul Atatürk Havalimanı'ndaki şartlar nedeniyle aday kadroya davet edilen Emre Belözoğlu, Nihat Kahveci, Halil Altıntop ve Ümit Davala'nın henüz kampa katılamadıkları açıklandı. 
     
     ADAY KADRO 
     Milli Takımlar Teknik Direktörü Ersun Yanal tarafından belirlenen 25 kişilik aday kadroya çağrılan isimler şöyle 
     Rüştü Reçber, Volkan Demirel, Servet Çetin, Ümit Özat, Serkan Balcı, Serhat Akın, Selçuk Şahin, Tuncay Şanlı Fenerbahçe , Bülent Korkmaz, Necati Ateş, Cihan Haspolatlı Galatasaray , Fatih Tekke, Gökdeniz Karadeniz, Hüseyin Cimşir, Tolga Seyhan Trabzonspor , Ramazan Kurşunlu, Çağdaş Atan, Okan Buruk, İbrahim Toraman Beşiktaş , Emre Belözoğlu FC Inter , Yıldıray Baştürk Hertha BSC Berlin , Nihat Kahveci Real Sociedad , Hamit Altıntop FC Schalke 04 , Halil Altıntop FC Kaiserslautern , Ümit Davala SV Werder Bremen . 
     Bu arada Milli Takımlar Teknik Direktörü Ersun Yanal'ın bugün saat 12.00'deki basın toplantısı 15.00'e ertelendi. 
     Türkiye ile Tunus A milli futbol takımları arasındaki karşılaşma, Atatürk Olimpiyat Stadı'nda saat 20.00'de başlayacak. Maçı Alman hakem Michael Weiner yönetecek. 
     Öte yandan, İstanbul'daki elverişsiz hava ve saha koşulları nedeniyle karşılaşmanın iptal edilmesinin de gündemde olduğu öğrenildi. 
     
</TEXT>
</DOC>
