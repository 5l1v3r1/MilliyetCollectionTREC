<DOC>
<DOCNO> 309209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko44.html </URL>
<DATE> 2005/01/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Karlıtekin Airbus 380 uçakları, THY için pek mümkün değil 
</HEADLINE>
<TEXT>

     THY Yönetim Kurulu Başkanı Candan Karlıtekin, 2004 yılında 10.5 milyon olan yolcu sayısını 12 milyona çıkardıklarını ve geçen yılı 80-90 milyon dolar karla kapatmayı düşündüklerini bildirdi. 
     THY Yönetim Binası'nda, Kurban Bayramı nedeniyle bir resepsiyon verildi. 
     Karlıtekin, resepsiyonda gazetecilerin sorularını yanıtlarken, bu yıl 2003 ve 2004 yılındaki performanstan daha iyisini sergilemek istediklerini ifade ederek, ''Hizmet kalitemizi eksiltmeden artırmak, maliyetleri de artırmadan hatta eksilterek bu güzel kuruluşu daha iyi noktaya taşımak istiyoruz'' dedi. 
     2004 yılında 10.5 milyon olan yolcu sayısının 12 milyona çıktığını ve geçen yılı karla kapattıklarını belirten Karlıtekin, ''Daha rakamlar henüz netleşmemesine rağmen, geçen yılı 80-90 milyon dolar karla kapattığımızı düşünüyoruz. Daha iyi bir karla kapatabilirdik, ama petrol fiyatlarındaki yükseliş ve çapraz kurdaki değişimler bunu engelledi'' diye konuştu. 
     Candan Karlıtekin, Airbus 380 uçağı ile ilgili soruları, ''Bu uçağın THY'nin gündemine gelmesi pek söz konusu değil. Airbus 380 bize uygun bir uçak değil. Biz de şan olsun diye bunu alamayız. Bize uymuyor'' diye yanıtladı. 
     
     ''2006'DA 22 YENİ UÇAK FİLOYA KATILACAK'' 
     Siparişi verilen 51 adet yeni uçağın bir bölümünün 2005 yılı içinde filoya katılacağını kaydeden Karlıtekin, bu yılın Ekim ya da Kasım ayında geniş gövdeli 2 adet Airbus 330 ve dar gövdeli 4 uçağın geleceğini bildirdi. 
     Karlıtekin, asıl teslimatın 2006 yılında yapılacağını ve 22 adet yeni uçağın filoya katılacağını ifade etti. 
     Şu an filoda 73 uçak bulunduğuna ve uygun fiyatlarla uçak kiralamaya devam ettiklerine değinen Karlıtekin, uçak kiralama fiyatlarının son zamanlarda yüzde 60-70 oranında artış gösterdiğini söyledi. 
     2004 yılı verilerine göre dünya genelinde yolcu sayısının yüzde 16 artış gösterdiğine işaret eden Karlıtekin, bunun 1991 yılından bu yana en üst seviye olduğunu vurguladı. 
     Yeni uçakların filoya katılmasıyla yeni uçuş noktaları açılacağına ve mevcut frekans sayılarının artacağına dikkat çeken Karlıtekin, ''Bunların altyapısı tamamlanmak üzere. 2005 ve 2006'da bir takım tedbirlerle çok daha farklı bir THY göreceksiniz'' dedi. 
     Karlıtekin, havacılık sektöründeki rekabetin THY'ye olumlu yansıdığını dile getirerek, ''Yıkıcı olmayan bir rekabetten herkese fayda var'' dedi. 
     
     ''İŞBİRLİĞİNİ ARAŞTIRMA SAFHASINDAYIZ'' 
     THY Genel Müdürü Abdurrahman Gündoğdu da, 2006 yılı sonunda kira sözleşmesi sona eren son RJ uçaklarını da geri vereceklerini ve yerlerine aynı görevi gören Airbus 318 ve 319 tipi uçakların alınacağını söyledi. 
     Gündoğdu, Airbus 380 tipi uçakların güzel olduğunu ancak gelecek 3-4 yıl içinde THY'nin böyle bir uçağa ihtiyacı bulunmadığını kaydetti. 
     Proje aşamasında olan Boeing 7E7 ve Airbus 350 tipi uçakları incelediklerini anlatan Gündoğdu, ''Belki bundan sonraki alımlarımız bu tip uçaklar olabilir'' diye konuştu. 
     ''Yabancı havayolu şirketleri ile işbirliğine gidecek misiniz '' sorusu üzerine Gündoğdu, ''Orta vadede mutlaka girmemiz gerekiyor. Araştırma safhasındayız'' dedi. 
     Abdurrahman Gündoğdu, 2005 yılının ilk haftalarında geçen yılın aynı dönemine göre yolcu sayısında yüzde 25'lik bir artış görüldüğünü bildirdi. 
     
     THY YÖNETİM KURULU'NDA İSTİFA 
     Bu arada, THY Yönetim Kurulu Üyesi Alaaddin Lütfi Kuday'ın kendi isteğiyle görevinden istifa ettiği ve yerine Prof. Dr. Oğuz Borat'ın getirildiği bildirildi. 
     Kuday'ın görevinden ayrılması nedeniyle, THY Yönetim Kurulu Başkanı Candan Karlıtekin Kuday'a bir plaket verdi. 
     Alaaddin Lütfi Kuday, ''THY'ye geliş ve gidişim hep problem olurdu. Bu kez kendi isteğimle ayrılıyorum. THY'nin çok daha ileriye gideceğine ve başarılı olacağına inanıyorum'' dedi. 
     
</TEXT>
</DOC>
