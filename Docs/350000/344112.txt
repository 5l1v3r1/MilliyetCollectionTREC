<DOC>
<DOCNO> 344112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/guncel/gun03.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe'de tuhaf olaylar 
</HEADLINE>
<TEXT>


Ahmet Kaymaz ve oğlunun öldürüldüğü operasyonun başındaki isim, birinci sınıf emniyet müdürlügüne terfi etti. Olaya 'yargısız infaz' diyenlere ise dava açıldı 

GÖKÇER TAHİNCİOĞLU Ankara 

Mardin Kızıltepe'de, Ahmet Kaymaz ve 12 yaşındaki oğlu Uğur'un öldürüldüğü operasyona adı karışan polisler terfi ederken, hazırladıkları raporlarda olayı yargısız infaz olarak niteleyen İHD Diyarbakır Şube Başkanı Selahattin Demirtaş ile Güneydoğu Anadolu Bölge Temsilcisi Mehdi Perinçek hakkında dava açıldı. 
Kızıltepe Savcılığı, 21 Kasım 2004'te düzenlenen operasyona katılan güvenlik güçlerinden sadece 4 polis hakkında, "yasal sınırları aşarak kasten adam öldürme" suçundan 6 - 12 yıl hapis istemiyle fezleke hazırladı. Mardin Başsavcılığı da dava açtı. 

Polisler göreve döndü 
Açığa alınan sanık polisler, dava başlamadan önce görevlerine iade edildi. Müfettişler, idari soruşturma sonucu polislere sadece "maaş kesintisi" cezası verilmesini talep etti. 4 polisin görev yerleri de değiştirildi. Mardin Ağır Ceza Mahkemesi'nde 21 Şubat'ta yapılan ilk duruşmaya başka illerde görev yapmalarını gerekçe göstererek katılmayan polislerin, delillerin karartılması ihtimali nedeniyle tutuklanmaları talebi reddedildi. 
Bu dönemde Kızıltepe Kaymakamı Engin Durmaz, Erzurum Vali Yardımcılığı'na atanırken, operasyonun başındaki isim Mardin Emniyet Müdür Yardımcısı Kemal Dönmez ise birinci sınıf emniyet müdürlüğüne terfi etti. 
Kaymazlar'ın öldürülmesiyle ilgili hazırladıkları raporlarda, olayın yargısız infaz olduğunu öne süren Demirtaş ile Perinçek hakkında ise, Basın Yasası'nın 19. maddesine göre gizliliğin ihlal edildiği ve soruşturmanın seyrinin etkilenmeye çalışıldığı iddiasıyla dava açıldı. 

Dava Eskişehir'e alındı 
Sanık polislerin duruşmalara gelmeyecek olmasına rağmen, Yargıtay 5. Ceza Dairesi, 26 Nisan'da davanın Eskişehir Ağır Ceza Mahkemesi'nde görülmesini kararlaştırdı. Makbule Kaymaz'ın "Paramız yok, nasıl gidelim " itirazına rağmen, duruşma günü yakında belli olacak. 


</TEXT>
</DOC>
