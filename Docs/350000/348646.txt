<DOC>
<DOCNO> 348646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo22.html </URL>
<DATE> 2005/06/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş Hakem faktörünün olmadığı maçlarda her takımı yeneriz... 
</HEADLINE>
<TEXT>

     Türkiye Basketbol Ligi play-off final serisi 2. maçında Efes Pilsen'i 78-73 yenerek durumu 2-1'e getiren Beşiktaş, şampiyonluk umutlarını tazeledi. 
     Siyah-beyazlılarda yönetici ve teknik heyet, gözlerini 5 Haziran Pazar günü yine BJK Akatlar Spor ve Kültür Kompleksi'nde yapılacak 3. maça çevirdi. 
     Beşiktaş Kulübü Basketbol Komitesi Başkanı Yahya Kemal Gençer, ''Hakem faktörünün olmadığı maçlarda her takımı yenecek güçteyiz'' dedi. 
     Gençer, siyah-beyazlı kulübün resmi internet sitesinden yaptığı açıklamada, ''Çok güzel bir maç oldu. İlk önce farklı bir skorla öne geçtik, fakat daha sonra bu farkı koruyamadık. Basketbol böyle bir oyun. Görünen o ki, hakem faktörünün olmadığı maçlarda ligde her takımı yenebilecek güçteyiz. Oyuncularımız çok iyi hazırlandılar. Taraftarlarımızın da tahriklere kapılmadan yaptıkları büyük destekle, çok güzel bir maç oldu. Pazar günü de yine aynı şekilde galip geleceğimize inanıyorum.'' Kulübün basketbol şubesi kaptanı Şenol Demirağ ise şunları söyledi 
     ''İyi bir galibiyet. İlk yarıyı farklı skorla bitirdik. Efes Pilsen çok güçlü bir rakip. Pazar günü de kazanıp, durumu 2-2 yapmak istiyoruz. Taraftarlarımızın hepsine çok teşekkür ediyoruz. Pazar günü de yine aynı desteği bekliyoruz. Onlar bizi bu şekilde desteklerlerse o maçı da kazanacağımıza eminim.'' Antrenör Burak Bıyıktay ise oyuncularını kutlayarak, ''İlk yarıda iyi oynadık. Farkı bir ara 24 sayıya kadar çıkardık. Fakat ikinci yarıda bunu koruyamadık. Pazar günü yapacağımız maçı da kazanıp durumu 2-2 yapmak istiyoruz. Bütün oyuncularımı kutluyorum'' dedi. 
     
</TEXT>
</DOC>
