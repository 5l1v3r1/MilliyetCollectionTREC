<DOC>
<DOCNO> 314741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur13.html </URL>
<DATE> 2005/02/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türk - Bulgar ve Yunan sınırında dostluk adası... 
</HEADLINE>
<TEXT>

     Bulgaristan'ın Edirne Başkonsolosu Georgi Dimov, Meriç Nehri'ndeki Kavak Adası'na Türkiye, Bulgaristan ve Yunanistan bayraklarının bulunduğu bir anıt yapılacağını bildirdi. 
     Dimov, AA muhabirine yaptığı açıklamada, Meriç Nehri kenarındaki Kavak Adası'nın yarısının Türkiye'ye, geri kalan bölümünün Bulgaristan ve Yunanistan'a ait olduğunu söyledi. Kavak Adası'nın üç ülkenin sınırlarının birleştiği yerde bulunmasının önemli olduğunu belirten Dimov, şunları kaydetti 
     ''Bu adayı geçtiğimiz haftalarda Devlet Bakanı Beşir Atalay ve Bulgaristan Dışişleri Bakanı Solomon Pasi ziyaret ederek, incelemelerde bulundu. Ada, barış ve dayanışma adası olacak. Halen adada üç ülkenin bayraklarının bulunduğu mihenk taşı var. AB fonlarından yararlanılarak buraya 2-2,5 metre yüksekliğinde yeni bir anıt yapılacak. Bu anıt, Balkanlarda barışın, AB'de dayanışmanın simgesi olacak. Dışişleri Bakanımız Pasi, Hoskova Valisi'ne anıtın yapılması için talimat verdi. Anıt için araştırmalara başlandı.'' Dimov, kısa süre içerisinde yapımına başlayacakları anıtın nisan ayında tamamlanmasını planladıklarını da kaydetti. 
     
</TEXT>
</DOC>
