<DOC>
<DOCNO> 323860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/ekonomi/eko06.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC Kontrolden çıktı 
</HEADLINE>
<TEXT>



ABD'de ham petrol fiyatları varil başına 55 doların üzerinde hareket ediyor. Fiyatların yüksekliği ABD'de havaların soğuk gitmesi ve yakıt stoklarının düşük olmasına bağlanıyor. Çin'den ve Hindistan'dan gelen talep de fiyatların artmasında etkili oluyor. 
Petrol İhraç Eden Ülkeler Örgütü OPEC , petrol fiyatlarındaki yükselişin dizginlenemeyebileceği uyarısında bulundu. Bugün yapılacak toplantı için İran'a giden OPEC petrol bakanlarının, Suudi Arabistan'ın, 'toplam günlük üretim kotasının 500 bin artışla 27.5 milyon varile çıkarılması' önerisine sıcak baktıkları, ancak bunun fiyatları denetim altına almaya yetmeyebileceği belirtiliyor. Fiyatların yüksek olduğunu itiraf eden Katar Petrol Bakanı Abdullah el Atiye, OPEC'in fiyatları dizginlemek için elinden gelen her şeyi yaptığını savundu. El Atiye, "Durum OPEC'in kontrolünden çıktı" dedi. 
ABD'de petrol 25 Ekim'de varil başına 55.67 dolarla rekor kırmıştı. 


</TEXT>
</DOC>
