<DOC>
<DOCNO> 315453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy32.html </URL>
<DATE> 2005/02/15/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Şahin, Mumcu'nun hükümetle görüş ayrılığı tespiti olmadığını söyledi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, görevinden ve partiden istifa eden Isparta Milletvekili Erkan Mumcu ile hükümet arasında derin bir görüş ayrılığı olmadığını söyledi. 
     Bakan Şahin, TBMM'den ayrılışı sırasında gazetecilerin Mumcu'nun istifasına ilişkin sorularını yanıtladı. 
     Siyasette bu tür şeylerin olabileceğini, bu örneklerin geçmişte de yaşandığını belirten Şahin, şunları söyledi 
     ''Benim Erkan Mumcu ile hükümet arasında derin sayılabilecek bir görüş ayrılığı bulunduğu konusunda bir tespitim yok. Hatta sayın Mumcu'nun dün Bakanlar Kurulu'nda önerdiği konuda ben de öneride bulunmuştum. Dolayısıyla bu öneri kabul edilmedi diye Bakanlar Kurulu ile benim aramda derin görüş ayrılığı var demedim. Bunu Erkan bey de hatırlayacaktır. Ancak sonuçta kendi takdiridir.'' İstifa gerekçesine ilişkin soruyu, ''Tabii herhalde bir gerekçesi olacaktır, ona da saygı duyuyorum'' diye yanıtlayan Şahin, Bakanlar Kurulu'nda kabul edilmeyen öneri ile ilgili soruyu da şöyle yanıtladı 
     ''Yani bir Anayasa değişikliği idi. Referanduma kadar gidecek bir Anayasa değişikliği yapılsa iyi olur dendi. Bu zaten bizim sürekli gündemimizde. Ancak zamanlaması önemli. Bakanlar Kurulu'nda Anayasa değişikliği konusunda tam bir mutabakat vardır. Aynı şeyi söyledik, bu bir görüş ayrılığı değildi.'' Başbakan Yardımcısı Şahin, Türkiye'nin 2002 Kasımında yaptığı seçimlerle istikrara kavuştuğunu belirterek, sözlerini, ''Siyasette bu tür şeyler olur. Türkiye'nin istikrarını etkileyecek bir istifa değildir bu'' diye tamamladı. 
     Milli Eğitim Bakanı Hüseyin Çelik de istifa ile ilgili bir soruyu ''Gerekçeyi bilmediğim için yorum yapmayacağım'' diye yanıtladı. 
     Çelik, dünkü Bakanlar Kurulu'nda Erkan Mumcu ile öğrenci affı konusunda tartıştıkları yolundaki iddialara ise ''Bakanlar Kurulu'nda konuşulanlar mahremdir ve bu konuları dışarda kimseyle tartışmam'' yanıtını verdi. 
     
</TEXT>
</DOC>
