<DOC>
<DOCNO> 330737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko36.html </URL>
<DATE> 2005/04/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Dünya Bankası'na göre 2005'te küresel ekonomi yavaşlayacak... 
</HEADLINE>
<TEXT>

     Dünya Bankası, dünya ekonomisinin büyüme hızında doruğa ulaşıldığını, ancak, genel büyümenin yavaşlamasına rağmen bazı gelişmekte olan ülkelerin hızlı büyümeyi sürdüreceğini bildirdi. 
     Dünya Bankası'nın 2005 yılı Küresel Kalkınma Finansı raporunda, geçen yıl, gelişmekte olan ülkelerin gelişmiş ülkelerden daha hızlı bir ekonomik büyüme gerçekleştirdiği belirtildi. 
     Çin, Rusya ve Hindistan'ın başını çektiği gelişmekte olan ülkelerin 2004 yılında ortalama yüzde 6.4'lük rekor bir büyüme gösterdikleri vurgulanan raporda, dünya ekonomisinde bu yıl beklenen yavaşlamaya rağmen, bu ülkelerin dünya ortalamasının üzerinde büyümeye devam edeceği tahmin edildi. 
     Raporda, gelişmiş ülkelerde büyüme hızının bu yıl yüzde 2.5 civarına düşeceği kaydedilirken söz konusu gelişmekte olan ülkelerin yüzde 5.7'lik yüksek bir büyüme hızı tutturabileceği ifade edildi. 
     
     ABD'NİN CARİ AÇIĞI KORKUTUYOR 
     Dünya Bankası, ABD'nin bu yıl yüksek bir cari açık vermesinin olası sonuçları hakkında dünya ekonomilerini de uyardı. 
     Raporda, ABD'nin cari açığının yüksek çıkması durumunda faiz oranlarında ani ve şiddetli yükselişlerle düzensiz döviz kuru dalgalanmaları olabileceği, bunun da dünya ekonomisinde beklenenden büyük bir yavaşlamaya yol açarak gelişmekte olan ülkelerin büyümesini durduracağı hatırlatılırken bankanın baş ekonomisti Francois Bourguignon da, ''gelişmekte olan ülkelerin bazıları aniden gelişebilecek ayarlama ve uyarlamalar için hazırlıklı olması gerekir'' uyarısında bulundu. 
     Dünya Bankası raporunda, ABD Doları cinsinden büyük rezervler tutan ülkelerin doların hızlı zayıflaması durumunda şiddetli baskılarla ve potansiyel yatırım kayıplarıyla karşı karşıya kalabileceğine dikkat çekildi. 
     Raporda, gelişmekte olan ülkelere mali kaynak girişinin 1990'ların sonundaki krizin hemen öncesinden beri görülmemiş düzeye ulaştığı vurgulanarak, 2004 yılında net özel sermaye akışının 51 milyar dolar artışla 301.3 milyar dolara, doğrudan yabancı yatırımların da 13.7 milyar dolar artışla 165.5 milyar dolara çıktığı bildirildi. 
     Dünya Bankası'nda söz konusu raporu hazırlayan kalkınma beklentileri grubunun Direktörü Uri Dadush, dünya ekonomisinin yavaşladığı bir durumda bu akışın sürdürülebilir olup olmayacağını sorguladı. 
     Dadush, ''Tarih, mali krizlerin çoğu kez piyasaların ve politika belirleyenlerin beklemediği anlarda patlak verdiğini defalarca gösterdi'' dedi. 
     Raporda ise gelişmekteki ekonomilerin şu anda krize yakalandıkları 1990 sonlarındra olduğundan daha güçlü olduğu kaydedilirken bununla birlikte dış ve iç borçlarının hala yüksek olduğuna iddia edildi. 
     Dünya Bankası gelişmekte olan ülkelere uyarısını şu tavsiyeyle tamamladı ''Koşullar uygun kaldığı sürece, mali konumlarını güçlendirmeye ve borçlarını yeniden yapılandırmak için faiz oranlarının düşüklüğünden yararlanmaya devam etmeliler.'' 
     
</TEXT>
</DOC>
