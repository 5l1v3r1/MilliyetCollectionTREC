<DOC>
<DOCNO> 306155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy13.html </URL>
<DATE> 2005/01/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nevruz okullarda resmen kutlanacak 
</HEADLINE>
<TEXT>

     Milli Eğitim Bakanlığı, ilköğretim ve ortaöğretim kurumlarında kutlanan belirli gün ve haftaların içine Nevruz da ekledi. 21 Mart günü Türk Dünyası ve Toplulukları Haftası kapsamında okullarda resmen kutlanması kararlaştırıldı. Bakanlık, Veremle Savaş Eğitimi Haftası'nı kapsamdan çıkarırken, bunun yerine Lösemili Çocuk Haftası'nı koydu. Günler içinden NATO ve Avrupa Günü ile Kahramanlık Günleri de kaldırıldı. Yeni ilköğretim müfredatında yer verilen öğrencilerin toplum sorunlarıyla ilgilenmelerini sağlayacak "toplum hizmeti" faaliyetlerinin sonuçları karnelerde alacak. 
     Milli Eğitim Bakanlığı'nın "İlköğretim ve Ortaöğretim Kurumları Sosyal Etkinlikler Yönetmeliği", Resmi Gazete'de yayınlanarak yürürlüğe girdi. 1983 tarihli "İlkokul, Ortaokul ve Dengi Okullar Eğitici Çalışmalar Yönetmeliği"ni kaldıran yeni yönetmeliğe göre, öğrencilerinin okulda belirli bir amaç doğrultusunda biraraya geldiği "eğitici kol"lar, "öğrenci kulüpleri" olarak değiştirildi. 
     Öğrencilerin öğrenimleri boyunca bilimsel, sosyal, kültürel, sanatsal ve sportif alanlarda okul içi ve okul dışı etkinliklerde bulunmalarını sağlamak amacıyla kurulacak kulüplerde bir veya gerek duyulması halinde birden fazla danışman öğretmen görevlendirilecek. Eğitim-öğretim dönemin başlangıcıyla kuruluş faaliyetleri başlayacak olan kulüplerin hangi alanlarda olacağı öğretmenlerin de görüşleri alınarak okul müdürlüğünce kararlaştırılacak. 
     
     FELSEFE VE DEMOKRASİ KULÜPLERİ KURULABİLECEK 
     Yönetmelik, öğrencilerin kurabilecekleri temel kulüpler 27 adet olarak belirlerken, bu kulüpler arasında felsefe ile 
     demokrasi, insan hakları ve yurttaşlık kulübü de yer alacak. 
     Öğrenciler çocuk hakları, yeşili koruma, engellileri koruma ve sivil savunma kulüplerine de kurabilecekler. Bakanlık, eski yönetmelikte "eğitici kollar" adı altındaki müsamere ve temsil kolu, kızılay, kolu, köycülük kolu, kolleksiyonculuk kollarına yeni yönetmelikteki temel kulüpler içine almadı. 
     Öğrencilerin isteklerine ve okul yönetiminin uygun görmesi halinde farklı kulüpler de kurulabilecek. 
     
     TOPLUM HİZMETİ ZORUNLU DERS OLACAK 
     Bakanlık, yeni ilköğretim müfredatında da yer verdiği "toplum hizmeti" faaliyetlerine yönetmelikte de geniş olarak yer verdi. Buna göre, "toplum hizmetleri" çalışmaları adı altında öğrenciler, yaş ve bilgi seviyesine uygun olarak her türlü toplum ve çevre sorunlarının çözümüne katkı sağlayacak. "Toplum hizmetleri" adı altında velilerin okulla işbirliğini artırmak, ihtiyaç sahibi insanlara yardımcı olmak, çevrelerindeki yaşlı ve bakıma muhtaç insanlara günlük işlerinde yardımcı olmak, kimsesiz, engelli ve sokakta yaşayan çocuklara yardımcı olacak öğrencilerin bu çalışmalarındaki başarıları karnelerine yansıyacak. 
     İlköğretim kurumlarının 1, 2 ve 3'ncü sınıflarında yılda 15 saat, 4-8'inci sınıflarında 20 saat ortaöğretim kurumlarının tüm sınıflarında 25 saat olmak üzere toplum hizmeti çalışması yürütmekle zorunlu olacak öğrencilerin çalışmalarına ilişkin sonuçlar, karnelerde düzenlenecek "Sosyal Etkinlik" bölümünde yer alacak. 
     
     NEVRUZ OKULLARDA RESMEN KUTLANACAK 
     Yönetmelikle, eski yönetmelikte 27 adet olan belirli gün ve haftaların sayısını 36'ya çıkırdı. Bakanlık, belirli gün ve haftalar kapsamında yıllardır kutlanan günlerden 17'sini yeni yönetmelikte de korurken bunlara ek olarak 19 
     adet yeni gün ve hafta ekledi. 
     Bakanlığın eklediği yeni günler arasında en dikkat çekeni 21 Mart'ta kutlanacak olan Nevruz oldu. 21 Mart günü Türk Dünyası ve Toplulukları Haftası kapsamında okullarda resmen kutlanması kararlaştırıldı. Milli Eğitim Bakanı Hüseyin Çelik'in, geçen yıl yayınladığı genelgeyle Nevruz ilk kez okullarda resmen kutlanırken yapılan yönetmelik değişikliğiyle artık her yıl kutlanacak. 
     
</TEXT>
</DOC>
