<DOC>
<DOCNO> 301360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur08.html </URL>
<DATE> 2004/12/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tarlalarına füze düşen köylüler hakim önünde... 
</HEADLINE>
<TEXT>

     Şanlıurfa'da Mart ayında tarlalarına ABD uçağından füze düşmesini yumurta ve taşla protesto ettikleri ve kamu malına zarar verdikleri gerekçesiyle 13 kişi hakkında açılan davanın ilk duruşması yapıldı. 
     Şanlıurfa Adliyesi 2. Asliye Ceza Mahkemesi'ndeki ilk duruşmaya, olaya karışan merkeze bağlı Büyük Mirdesi Köyü Muhtarı Mustafa Karakuş, Konaklı Köyü Muhtarı Ubeyd Kaya ve her iki köy sakinlerinden Mahmut Kaya, Seyid Çakmak, Hasan Aslan, Hüseyin Abdan, Ali Deniz, Hüseyin Kaya isimli 8 sanık hazır bulunurken, diğer 5 sanık katılmadı. 
     Duruşma, dosyadaki eksikliklerin giderilmesi, diğer sanıkların gelmesi, sanıkların, olay günü çekilmiş görüntülerden tespiti için 20 Nisan 2005 tarihine ertelendi. 
     Büyük Mirdesi Köyü Muhtarı Mustafa Karakuş, olayla ilgili olarak, ''Füze, bizim evlerimizin üzerine düşüp, çok sayıda insanın ölmesine neden olabilirdi. Çok şükür tarlaya düştü. Hiçbir devlet yetkilisi bu olayı kınayacak açıklamada bulunmadı. Bizler de kendi tepkimizi ortaya koymak için yumurta ve taş attık'' diye konuştu. 
     Sanıkların avukatı Şeyhmus Ülek de sanıkların demokratik bir şekilde haklarını aradığını belirtti. Ülek, ''Olayla ilgili olarak sanıkların haklarını sonuna kadar aracağız. Sanıklar bilinçli olarak bu olayı yapmadılar. Olay günü bazı vatandaşlar galeyana gelmişlerdir'' dedi. 
     
     OLAY 
     Şanlıurfa'nın merkeze bağlı Büyük Mirdesi Köyü'ndeki tarlaya füze düşmesi üzerine 29 Mart 2003 tarihinde füze parçalarını toplamak için Adana İncirlik Hava Üssü'nden gelen ABD'li yetkililer, köy sakinleri tarafından yumurtalı ve taşlı protestoyla karşılaşmışlardı. Protesto sırasında füze parçalarının ve ABD'li yetkililerin bazılarının zarar görmesi nedeniyle, Şanlıurfa Cumhuriyet Savcılığı'nca 13 kişi hakkında ''kamu malına zarar vermek'' suçuyla dava açılmıştı. 
     
</TEXT>
</DOC>
