<DOC>
<DOCNO> 328024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yasam/axyas02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzsüz hırsız 
</HEADLINE>
<TEXT>


Viski keyfi yapmak isteyen hırsız, Etiler'de bir villaya girdi. Mutfaktan viski ve gravyer peyniri alıp oturma odasına geçen hırsız, ev sahibiyle karşılaşınca kaçtı 

OSMAN KARA İstanbul 

İstanbul Etiler'de girdiği evde viski keyfi yapmak isteyen hırsız, bir anda ev sahibini karşısında bulunca panikleyerek kaçtı. 
Etiler Çamlık Mevkii Villa Genç Sitesi'nde oturan Frank - Sevin Dimitt çiftinin evine dün öğle saatlerinde hırsız girdi. 

Ev sahibi şaşırdı 
Evin mutfağından viski ve gravyer peynirini alan hırsız, daha sonra oturma odasına geçti. İçeriden gelen görültüler üzerine üst kattan aşağı inen Frank Dimitt, hırsızı karşısında görünce şaşkınlığa uğradı. 
Kendisine silah çeken hırsızın bir anlık dalgınlığından faydalanarak üzerine atlayan Dimitt, boğuşmaya başladı. 
İlk defa böyle bir durumla karşılaştığını belirten Frank Dimitt, "Silahı üzerime doğrultunca şok oldum. Öleceğimi hissettim. ilk anda beni öldüreceğini düşündüm. O yüzden üzerine atlayarak boğuştum. Evde paralarım ve pasaportum vardı. Amacının ne olduğunu bilmiyorum" dedi. 
Üst kattaki Sevin Dimitt'in "Hırsız var" diye bağırması üzerine panikleyen hırsız, evden kaçtı. 

'Hiçbir şey çalmadı' 
Yaşadıkları nedeniyle halen şokta olduğunu söyleyen Sevin Dimitt ise, "Hiçbir şey çalmaması çok garip. Çoğu zaman evde yalnız kalıyorum. Bence buraları bilen bir insandı. Çünkü evdeki tadilat sırasında eve 10 - 15 kişi girip çıktı" diye konuştu. 




</TEXT>
</DOC>
