<DOC>
<DOCNO> 311683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko41.html </URL>
<DATE> 2005/02/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İrancell'le ilgili taslak çalışmaları tamam... 
</HEADLINE>
<TEXT>

     İran'da, Turkcell'in de hissesinin bulunduğu İrancell anlaşmasıyla ilgili yasa taslağı üzerindeki çalışmalar tamamlandı. 
     İran Öğrenci Haber Ajansı'nın İSNA haberine göre, İrancell anlaşmasını ele alan meclis ortak komisyonu, anlaşmayla ilgili yasa taslağına son şeklini verdi. Komisyon, taslağın mecliste görüşülmesini kararlaştırdı. 
     Meclis İletişim ve Telekomünikasyon Komisyonu Başkanı Ramazanali Sadıkzade Şeihan, Turkcell'in, komisyonda kararlaştırılan hisse oranını kabul etmesinin şirketin yararına olacağını savunarak, ''Hisseleri New York borsasında işlem gören Turkcell şirketinin, İran piyasasını elinde tutması ve bu projeyi sürdürmesi kendi yararına olacaktır'' dedi. 
     Şeihan, Türk şirketinin, meclis ortak komisyonunda kabul edilen ve meclis tarafından muhtemelen onaylanacak yasayı kabul etmemesi durumunda, konunun uluslararası tahkime gideceğini ve İran yasalarına göre hareket edileceğini kaydetti. 
     Şeihan, ortak komisyona, Bütçe ve Planlama Komisyonu, Ulusal Güvenlik Komisyonu ile Ekonomik ve Sanayi Komisyonu'nun üye olduğu göz önüne alınırsa yasa taslağının meclis tarafından onaylanacağını tahmin ettiğini de belirtti. 
     Bu arada edinilen bilgiye göre, İrancell anlaşmasıyla ilgili yasa taslağının 13 Şubat Pazar günü mecliste görüşülmesi bekleniyor. 
     Meclis ortak komisyonu, İran GSM pazarında ikinci operatör ile ilgili açılan ihaleyi kazanan İrancell adlı konsorsiyumdaki Turkcell'in hisse oranını düşürerek, Türk şirketinin hisse oranını yüzde 49, yerel şirketlerin hisse oranını ise yüzde 51 olarak kabul etmişti. 
     
     MECLİS BAŞKANI HADDADADİL 
     Bu arada İran basınında çıkan haberlere göre, Meclis Başkanı Gulamali Haddadadil, İrancell anlaşması konusunda meclisin gösterdiği hassasiyetin siyasi gerekçelerden değil, milletvekillerinin kaygılarından kaynaklandığını söyledi. 
     Milletvekillerinin kararının, İran'ın çıkarlarını koruma sorumluluğunun işareti olduğunu ifade eden Haddadadil, ''Meclisin önemli anlaşmalar konusunda duyarlı davranması açık hakkıdır. Her zaman bu anlaşma konusunda meclis ve hükümet arasında siyasi gerginlik çıkmasını önlemeye çalıştım'' dedi. 
     Haddadadil, ''İrancell projesindeki yabancı ortak meclis tarafından onaylanacak anlaşmayı kabul etmezse bu bizi yerli olanaklarımızdan yararlanmaya iteceği için daha iyi olacaktır. Ayrıca bu projeye başka yabancı şirketlerin dahil edilmesi alternatifimiz de mevcuttur. İrancell anlaşmasının iptal olması olasılığını da düşük görüyorum'' diye konuştu. 
     Haddadadil, meclisin Enformasyon Teknolojisi ve Telekomünikasyon Bakanlığı ile işbirliği içinde teknik, ekonomik ve güvenlik gerekçelerini göz önüne alarak, ülkenin yararına olacak kararı onaylayacağını söyledi. 
     
</TEXT>
</DOC>
