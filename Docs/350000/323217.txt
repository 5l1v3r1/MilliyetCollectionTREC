<DOC>
<DOCNO> 323217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo15.html </URL>
<DATE> 2005/03/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kıran Federasyonun maçları gün olarak eşit dağıtacağını biliyorduk 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, Futbol Federasyonu'nun Galatasaray, Fenerbahçe ve Beşiktaş'ın maçlarını eşit dağıtacağını bildiklerini söyledi. 
     Türkiye Milli Olimpiyat Komitesi'nin TMOK Olağan Genel Kurulu'nda oy kullanmak üzere Ataköy Olimpiyatevi'ne gelen ve burada basın mensuplarının sorularını yanıtlayan Kıran, Beşiktaş ve Fenerbahçe'nin daha önce Avrupa kupalarında oynamalarından dolayı cuma günleri maç yapma şanslarının olmadığını vurgulayarak, şunları söyledi 
     ''Beşiktaş ve Fenerbahçe, Avrupa'da çarşamba ve perşembe günleri oynuyorlardı. Bu nedenle cuma günü ligde maç yapma şansları yoktu. Şimdi iki takım da Avrupa kupalarından elendi. Federasyonun maçlarımızı gün olarak eşit dağıtacağını biliyorduk. Baktığımızda maçlarımız cumartesi ve pazar'a dağıtılmış.'' Turgay Kıran, kulübün 100. yılı etkinlikleri konusunda yaklaşık 400 gün çalışacaklarını ifade etti. 
     Kıran, TMOK'da yapılan genel kurulla ilgili olarak ise ''TMOK Türkiye'de önemli bir kurum. Onları desteklemek için buradayız. Ayrıca İstanbul'da olimpiyat oyunları düzenlenmeli'' diyerek sözlerini tamamladı. 
     
</TEXT>
</DOC>
