<DOC>
<DOCNO> 342465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/guclu.html </URL>
<DATE> 2005/05/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sosyal Sorumluluk Karnesi 
</HEADLINE>
<TEXT>


Başta Finansbank olmak üzere pek çok şirketin sahibi olan FİBA Holding'in patronu Hüsnü Özyeğin, dün düzenlediği basın toplantısında ilginç bir çağrıda bulundu. Bütün kurum ve kuruluşlarla birlikte, şirket ve sivil toplum örgütlerine, toplumsal sorumluluklarını ne kadar yerine getirip getirmediklerini gösteren bir karne verilmesini istedi. Kim toplum için, çocuklarımız için, eğitim için, ülke için ne yapıyor ortaya çıksın dedi. 
Yerinde bir çağrı. Biz de bu çağrıyı canı gönülden destekliyoruz. Kim ne yapıyor ortaya konsun ki yapanla, yapmayan belli olsun. Ama sanki daha da önemli olan, bu işin şovmenliğini yapanların gerçek yüzlerinin ortaya çıkması 
Bu konuda en fazla reklamı, ellerini taşın altına en çok koyanlar değil, tam aksine bu işin rantını yiyenler, yani en hayırsever gibi görünenler yapıyor. Oysa en az katkıda bulananlar hep onlar. Hüsnü Özyeğin ismini belki de ekonomi sayfalarının dışında hiç görmediniz, hiç duymadınız. Ama son 15 yılda eğitime yaptığı katkı, önümüzdeki bir yıl içinde yapacaklarını da eklediğimizde 50 milyon doları buluyor. 
Az para değil. Bu parayla kendi adına çok büyük bir üniversite kurabilirdi. Ama o AÇEV'le anne ve çocuklara, Finans Vakfı ile üniversite öğrencilerin burs desteği sağladı. Bugüne kadar hiç öne çıkmadı. Eşi Ayşe Özyeğin'i de çok ortalarda görmedik. Ama yaptıkları işi hep ciddiye aldılar. 
Sanki şimdi onlar da yaptıkları bilinsin istiyorlar. Finans Vakfı'nın adının Hüsnü Özyeğin Vakfı olarak değiştirilmesi de bu yüzden. Bugün Şanlıurfa'da, iki kız öğrenci yurdunun temelini atıyorlar. Arkasından daha pek çok öğrenci yurdu ve okulun temeli atılacak. Kısa sürede çok yol almak istiyorlar. Çünkü bu konuda hiç zaman kaybedilmemesi gerektiğine inanıyorlar... Hüsnü Bey, bu arada, illerin sanayi ve ticaret odalarına da adeta hodri meydan dedi. Gelin bir okul siz yapın, karşısına bir tane de biz yapalım çağrısında bulundu. Bu çağrı ile tüm illerin ticaret ve sanayi odaları, ciddi bir sınavdan geçecek. Bakalım ne kadarı başarılı olacak .. 
Özyeğin'in altını çizdiği bir başka ilginç nokta ise, birkaç milyar dolar ile Türkiye'nin ilköğretim sorununun kökten çözülebileceğine ilişkindi. Ben de bir soru yönelttim. Ama muhatabı o değildi. Zaten cevabı da gelmedi. Sorum şuydu Batık bankalara 60 milyar dolar gömen, her yıl ithalata 100 milyar doların üzerinde para harcayan bir ülke, nasıl oluyor da eğitime birkaç milyar dolar ayırıp da bu sorunları çözemiyor .. 
Genç Bakış'ı geçen hafta gecenin köründe Bağcılar'da gerçekleştirdik. Niye Bağcılar Çünkü onlar da Türkiye'de bir ilk imza atıyorlar. Belediye Başkanı, kaymakamı, İlçe Milli Eğitim müdürü, müftüsü, Halk Eğitim müdürü, diğer kamu kurumları ve sivil toplum örgütleri, hep birlikte çok iddialı bir kampanya başlattılar. Sloganları şu Yıl sonuna kadar Bağcılar'da okuma yazma bilmeyen tek kişi kalmayacak. Bağcılar ki, 800 bine yaklaşan nüfusuyla hem İstanbul'un hem de Türkiye'nin en büyük ilçelerinden biri. Çok yeni bir kent ve nüfusunun tamamı Türkiye'nin en yoksul kentlerinden göçle gelenlerden oluşuyor. Okuma yazma bilmeyenlerin sayısı en az 50 bin. Bir çırpıda bu kadar insana okuma yazma öğretmek kolay değil ama onlar iddialılar. Bugüne kadar kat ettikleri mesafe ve heyecanları, bunu başarabileceklerini gösteriyor. Bağcılar eğer bu mucizeyi gerçekleştirirse, ki gerçekleştireceklerine yürekten inanıyorum, o zaman bu model tüm Türkiye'ye örnek olarak sunulmalı ve aynı mucizeyi diğer kentlerin de gerçekleştirmeleri istenmelidir. 
Yasaysa aynı yasa, kaynaksa aynı kaynak. Neden diğerleri değil de Bağcılar Bu konuda, yöneteniyle, halkıyla ve sivil toplum örgütleriyle Bağcılar, hükümetten de, diğer kentlerden de çok ileride. 
Özetin özeti Türkiye bir vicdan sınavından geçiyor. Hem de herkesin gözü önünde. Şovmenlerle gerçek hayırseverlerin ayırt edileceği günler hiç uzak değil... 



</TEXT>
</DOC>
