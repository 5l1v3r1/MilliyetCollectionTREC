<DOC>
<DOCNO> 311165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonyas15.html </URL>
<DATE> 2005/01/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Besle komşunun köpeğini, hayatını kurtarsın 
</HEADLINE>
<TEXT>

     Komşusunun köpeğini ara sıra besleyen bir Hırvat, kurtarma görevlilerini uyaran dört ayaklı dostu sayesinde çığdan kurtuldu. 
     Daha önce dağda kurtarma eğitimi almamış olan 8 aylık Labrador cinsi Misko adlı köpek, Hırvat basınının kahramanı oldu. 
     Basındaki haberlere göre, genelde pek havlamayan Misko, sahibi Mato Basiç'i evden çıkıp, Stjepan Peserlin'in kar altında hareketsiz yatan bedeninin bulunduğu tepeciğe gitmeye ikna edinceye kadar hiç susmadı. 
     Köpeğin sahibi Basiç, olayı, ''Misko pek ender havlar, ama o akşamüstü hiç durmadan havladı. Yola kadar koşup, evin kapısına geri geliyordu. Onu takip etmeyi kabul edene kadar da hiç durmadı'' şeklinde anlattı. 
     Donmak üzereyken bulunan ve hastaneye kaldırılan Stjepan Peserlin'in hayati tehlikesi bulunmadığı belirtildi. 
     
</TEXT>
</DOC>
