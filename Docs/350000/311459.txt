<DOC>
<DOCNO> 311459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur35.html </URL>
<DATE> 2005/02/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta kaçırılan operatörden haber yok 
</HEADLINE>
<TEXT>

     Irak'ta, 13 Ocak'ta direnişçiler tarafından kaçırılan iş makinesi operatörü Abdulkadir Tanrıkulu'unun ailesi, endişe içinde haber bekliyor. 
     Emine Tanrıkulu, firma yetkililerinin, eşinin fidye için kaçırıldığı bilgisini verdiklerini belirterek, ''Bizlere sahip çıkılmasını bekliyoruz'' dedi. 
     Trabzon'un Arıklı İlçesi'nden 5 çocuğuyla eşinin ve kendi ailesinin yaşadığı Adana'nın Ceyhan İlçesi'ne gelen Emine Tanrıkulu 46 , AA muhabirine yaptığı açıklamada, eşi Abdulkadir Tanrıkulu'nun 48 yaklaşık 3 ay önce merkezi İstanbul'da bulunan Doğuş İnşaat Şirketi'nce Irak'a gönderildiğini söyledi. 
     Tanrıkulu, 13 Ocak'ta kaçırılan eşinden haber alamadıklarını belirterek, ''Şirket yetkilileri, telefonla görüştüğümde eşimin fidye için kaçırıldığını söylediler. Ancak, yeterli bilgi alamıyorum. Endişe içinde bekliyoruz. 5 çocuğumla günümüz ağlamakla geçiyor'' diye konuştu. 
     Emine Tanrıkulu, hükümet yetkililerinden yardım isteyerek, ''Eşimin durumunun ne olduğunu bilmiyoruz. Sağ mı, ölü mü hiçbir açıklama yok. Bizlere sahip çıkılmasını bekliyoruz'' dedi. 
     Tahir Tanrıkulu da kardeşinin akıbetini öğrenmek ve sağ olarak görmek istediklerini ifade ederek, hükümet yetkililerinden Irak'taki yetkililerle görüşerek duruma açıklık kazandırmalarını beklediklerini kaydetti. 
     
</TEXT>
</DOC>
