<DOC>
<DOCNO> 333860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/guncel/gun02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İpin ucu yakalandı 
</HEADLINE>
<TEXT>


CHP lideri Deniz Baykal, "Telefon görüşmelerinde Genel Başkan Yardımcısı'nın adı geçiyor. İpin ucunu çekerek yürümek lazım" dedi 

TÜRKER KARAPINAR, EZELHAN ÜSTÜNKAYA ANKARA 

Ankara Cumhuriyet Başsavcılığı, Enerji ve Tabii Kaynaklar Bakanlığı ihalelerine yönelik iddianamede suçlanan 2 milletvekilinden birisi olan AKP Genel Sekreteri İdris Naim Şahin hakkında, "dokunulmazlığın kaldırılması" için fezleke düzenlemeye gerek görmedi. CHP, "AKP, Şahin'in dosyasını, Genel Sekreter olması nedeniyle hasır altı etmeye çalışıyor, bu nasıl iş" diye tepki gösterdi. 
Ankara Cumhuriyet Başsavcı Vekili Hamza Keleş, Ağrı Milletvekili Cemal Kaya'nın dokunulmazlığının kaldırılması yönünde fezleke hazırladı. Kaya hakkında, "Çıkar Amaçlı Suç Örgütleriyle Mücadele Kanunu'na muhalefet ve ihaleye fesat karıştırmak" suçlarından yargılama talep eden Keleş, fezlekeyi Adalet Bakanlığı'na iletti. 

Şahin kurtuldu 
Keleş, İstanbul Milletvekili Şahin hakkında fezlekeye gerek görmedi. Gerekçesinin, "suçlamaya dayanak olacak süreklilik arz eden bir eyleminin bulunmaması ve telefon görüşmelerinin suç isnat etmeyi gerektirecek düzenlilikte görülmemesi" olduğu öğrenildi. Şahin, Batman Milletvekili Nezir Nasıroğlu'nun kuzeni Muzaffer Nasıroğlu'nun şirketi Fernas'ın aldığı Ağrı Doğubeyazıt-Erzurum Boru hattı ihalesinin yapımına ilişkin yolsuzluk iddiaları dosyasının adliyeye intikal ettirilmemesi konusunda bakanlık Teftiş Kurulu Başkanı Cevdet Malkoç'a baskı yapmakla suçlanıyordu. 
CHP Genel Başkanı Deniz Baykal, şunları söyledi 
"AKP'nin kadrolaşması ile yolsuzluk bağlantıları yakalandı. Telefon görüşmelerinde Genel Başkan Yardımcısı'nın adı geçiyor. İpin ucu yakalandı. İpin ucunu çekerek yürümek lazım." 
Dokunulmazlıkların kaldırılmasını isteyen Baykal, "Bakan yerinde oturuyor. Hilmi Güler istifa etmeli ya da derhal görevinden alınmalı" dedi. 

Fezleke yine rafa mı 

Cemal Kaya'nın fezlekesi, Başbakanlık'a, oradan Meclis'e gelecek. TBMM Başkanlığı fezlekeyi Anayasa-Adalet Karma Komisyonu'na gönderecek. Hazırlık komisyonu delilleri inceleyecek, Kaya'nın savunmasını alacak ve kararını üst komisyona sunacak. Genel kurula inecek karar dokunulmazlığın kaldırılması yolundaysa oylanacak. Bu prosedür, bütün dosyalarda "yargılamanın dönem sonuna bırakılması" şeklinde sonuçlandı. 

Kaya'dan yanıt geldi 

Kaya, hakkındaki suçlamalara yanıt verdi. İddianamede, eşi üzerine kayıtlı Aram şirketine EÜAŞ'tan ihale alma girişiminde bulunmakla suçlanan Kaya'nın avukatları aracılığıyla yaptığı açıklamada şöyle denildi "Müvekkilimizin şirketle irtibatı bulunmamaktadır. Eşi de şirketten ayrılmıştır. Kargamış, Özlüce ve Urfa ihaleleri, müvekkilimizin ailesinin şirketten ayrıldığı tarihten sonra yapılmıştır. Kaldı ki, adı geçen şirket ihaleleri kazanmamıştır." 


</TEXT>
</DOC>
