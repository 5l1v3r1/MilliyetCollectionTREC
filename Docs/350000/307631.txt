<DOC>
<DOCNO> 307631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas17.html </URL>
<DATE> 2005/01/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Angelina Jolie "Brad Pitt'in yuvasını ben yıkmadım" 
</HEADLINE>
<TEXT>

     Oscarlı ünlü aktris Angelina Jolie, Brad Pitt ile Jennifer Aniston evliliğini kendisinin bitirmediğini ve asla ''yuva yıkan kadın'' olmak istemediğini söyledi. 
     Internetteki ''imdb'' sitesinin haberine göre, Brad Pitt ile ''Mr and Mrs Smith'' filminde rol alan Jolie, rol arkadaşıyla sadece dost olduklarını belirtti. 
     Filmin çekimlerinden kısa bir süre sonra ayrılan Pitt ve Aniston'ın boşanma kararında rolü olmadığını dile getiren 29 yaşındaki Jolie, film setinde Brad Pitt ile çok samimi olduklarını, ancak bu arkadaşlığın aşka dönüşmediğini belirtti. 
     Bu evliliğin kendisi yüzünden değil çiftin yaşamında bir çocuk bulunmadığı için bittiğine inandığını da ifade eden güzel yıldız, ''Beni yuva yıkan kadın gibi gösterdiler. Brad'e tek katkım onun bu kötü günlerinde ağlayacak bir omuz sağlamam'' dedi. 
     Dünyanın yarısının bu yuvayı kendisinin yıktığına inandığını kaydeden Angelina Jolie, ''Sadece Brad'in acılı günlerini atlatmasına yardımcı oluyorum. Uzun zamandır baba olmak istiyor ve bu arzusu gerçekleşmediği için de bunalımda'' açıklamasında bulundu. 
     
</TEXT>
</DOC>
