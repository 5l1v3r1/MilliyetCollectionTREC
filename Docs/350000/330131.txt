<DOC>
<DOCNO> 330131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy04.html </URL>
<DATE> 2005/04/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erkek üniversite öğrencileri, AB'ye kızlardan daha sıcak bakıyor 
</HEADLINE>
<TEXT>

     İstanbul'daki kamu ve özel üniversitelerin son sınıf öğrencileri arasında yapılan ankette, Türkiye'nin AB üyeliğini destekleyenler arasında erkeklerin oranı yüzde 62, kızların oranı ise yüzde 38 çıktı. 
     Kültür Üniversitesi Öğretim Üyesi Prof. Dr. Şermin Tekinalp'in, bir grup öğrenciyle birlikte, İstanbul'daki üniversite öğrencileri arasında yaptığı ''Geleceğin Yöneticileri Eğitimli Gençler Türkiye-AB İlişkilerini Nasıl Değerlendiriyor '' anketinin sonuçları açıklandı. 
     Özellikle hukuk, uluslararası ilişkiler ve kamu yönetimi bölümlerinden seçilen son sınıf öğrencilerine, Türkiye-AB ilişkileri bağlamında eğilimlerini ölçmek amacıyla hazırlanan soruların yöneltildiği anketin, Türkiye'nin AB'ye tam üyelik için müzakere tarihini aldığı 17 Aralık 2004 tarihinden sonra uygulandığı belirtildi. 
     Ankette, öğrencilerin yüzde 69'u Türkiye'nin AB üyeliğini desteklediğini belirtirken, Türkiye'nin AB'ye kabul edilmesinde ''stratejik konumu'' en önemli neden olarak görenlerin oranı yüzde 48, bunu ''genç nüfus''a bağlayanlar yüzde 18 ve ''büyük pazar oluşu''nu gerekçe gösterenlerin oranı da yüzde 15 çıktı. 
     ''Türkiye AB'ye tam üye olursa en çok gerçekleşmesi istenenler'' arasında da ''sosyal, siyasal ve kültürel hakların gelişmesi'', yüzde 21 ile ilk sırayı aldı. 
     Öğrencilerin yüzde 16.5'i ''ekonomik yardım'', yüzde 16'sı ''serbest dolaşım'', yüzde 10'u ''Avrupa'da eğitim olanağı'', yüzde 8'i ''Avrupa'da iş bulma ve kurma olanağı'' yönündeki isteğini dile getirdi. 
     
     KÜRESEL BARIŞA KATKI 

     Ankete göre, ''Türkiye AB kriterlerine uymaya hazır değil'' diyen öğrencilerin oranı yüzde 40, ''Türkiye AB kriterlerine uymaya hazır'' diyenler de yüzde 35 civarındayken, öğrencilerin yüzde 46'ya yakını Türkiye'nin AB üyeliğinin küresel barışa katkı yapacağına inanıyor. 
     Hükümetin AB müzakere sürecindeki etkinliğini iyi bulanların oranı yüzde 57 çıkan ankette, ''Türkiye'nin AB'ye girmesini zorlaştırabilecek en büyük engeller'' arasında da ''Müslüman Oluşu yüzde 30 , Kıbrıs sorunu yüzde 18 , eğitim ve kültür farkı yüzde 11 , nüfus yüzde 11 , ekonomik durum yüzde 9 ile insan hakları ve demokrasi uygulamaları yüzde 8 '' sayıldı. 
     
     AVRUPA'DAKİ İMAJIN NEDENLERİ 

     Avrupa'da Türkiye ile ilgili olumsuz imaj yaratan etkenler arasında yüzde 38 ile Ermeni ve Rum lobileri en başta belirtilirken, öğrencilerin yüzde 12'si Avrupa medyası ve yüzde 10'u Avrupalı politikacıları, yine yüzde 10'u da Avrupa'daki Türkler'i neden olarak gösterdi. 
     Ankette ayrıca, öğrenciler arasında, AB'nin Türkiye'deki Müslüman yapıyı etkilemeyeceğini düşünenlerin oranı yüzde 46, 17 Aralık'ta çıkan sonuçla ilgili yönetimin tutumunu ''iyimser'' bulanların oranı yüzde 47, ''aşırı iyimser'' diyenlerin oranı yüzde 17 ve ''gerçekçi değil'' diyenlerin oranı da yüzde 9 civarında çıktı. 
     Öğrencilerin yüzde 55'e yakını ''AB, Kıbrıs koşulunu Türkiye'yi oyalamak ve Türkiye'nin üyeliğini engellemek için koyuyor'' görüşünü dile getirirken, yaklaşık yüzde 50'si de ''AB üyeliği gerçekleşmezse, Türkiye bağımsız kalmalıdır'' görüşünü savundu. 
     ''AB sözcü ve yöneticilerinin Türkiye ile ilgili söylemlerinde samimi değil'' diyenlerin oranı 48, ''AB kültürlere ve azınlık haklarına saygılı değil'' diyenlerin oranı yüzde 47 çıkan ankette, AB ile ilgili bilgiye ulaşmak için en sık kullanılan kaynağın ''basın'' olduğunun belirtildiği görüldü. 
     
     TUTUMLARIN KARŞILAŞTIRILMASI 

     Kız ve erkek öğrencilerin sorulara verdikleri yanıtların, hazırlanan çapraz tablolarda en yüksek yanıt sayısı ve bu sayının diğer cinsiyete göre oranının göz önüne alınarak karşılaştırıldığı belirtilen ankette, şu değerlendirme yapıldı 
     ''Kız ve erkek öğrencilerin çapraz tablo değerlendirmesinden çıkan sonuçlar incelendi ve erkeklerin AB ile Türkiye'nin AB ilişkileri konusunda kızlara kıyasla daha iyimser ve liberal bir görüş sergiledikleri görüldü. Erkek öğrenciler yüzde 62 , kızlara kıyasla yüzde 38 AB üyeliğini daha fazla destekliyor. 
     Erkek öğrenciler yüzde 55.6 , kızlara kıyasla yüzde 41 AB üyeliğinin küresel barışa katkı yapacağına daha fazla inanıyor. Erkek öğrenciler yüzde 56.7 , AB'nin ulusal egemenliğe zarar vermeyeceğine kızlardan yüzde 43.3 daha fazla inanıyor.'' Ankette ayrıca, erkeklerin yaklaşık yüzde 74'ünün, kız öğrencilerin de yüzde 26'sının ''AB üyeliği gerçekleşmezse, Türkiye'nin daha fazla İslam alemiyle işbirliği yapması''nı istediği kaydedildi. 
     
</TEXT>
</DOC>
