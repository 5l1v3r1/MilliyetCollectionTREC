<DOC>
<DOCNO> 320250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/yazar/cemal.html </URL>
<DATE> 2005/03/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AKP, yolsuzluk, etik... 
</HEADLINE>
<TEXT>


Siyasette etik, ahlak... Malum, bu konuda bizim eksiğimiz gediğimiz çok fazla. Yazılı, yazısız kurallarımız yok gibi. Kamuoyu ağırlığı da yaratamıyoruz. Siyasette etik deyince, ne yazık ki daha çok orman kanunları damgasını basıyor bizde. 
Ama bakın Fransa'da öyle değil. Daha geçen hafta Cumhurbaşkanı Chirac'ın gözdelerinden Maliye Bakanı Gaymard görevinden istifa etmek zorunda kaldı. Ahlak ve kamuoyu ağır bastığı için siyaset meydanından kaydı gitti. 
Neden mi 
Üç ay önce bakanlık koltuğuna oturduğu zaman Paris'in mutena bir semtinde 600 metrekarelik bir apartman dairesi tutuyor. Aylık kirası 18 bin 470 dolar olan lüks bir daire... Kirayı da kendi cebinden ödemiyor. 
Devlet ödüyor. 
Yani 18 bin dolar her ay Fransız vatandaşının ödediği vergilerden çıkıyor. Kıyamet de buradan kopuyor. 
Haber basında patlayınca Fransa'da kamuoyu ayaklandı. Maliye Bakanı önce direnmek istediyse de, bir hafta içinde görevini bırakmak zorunda kaldı. 
Aslında istifayı gerektirecek herhangi bir yazılı kural da yoktu. Ama ülkede geçerli siyasal etik anlayışı ve kamuoyu baskısı vardı, yazılı kurallardan daha etkili olabilen... 
İşte bizde olmayan bunlar. 
Demokrasinin bir hayat tarzı olarak yaşanabilmesinde büyük önem taşıyan siyasal etik ve kamuoyu bizde öteden beri yeterli değildir. 
Ülkemizde siyasal etik alanında yazılı çerçeve de yok gibidir. Nitekim, bu açıdan AKP hükümeti Avrupa Birliği tarafından eleştiriliyor. 
6 Ekim 2004 tarihli Türkiye İlerleme Raporu'nda, siyasetçileri ilgilendiren bir etik yasa çıkarılmamış olması, AKP hükümetinin yolsuzlukla mücadele konusundaki duyarlığını gölgeleyen bir eksiklik diye niteleniyor. Yasal düzenleme ve milletvekilleri için bir etik kurul isteniyor. 
Ayrıca, bu konunun önümüzdeki ay Türkiye'yle ilgili olarak çıkacak olan AB Katılım Ortaklığı belgesinde yer alması bekleniyor. 
Önemli bir nokta. 
AKP eğer yolsuzlukla mücadeleyi gerçekten ciddiye alıyorsa, ya da bu bakımdan duyarlığını göstermek istiyorsa, sadece laf yetmez bunun için. 
Somut adımlar atması lazım. 
Enerji yolsuzluğu dosyası bu açıdan bir test niteliği taşıyor. Burada bir ilk yaşanıyor çünkü. İlk defa AKP hükümetinin kendi atamış olduğu bürokratlar, yani kendi bürokratları yolsuzluğa bulaşmış durumda... 
Siyasal etik açısından bir başka önemli nokta var. Bu da yine 'Enerji yolsuzluğu'na adı karışmış olan bir AKP milletvekili ile ilgili. Bu milletvekili bir süre önce CHP'den AKP'ye geçmişti. 
AKP yönetiminin CHP'den kendi saflarına dahil ettiği bu milletvekilinin adı enerji yolsuzluğu dosyasında yer alıyor. Anlaşılan, kendi şirketi için halen tutuklu bulunan bazı bürokratlar aracılığıyla Enerji Bakanlığı'ndan ihale isteyerek yolsuzluk dosyasına karışmış... 
İster istemez akla geliyor 
Milletvekilleri için bir etik yasası çıkmış olsaydı, belki böyle bir durum engellenebilirdi. 
TBMM üyesi olanların hangi koşullarda ticaret yapacakları ya da yapamayacakları, malvarlıklarını kayyuma nasıl devredip devretmeyecekleri, ne kadar hediye alıp alamayacakları hiç olmazsa yazılı kurallara bağlanırdı. 
Böylece, zamanla bir caydırıcılık uç vermeye başlardı. Kamuoyunda bir ağırlık yaratılması açısından bir ilk adım atılmış olurdu. 
Olmadı. 
Bu adımları atmadı AKP... 
Yolsuzluklar konusundaki hassasiyetini göstermek istiyorsa, başka çaresi yok, laf değil çözüm üretmesi lazım AKP'nin. Siyasiler için bir etik yasası çıkarmak ve milletvekili dokunulmazlığı konusuna bir an önce dokunmak zorunda olduğunu bilmeli AKP... 



</TEXT>
</DOC>
