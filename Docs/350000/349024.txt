<DOC>
<DOCNO> 349024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/siyaset/siy01.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuzu kuzu' krizi 
</HEADLINE>
<TEXT>


Başbakan'ın, "Kıbrıs'ta mevcut politika sürseydi bir yere kadar dayanır, sonra kuzu kuzu çıkardık" açıklamasına tepki yağdı 

SALİHA ÇOLAK Ankara 


Başbakan Recep Tayyip Erdoğan'ın, Türkiye'nin Kıbrıs'taki konumunu Lübnan'ı işgal eden Suriye'ye benzeten sözleri, büyük tepki aldı. 
Erdoğan'ın önceki akşam düzenlenen Siirtliler gecesinde yaptığı konuşmaya yöneltilen eleştiriler şöyle 
DYP Genel Başkanı Mehmet Ağar Bu meseleyi Suriye ve Lübnan'a benzetmek mümkün değil. 
Bilgisizlikten yapılmışsa, Başbakan açısından kabul edilemez bir durumdur. Ama kavrayamama gibi bir durum varsa, o takdirde bu hükümetin milli davaları kavrayamama gibi bir zaafı olduğunu kabul etmemiz gerekir. 
Böyle bir analiz kabul edilemez. Türkiye'nin oradaki varlığı uluslararası hukukun kendisine tanıdığı haklardan kaynaklanmaktadır. 
Türkiye'nin 'asker çek' talebine altyapı mı hazırlanmaktadır, bunu merak ediyoruz. Türkiye, bu hükümete, başbakanın bu zafiyetine rağmen haklarını her şekilde koruyacak güçtedir. 
ANAP Genel Başkanı Erkan Mumcu Başbakan'ın vizyonu Türkiye'yi temsil etmeye yetmiyor. Hıyanet demeye dilim varmıyor ama çok büyük gaflettir. 

'Bilgisizlik' 
Türkiye'yi işgalci güçle aynı yere koyan Başbakan, bunu düzeltmek için gereğini yapsın. Türk milletinden kuzu kuzu özür dilemelidir. Dış politikadaki bütün beyanları Türkiye'ye mevzi kaybettiriyor... 
CHP Hatay Milletvekili İnal Batu Bir ülkenin başbakanı nasıl olur da kendi ülkesinin tezlerine bu kadar zarar verir. 
Herhalde ağzından çıkanı kulağı duymuyor... Nasıl Türkiye'ye işgalci benzetmesi yapar... Tamamen bilgisizlikten kaynaklanan görüşler. 
DYP Genel Başkan Yardımcısı Nüzhet Kandemir Cehaletin tezahürü. Türkiye'nin orada bulunması, 1960 sözleşmelerinden ortaya çıkan hukuki bir hakkın kullanılmasıdır. 
Bunu en iyi bilmesi gereken kişi de tabii ki Başbakan ve hükümet üyeleridir... Bilgisizlikten değil, hatır için, böyle bir açıklama yapmışsa millet bunu affetmez. 

Erdoğan ne demişti 

Erdoğan, önceki gece katıldığı Siirt Tanıtma Vakfı gecesinde şunları söylemişti "Kıbrıs'la ilgili mevcut politikaları sürdürmüş olsaydık, durumumuz aynen Lübnan ile Suriye arasındaki duruma benzerdi. Ve birileri gelir dayatır, 'Kıbrıs'tan çıkın' derdi. Bir yere kadar dayanır, ondan sonra kuzu kuzu çıkardık. Peki Türkiye ne yaptı Masada durdu. 
ABD Kongresi heyeti üyeleri KKTC'yi ziyaret ettiler. Tanımadığınız yere gitmezsiniz." 


</TEXT>
</DOC>
