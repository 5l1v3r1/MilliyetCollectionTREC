<DOC>
<DOCNO> 341431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/yture.html </URL>
<DATE> 2005/05/11/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Mağluptur bu yolda galip 
</HEADLINE>
<TEXT>



Fenerbahçe, Lloreda ve Faruk gibi iki önemli oyuncusu kadro dışı bırakılan Karşıyaka'yı "küçümseyerek" sahaya çıkmış olsa gerek, ilk çeyrekte sadece atmayı düşündü, savunmayı "es" geçti. Sarı-Lacivertliler, özellikle pota altı savunmasında gedik verince Karşıyaka, Holman ve Onur'la bu bölgeden daha ilk on dakikada 15 sayı çıkardı. Fenerbahçe, sezon başından beri aşırı zaafı olan bu bölgeden çok sayı yediği gibi, hücumda da aynı bölgeden sayı sıkıntısı yaşadı, yine dış atışları zorladı. Onur'un bir devrede 7'si hücum 10 ribaundu, genel ribaundlarda İzmir takımının 22-17'lik üstünlüğü ve yine ilk yarıda Karşıyaka'nın kaydettiği "38 sayının 35'ini pota altı denemelerinden üretmesi" bu zaafı gösteren istatistik veriydi. Süre ilerledikçe büyüyen bu problem, ikinci çeyreğin son 5 dakikalık bölümündeki alan savunması ile giderilince Fenerbahçe rahatladı. Karşıyaka'nın dışarıdan boş atışlarını hızlı hücumlara dönüştüren Sarı-Lacivertliler, devre bitiminde istediği düzeyde olmasa da sayı avantajına ulaştı. 
Karşıyaka, Ümit'in üç dakikasını saymazsak maç boyunca sahada beş kişi ile mücadele etti. Buna karşın Fenerbahçe, maçın son üç dakikasına kadar oyunu koparacak beceriyi gösteremedi. Savunmada biraz silkinen Sarı-Lacivertliler, Edwards'ın son dakikalarda kıpırdanışı, Mrsic'in iki üçlüğü ile bu beş kişilik direnci ancak bu bölümde kırabildiler. 
Sonuçta Sarı-Lacivertliler, iki gün önce tam kadro 26 sayıyla yendiği Karşıyaka'yı beş kişi ile yakalamasına karşın bırakın farkı, galibiyeti zor kopardı. Pota altı zaafları yaşayan, maçtan maça inişli-çıkışlı bir görüntü çizen Fenerbahçe'nin, yarı finale çıkması halinde Efes karşısında işi oldukça zor. 


</TEXT>
</DOC>
