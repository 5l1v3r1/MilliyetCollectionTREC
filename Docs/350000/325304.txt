<DOC>
<DOCNO> 325304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy09.html </URL>
<DATE> 2005/03/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Başbakan Erdoğan, Gözboyamak için yatırım yapılmnayacak dedi 
</HEADLINE>
<TEXT>

     Başbakan Recep Tayyip Erdoğan, ''Göz boyamak için yatırım yapılmayacak. Eski dönem kapanmıştır'' dedi. 
     Başbakan Erdoğan, Kahramanmaraş Terziler ve Konfeksiyoncular Küçük Sanayi Sitesi'nin temel atma törenine katıldı. 
     Erdoğan, törende yaptığı konuşmada, hükümetin Türkiye'yi ''girdaptan, bataklıktan ve krizden'' çıkardığını söyledi. 
     Kapanan 400 bin kepengin yeniden açıldığını kaydeden Erdoğan, hükümetin yatırımlara büyük önem verdiğini belirtti. Erdoğan, ''Yatırım gerçekçi olacak, verim elde edilebilecek yatırım olacak. Göz boyamak için yatırım yapılmayacak. Eski dönem kapanmıştır. Büyümemiz, kalkınmamız, özel sektör eliyle olacak'' diye konuştu. 
     2004 yılı büyüme oranının önümüzdeki günlerde açıklanacağını belirten Erdoğan, büyüme oranını yüzde 8-9 olarak tahmin ettiklerini kaydederek, ''Bu rakamla, OECD ülkeleri arasında birinciyiz. Bu büyüme, gelip geçici bir büyüme değildir. Türkiye artık sağlam bir büyüme trendine girmiştir'' dedi. 
     Erdoğan, Türkiye'nin baştan başa bir inşaat şantiyesi olduğunu vurgulayarak, ''Türkiyemize, esnaf ve sanatkarımıza, o kara günleri tekrar yaşatmamak konusunda hassasız, bundan kimsenin şüphesi olmasın'' diye konuştu. 
     Başbakan Erdoğan, daha sonra, Devlet Bakanı Kürşad Tüzmen ve bölge milletvekilleriyle Terziler ve Konfeksiyoncular Küçük Sanayi Sitesi'nin temelini attı. 
     
</TEXT>
</DOC>
