<DOC>
<DOCNO> 316756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo27.html </URL>
<DATE> 2005/02/19/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Hagi "Oyundan memnun değilim" 
</HEADLINE>
<TEXT>

     Galatasaray Teknik Direktörü Gheorghe Hagi, takımının Sakaryaspor karşısında ortaya koyduğu oyundan memnun olmadığını, ancak 3 puanı almalarından dolayı memnun olduğunu söyledi. 
     Gheorghe Hagi, maçtan sonra düzenlediği basın toplantısında, kendisi için bütün maçların tehlikeli olduğunu belirterek, ''Önemli olan 3 puanı almaktı, bunu da başardık. Böyle günler yaşayabiliriz. Oyundan memnun değilim, ancak futbolcularımın kazanma hırsından dolayı mutluyum'' dedi. 
     Çok disiplinli, sahaya iyi yerleşen bir takıma karşı oynadıklarını ifade eden Rumen teknik adam, ''Rakibimiz bizim yarı alanımızda çok faul yaptı. Bunu her zaman 10 kişiyle savunma yapabilmek için yaptılar. Maç öncesi toplantıda oyuncularıma oyunu mümkün olduğu kadar hızlandırmamız gerektiğini söyledim. Bunu ara sıra yapabildik. Böyle olunca da bize baskı yaptılar'' diye konuştu. 
     Hagi, Ribery ile ilgili bir soruya da ''Kendisi çok genç bir oyuncu, zamana ihtiyacı var. Gün geçtikçe daha iyi olacak. Oyuna çok iyi girdi, kalitesini gösterdi. Ama tabii ki maç oynayarak, iyi bir oyuncu olacağına eminim. Ondan memnunum'' yanıtını verdi. 
     
     YILDIRIM ''OYUN KALİTEMİZDEN MEMNUNUM'' 
     Sakaryaspor Teknik Direktörü Şaban Yıldırım, Galatasaray karşısında sergiledikleri oyunun kalitesinden memnun olduğunu söyledi. 
     İyi futbol oynayarak, puan veya puanlar almak için İstanbul'a geldiklerini ifade eden Yıldırım, ''Kazanmak istiyorduk. Net pozisyonlar bulduk. Ancak son hareketleri iyi yapabilseydik daha iyi bir sonuçla buradan ayrılabilirdik'' dedi. 
     Oyun standardı olarak belli bir kaliteye ulaşmak istediklerini kaydeden Yıldırım, bunu da Galatasaray maçında ortaya koyduklarını belirtti. 
     Yıldırım, Hakan Ünsal'a yapılan hareketi penaltı olarak değerlendiren hakem Hakan Sivriselvi için yorumda bulunmaktan kaçınarak, ''Penaltı pozisyonunu göremedim, ancak hakemlerin formsuz olduğu dönemler olabilir. Biz onlardan sadece bir takıma verdiği kararları, karşı takıma da aynı şekilde vermelerini istiyoruz. Kararlarda bir standart olmalı'' diye konuştu. 
     Bu arada, maçta sakatlanan Galatasaraylı Hakan Ünsal'ın sol ayak bileğine darbe aldığı, futbolcunun durumunun yarın belli olacağı bildirildi. 
     Galatasaray, ligin 22. haftasında Samsunspor ile yapacağı maçın hazırlıklarına yarın başlayacak. 
     
</TEXT>
</DOC>
