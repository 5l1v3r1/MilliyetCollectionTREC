<DOC>
<DOCNO> 320478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur51.html </URL>
<DATE> 2005/03/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Vali Güler Sahte rakı ile ilgili caydırıcı cezalar gündemde 
</HEADLINE>
<TEXT>

     İstanbul Valisi Muammer Güler, sahte rakıyla ilgili ölümlere ilişkin caydırıcı cezaların gündemde olduğunu belirterek, ''Bu konuda yargıda gerekli cezalandırmalar yapılacaktır'' dedi. 
     Güler, Sanayi ve Ticaret Bakanı Ali Coşkun ile İkitelli Organize Sanayi Bölgesi'nin sorunlarının çözümüyle ilgili gerçekleştirilen toplantı sonrasında gazetecilerin sorularını yanıtladı. 
     İstanbul'da sahte rakıdan ölenlerin sayısının 9'a çıktığını belirten Güler, ilde sahte rakı üretimi yapıldığına yönelik çok sayıda ihbarlar geldiğini söyledi. 
     Muammer Güler, ölüm olaylarının ardından vatandaşların çok duyarlı davrandığını vurgulayarak, ''Bu konuyla ilgili caydırıcı cezalar gündemdedir. Bu konuda yargıda gerekli cezalandırmalar yapılacaktır. Daha öncesinde çeşitli kereler yakalanıp kanundaki boşluklardan istifade eden insanların, şimdi artık bu kanunun boşluklarından istifade etmeyeceği görülmektedir'' şeklinde konuştu. 
     Semt karakollarının tekrar açılıp açılmayacağı sorusu üzerine Güler, ''Yeni polislerimiz alınınca kapattığımız semt karakollarını, vatandaşlarımızın bu konudaki yoğun taleplerini de nazara alarak harekete geçireceğiz'' dedi. 
     Güler, semt karakollarında olaya müdahale anlamında mobil hareketlilik olmadığına değinerek, ''Yine de olmayacaktır. Ancak vatandaşlarımız psikolojik olarak semtlerdeki karakolların kalkmasının olaylarla ilgili olduğunu ifade etmektedirler. Yeterli personelimiz olduğunda biz bu imkanı sağlayacağız'' diye konuştu. 
     Vali Güler, semt karakollarının kapkaç sorununda çözüm olmadığını, bunun teknik donanımların güçlendirilmesini de gerektirdiğini söyledi. 
     Muammer Güler, İstanbul'da 10 Nisan'da harekete geçirilecek MOBESE sistemiyle bütün kentte bir anda olaylara müdahale edebilecek, dijital harita üzerinden bütün kenti yönlendirebilecek bir teknik donanıma kavuşacaklarına işaret etti. 
     ''İstanbul'da ıslahevi yapılmalı mı '' sorusunu ise Güler, ''İstanbul İl Özel İdaresi olarak Adalet Bakanlığı'ndan bu konuda bir proje talep ettik ve Özel İdare imkanlarıyla İstanbul'da bir çocuk ıslahevi kurulması için karar aldık. Bunu hayata geçireceğiz'' diye yanıtladı. 
     
     ''ÖZEL GÜVENLİK TEŞKİLATI YAYGINLAŞTIRILMALI'' 

     Muammer Güler, hafta sonu yapılacak Beşiktaş derbi maçındaki stat güvenliğinin sağlanmasına ilişkin bir soru üzerine ise 5149 Sayılı Kanun'da, yasanın yürürlüğe girmesinden bir yıl sonra stattaki tedbirlerin artık özel güvenlik birimlerince alınacağı hükmü bulunduğunu hatırlatarak, ''Bunda henüz bir değişiklik olmadı. O süreye kadar biz polis olarak stat içinde gerekli tedbirleri alacağız'' dedi. 
     Beşiktaş maçında özel güvenlik biriminin yarattığı olayla ilgili 5188 Sayılı Özel Güvenlik Kanunu'na uygun olarak soruşturma başlattıklarını belirten Güler, Beşiktaş Kulübü'nün de bir soruşturma başlattığını ve söz konusu özel güvenlik birimiyle olan sözleşmelerini sona erdirdiklerini bildirdi. 
     Güler, özel güvenlik teşkilatının yaygınlaştırılmasından yana olduğunu ifade ederek, şunları kaydetti 
     ''Çünkü her yeri polisle, jandarmayla korumak mümkün değil. Mutlaka özel güvenlik birimleri bununla ilgili polise destek olacaktır. Orada yaşanan olayın soruşturması yapılıyor. Tabii ki iyi hizmet vermeyen sonuçlarına katlanacaktır. 
     5188 Sayılı Kanun'un cezalara ilişkin maddeleri 26 Mart 2005 tarihinde yürürlüğe gireceği için, bu tarihten itibaren özel güvenlik kuruluşlarının görevlerini eksik yapmaları halinde idari ve cezai yaptırımlar kendilerine uygulanabilecektir.'' 

     
</TEXT>
</DOC>
