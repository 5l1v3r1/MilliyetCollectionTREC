<DOC>
<DOCNO> 322828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun50.html </URL>
<DATE> 2005/03/11/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
İngiltere'de terör yasasında uzlaşma sağlandı 
</HEADLINE>
<TEXT>

     İngiltere'de hükümet ve muhalefet, teröre karşı mücadeleyi düzenleyen tartışmalı yasa tasarısının içeriği konusunda anlaşmaya vardı. 
     Başbakan Tony Blair, muhalefetteki muhafazakar partinin isteği doğrultusunda tasarı metninde bazı tavizlere gidince, karşı taraf da yeni metni olumlu karşıladı. 
     Muhafazakar Parti başkanı Michael Howard yaptığı açıklamada, ''Blair'in uzlaşma amaçlı tavizleri bizim için de yeterli. İstediğimizi aldık'' dedi. 
     Blair, terörizm şüphelilerinin yargılanmadan gözetim altında tutulmalarına olanak vermesi gibi, toplumsal alanda özel kontroller içeren tasarı konusunda muhalefetin direnişini aşmak için bir haftadır çaba gösteriyordu. Uzlaşmadan sonra, tasarının parlamentoda yasalaşmasının da yolu açıldı. 
     
     TARTIŞMALI ANTİ-TERÖR YASASI, PARLAMENTODAN GEÇTİ 

     İngiltere'de muhalefet ve hükümetin uzlaşmasının ardından, tartışmalı anti-terör yasası, parlamento tarafından kabul edildi. 
     Parlamentonun üst kanadı Lordlar Kamarası yaklaşık 30 saat süren görüşmelerin ardından, tasarıya bugün onay verdi. 
     Lordlar Kamarası tasarıyı daha önce, temel bazı hakları ciddi düzeyde sınırladığı gerekçesiyle reddetmişti. 
     Yasanın bugün ilerleyen saatlerde kraliyet onayından da geçtikten sonra yürürlüğe girmesi bekleniyor. 
     
</TEXT>
</DOC>
