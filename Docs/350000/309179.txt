<DOC>
<DOCNO> 309179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko14.html </URL>
<DATE> 2005/01/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Otomotiv sektörü 2005'te temkinli... 
</HEADLINE>
<TEXT>

     Kriz nedeniyle ertelenen talep ve hayata geçirilen projeler sayesinde 2004 yılını üretim ve ihracat rekorlarıyla kapatan otomotiv sektörünün, yüksek vergiler ve yatırım ortamının cazip hale getirilememesi yüzünden, bu yıl ''iç pazarın yüzde 15-20 oranında daralacağı, ihracatın ise yerinde sayacağını'' öngördüğü bildirildi. 
     Uludağ Taşıt Araçları ve Yan Sanayii İhracatçıları Birliği TAYSİB Başkanı Erkut Özerman, sektörün 2004'te otomobilde yüzde 52'lik artışla 447 bin, toplamda ise yüzde 54'lük artışla 823 bin adetlik üretime ulaştığını kaydetti. 
     Özerman, otomobilde iç pazarın yılı 451 bin adetle kapattığını, bunun yüzde 98.7'lik bir artış anlamına geldiğini belirtirken, satılan otomobillerin yüzde 31'inin yerli, yüzde 69'unun da ithal otomobillerden oluştuğuna dikkati çekti. 
     Taşıt araçları ve yan sanayii ihracatının ise yüzde 49'luk artışla 10.7 milyar dolar doları bulduğunu anımsatan Özerman, Toyota'nın 118 bin 600, Ford'un 139 bin, OYAK Renault'nun 195 bin araç ürettiğini belirtti. 
     Özerman, bu başarılara rağmen iç pazarda yılın ikinci yarısından itibaren ''aralık ayı dışında'' ciddi bir düşüş yaşandığını vurgularken, bunun en büyük nedeninin toplam vergilerdeki artışlar olduğuna işaret etti. 
     Vergi yükünün 1600 cc araçlarda yüzde 63'ü, 2000 cc ve üzerindeki araçlarda yüzde 80'leri bulduğunu kaydeden Özerman, ''Bu vergilerle pazarın büyümesini sürdürmesi zor'' dedi. 
     
     İHRACAT İÇİN YENİ PROJELER GEREKİYOR 
     Özerman, ihracatta ise artış trendinin en azından 1-2 yıl bozulmayacağını, dış pazarlarda sağlam bir yer edindiğini anlatırken, ''Ama bu demek değildir ki yüzde 50 artış olacak. İhracatta 2004'ü yakalarsak iyi. Bu şartlarda artış, ancak gıdım gıdım olur'' dedi. 
     Türk otomotiv sektörünün, rekorlarla yoluna devam edebilmesi için yeni projelere cazip ortam sağlanması gerektiğini ifade eden Özerman, şunları kaydetti 
     ''Hep söylüyorduk, Toyota'nın, Ford'un projeleri gelecek diyorduk. Geldi, hayata geçti ve rakamlara da yansıdı. Ancak, trendin devamı için bundan sonra önemli olan yeni projeleri Türkiye'ye getirebilmek. Bunun için birtakım imkanlar sağlamak gerekiyor. Bu yılki üretim artışlarının en büyük sebebi ertelenen talepti ve bu karşılandı. Yeni yatırımları çekebilmemiz için cazip bir takım imkanları büyük yatırımcılara verebilmemiz lazım. Sektör olarak hedefimiz orta vadede yılda 1.5 milyon adetlik üretimdir. Biz, ancak bu adede geldiğimizde 15 milyar dolarlık otomotiv ihracatını yakalayabiliriz. Bu da ana ve yan sanayilerle birlikte en az 5 milyar dolarlık yeni yatırım gerektirir.'' 
     
     TEŞVİK GEREKLİ 
     Özerman bu arada, otomotiv ana ve yan sanayii yatırımlarının büyük yatırımlar olduğunu ve her bir yatırımın milyar dolarları bulduğunu belirtirken, teşvik mekanizmasının mutlaka çalıştırılmasını istedi. 
     Yeni ve büyük ölçekli yatırımlar için devlet yardımları mevzuatının yeniden düzenlenmesini beklediklerini anlatan Özerman, ''Yüksek teknolojiyle rekabetçi üretim ve doğrudan ihracata yönelik büyük projeler için yatırım indirimi sağlanmalıdır. İstikrarlı vergi uygulamaları ve satış vergilerinde de AB ile uyum gerekli. Motorlu taşıt vergisini, artık bir servet vergisi olmaktan çıkarıp, AB'deki gibi yol kullanım ve çevreyi kirletme vergisi gibi algılamak lazım'' görüşünü dile getirdi. 
     
</TEXT>
</DOC>
