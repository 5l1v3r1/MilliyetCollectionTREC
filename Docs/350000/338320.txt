<DOC>
<DOCNO> 338320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/siyaset/siy04.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den İncirlik onayı 
</HEADLINE>
<TEXT>


ANKARA Milliyet 


Cumhurbaşkanı Sezer, ABD'nin İncirlik Üssü'nü lojistik takip ve aktarma merkezi olarak kullanmasının önünü açan kararnameyi onayladı. Genelkurmay ve Dışişleri Bakanlığı ile ABD Büyükelçiliği yetkililerinin, üssün nasıl kullanılacağı konusundaki görüşmeleri ise gelecek hafta sonuçlanacak. 23 Haziran 2003 tarihli Bakanlar Kurulu kararının uzatılmasına dair kararname, İncirlik'in de aralarında bulunduğu üs ve limanların BM ve NATO kararları doğrultusunda kullanımına ilişkin genel siyasi çerçeveyi çiziyor. 
Washington'un İncirlik Üssü'nün lojistik amaçlı kullanımına ilişkin talep ettiği düzenlemelere ilişkin ön görüşmeler çarşamba günü başlatılmıştı. 

'Bazı talepler karşılanmadı' 
Dışişleri Bakanı Gül, dün CNN Türk'e, "Gizli bir uygulama söz konusu değil. Karanlıkta cereyan eden bir şey yok" dedi. ABD'nin bazı taleplerinin karşılanmadığını da belirten Gül, "Bunlar da iki ülke arasında kalsın" dedi. Gül, Litvanya ziyareti öncesinde ise, kararnamenin, ABD'nin üssün "Lojistik Takip ve Aktarma Merkezi" olması yönündeki taleplerini karşılar nitelikte olduğunu söylemişti. 


</TEXT>
</DOC>
