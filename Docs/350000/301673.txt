<DOC>
<DOCNO> 301673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur09.html </URL>
<DATE> 2004/12/28/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Yankesiciyi, durakta bekleyenler yakaladı 
</HEADLINE>
<TEXT>

     Yalçın ATA DHA 

      AYDIN'da emekli 65 yaşındaki Ali Özen'in, Sayısal Loto'dan kazandığı 1 milyar 400 milyon lirayı cebinden çeken 3 yankesiciden biri, peşine düşen vatandaşlar tarafından yakalandı. Ancak, uzun kovalamadan sonra yakalanan 23 yaşındaki Erdal Çelikbilek'in üzerinden para çıkmadı. 
     Aydın'ın Didim İlçesi'nde oturan emekli işçi Ali Özen, oynadığı Sayısal Loto'da, 5 rakamı doğru bilerek ikramiye kazandı. Özen, ikramiyesini Milli Piyango'nun Aydın Şubesi'nden çekti. Otogar'a gitmek için Bey Camisi önünde şehir içi halk otobüsüne binmek için bekleyen Ali Özen'in yanına yaklaşan 3 kişiden 1'i pantolon cebindeki paralarını aldı. Özen'in durumu fark edip bağırması üzerine durakta bekleyenler, kaçan yankesicinin peşine takıldı. 
     Uzun kovalamadan sonra Hasanefendi Mahallesi'nde Tekel binasının arka sokağında yakalanan Erdal Çelikbilek, olay yerine gelen polisler tarafından gözaltına alındı. Parası çalınan Ali Özen'in polislere, parasını çalan 3 kişiden 1'i olduğunu söylediği Çelikbilek'in üzerinde para bulunamadı. Polis, Özen'in verdiği eşkal üzerine kaçan diğer 2 kişiyi yakalamak için çalışma başlattı. 
     
</TEXT>
</DOC>
