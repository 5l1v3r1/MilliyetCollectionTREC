<DOC>
<DOCNO> 343530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/bbas.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan köşkü 
</HEADLINE>
<TEXT>


Play - Off yarı finalinde karşılaşacak Efes Pilsen, Ülkerspor, Beşiktaş ve Fenerbahçe'nin takım kaptanları, zorlu seriler öncesi Milliyet'teki "dostluk zirvesinde" buluştular, birbirlerine övgüler yağdırdılar 

ÖZEL RÖPORTAJ GÖKHAN GERMAN 


Basketbol Ligi Play - Off yarı final serisinde karşı karşıya gelecek olan dört takımın kaptanları Efes Pilsenli Kaya Peker, Ülkersporlu Kerem Gönlüm, Beşiktaşlı Tolga Tekinalp ve Fenerbahçeli Zeki Gülay, Milliyet'teki buluşmada hem dostluk mesajları verdiler, hem de birbirlerinden övgü dolu sözlerle bahsettiler. 
İşte zorlu karşılaşmalar öncesi dört takımın kaptanlarının görüşleri 
Kaya Peker Efes Pilsen "İyi bir sezon geçirmemize rağmen şu anda elimizde hiçbir şey yok. Ne Final-Four, ne de Türkiye Kupası hedeflerimizi gerçekleştirdik. Dolayısıyla bu sezon son hedefimiz şampiyonluk. İyi bir ekibiz ama Fenerbahçe de bu sezon çıkış yakalayan bir takım. Bizi zorlayacaklarını biliyoruz. Bu seriyi en iyi şekilde atlatmak istiyoruz ve finalde de Ülker ya da Beşiktaş kim gelirse onu da geçip bu sezon en azından bir kupa almak istiyoruz." 
Zeki Gülay Fenerbahçe "Efes Pilsen'in ne kadar güçlü olduğunu anlatmaya gerek yok. Ama tabii ki bu, Efes Pilsen tarafından bu seride süpürüleceğimiz anlamına gelmiyor. Efes Pilsen'le bu seriyi kafa kafaya götürmek ve hatta onları geçebilmek için öncelikli olarak az hata yapmamız lazım. Bütün maçları Abdi İpekçi'de oynamak da bizim için avantaj olacak. Ligde ilk maçı kazanmamızda taraftarın çok büyük katkısı olmuştu. Sonucun her iki taraf içinde hayırlı olmasını diliyorum." 
Tolga Tekinalp Beşiktaş "Tuborg Pilsener'i 3 - 0 geçtik. Bu da formda olduğumuzu gösteriyor. Yarı finaldeki rakibimiz Ülkerspor çok kuvvetli, ligin üst sıralarında yer alan bir ekip. İlk maçın sahamızda olması bizim için avantaj. Ligde onları iki kez yenmiş olmamızın verdiği bir moral de var. Umarım seri güzel ve centilmence geçer. Saha avantajımızı kullanarak durumu 2 - 0'a getirmek istiyoruz ama Play - Off her türlü sonuca açık." 
Kerem Gönlüm Ülkerspor "Dezavantajımız sakatlarımız ve seriye 1 - 0 geride başlamak. Fatih ve Tutku'dan sonra Serkan'ın sakatlığı bizi olumsuz etkiliyor. Beşiktaş çok güçlü bir ekip, çok kaliteli yabancıları var. Bence seri çok zorlu geçecek. Sakatlarımıza rağmen Türkiye Kupası'nı kazandık. Bu bizim de çok iyi bir takım olduğumuzu gösteriyor. İyi motive olup, ilk maçta kazanıp, durumu lehimize çevirmeye çalışacağız. Serinin sonunda gülen taraf biz olmak istiyoruz." 

Devler panelde buluştu 

Türk basketbolunun önde gelen isimleri, Üsküdar Amerikan Koleji'nde düzenlenen panelde biraraya geldiler. A Milli Takım Coachu Bogdan Tanjevic, Genel Menajer Doğan Hakyemez, TBF Genel Koordinatörü Ali Özsoy ve NBA'deki milli yıldızımız Hidayet Türkoğlu, Üsküdar Amerikan Koleji öğrencileriyle buluştular. Hidayet kendisine yöneltilen bir soru üzerine "NBA, Dünya basketbolunda gelinebilecek son noktadır. Burada basketbol oynamak çok zevkli. Şampiyonluk adayı olmamamıza rağmen her maçı 20 bin kişiye oynuyoruz" dedi. 

FMV şampiyon 

Koç Allianz sponsorluğunda düzenlenen 1995 doğumlular basketbol turnuvasının finalinde FMV Işık Spor, İstanbul Belediyesi'ne 30 sayı fark atarak şampiyon oldu. Avrupa ve Anadolu yakası birincilerinin karşılaştığı maç sonunda şampiyon kupasını Koç Allianz Genel Müdürü Kemal Olgaç'tan aldı. 


</TEXT>
</DOC>
