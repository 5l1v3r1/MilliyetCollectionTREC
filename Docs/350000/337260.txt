<DOC>
<DOCNO> 337260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yasam/axyas01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişip şişip patlıyorlar 
</HEADLINE>
<TEXT>


Almanya'nın Hamburg kentinde, her akşam şişerek normal boyutlarının 2-3 katına çıkan kurbağalar patlıyor. Uzmanlar, bu esrarengiz olayın nedenini bulamıyor 

DIŞ HABERLER SERVİSİ 

Almanya'nın Hamburg kenti sakinleri, son günlerde bilimkurgu filmlerini aratmayan bir olaya şahit oluyor. Altona bölgesindeki göl civarında yaşayan kara kurbağaları, akşam saatlerinde şişerek patlıyor. 
Şu ana kadar binlerce kurbağanın öldüğünü belirten görgü tanıkları, normal boyutlarının 2-3 katına çıkan kurbağaların gürültüyle patladığını ve parçalarının bir metre çapında alana yayıldığını belirtiyor. Basının 'ölüm gölü' dediği gölden örnekler alındı ancak analizlerde kurbağaları etkileyebileceği düşünülen herhangi bir virüs ya da bakteriye rastlanmadığı açıklandı. 
Bazı uzmanlar ise, bu garip olaya kargaların neden olabileceğini öne sürüyor. Kuşların saldırısına uğrayan kurbağaların, saldırganı korkutmak için şiştiği düşünülüyor. 


</TEXT>
</DOC>
