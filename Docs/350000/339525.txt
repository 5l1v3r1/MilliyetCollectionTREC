<DOC>
<DOCNO> 339525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko18.html </URL>
<DATE> 2005/05/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Yıldırım, Telekom ihalesine Deutsche Telekom’un katılmasını istedi' 
</HEADLINE>
<TEXT>

     Ulaştırma Bakanı Binali Yıldırım’ın Türk Telekom ihalesine Alman Deutsche Telekom’un da katılmasını istediği iddia edildi. 
     Deutsche Welle televizyonunun haberine göre, Almanya’da yayımlanan finans dergisi WirtschaftsWoche’ye konuşan Ulaştırma Bakanı Yıldırım, "Deutsche Telekom’un Türk telekom ihalesine katılmasını memnuniyetle karşılarız" dedi. 
     Deutsche Telekom’un Türk Telekom ihalesine katılmadığını hatırlatan Yıldırım, Mayıs ayı sonuna kadar fikrini değiştirmesi durumunda Alman şirketinin teklifini kabul edebileceklerini bildirdi. 
     WirtschaftsWoche’nin sorularını yanıtlayan Deutsche Telekom’un finansmandan sorumlu üst yönetici CEO yardımcısı Karl-Gerhard Eick ise Türk Telekom’un sabit telefonda güçlü olmasına karşın cep telefonu operatörleri arasında daha zayıf göründüğünü bildirerek, yeni tamamladıkları son değerlendirmede ihaleye teklif vermeme kararı aldıklarını söyledi. 
     Satış hacmi bakımından sektöründe Avrupa’nın en büyük şirketi olan Deutsche Telekom, yaklaşık 50 ülkede faaliyet gösteriyor. 
     Yaklaşık yüzde 62 hissesi halka açık olan şirketin kalan hisselerini Alman devleti kontrol ediyor. 
     Dünya genelinde yaklaşık 250 bin kişiyi istihdam eden Deutsche Telekom, geçen yıl 58 milyar avro satış gerçekleştirerek 4.6 milyar avro net kar elde etti. 

     
</TEXT>
</DOC>
