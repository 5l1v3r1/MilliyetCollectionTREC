<DOC>
<DOCNO> 305306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/siyaset/siy02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen daha istekli 
</HEADLINE>
<TEXT>


CHP yönetiminin itirazlarına rağmen, seçmenleri yüzde 80 ile AB'ye destek verdi. AKP'lilerin desteği yüzde 86, DEHAP'lıların yüzde 87 çıktı. En çok karşı çıkanlar ise DYP ve MHP'liler 

İSTANBUL Milliyet 


Türkiye'nin AB müzakerelerinde çekinceler ileri süren CHP yönetiminin itirazlarına rağmen partinin seçmenleri, AB'ye destek verdi. Bir kamuoyu araştırmasına katılan CHP'lilerin yüzde 80.3'ü referandum yapılması halinde AB lehine oy vereceğini belirtti. 
ANAR'ın 2004'te yaşananlarla ilgili kamuoyunun kanaatlerini belirlemek için yaptığı, "Aralık 2004 Türkiye Siyasi Gündem Araştırması"na 12 il merkezinde 2486 kişi katıldı. Araştırmada, siyasi partilerin hiçbiri "başarılı" ve "çok başarılı" kategorilerine giremedi. Ankette, hükümet yüzde 68.4 ve AKP 68.6 oranıyla "başarılı" kategorisine çok yakın bir yerde konumlandı. Diğer parti seçmenleri de hükümet ve AKP'nin performansı hakkında olumlu kanaatlerini bildirdi. 

AB taraftarları çoğaldı 
"AB'ye üye olmamız konusunda bir referandum yapılsa hangi yönde oy kullanırsınız " sorusuna "Lehinde oy kullanırım" diyenlerin oranı, ekimde yüzde 69.7'yken, aralıkta yüzde 77.7'ye çıktı. "AB üyeliğine karşı" oy kullanacağını belirtenlerin oranı ekimdeki yüzde 23 oranından yüzde 14'e düştü. 
Partilere göre incelendiğinde, DYP ile MHP'lilerin yüzde 61'i AB lehinde oy kullanacağını belirtirken, bu oran AKP'de yüzde 86.7, CHP'de yüzde 80.3 ve DEHAP'te yüzde 87.7 oldu. AB üyeliğine karşı oy vereceğini belirtenler arasında en yüksek oran yüzde 32.1 ile DYP'liler ve yüzde 21.5 ile MHP'liler. 
Ankete katılanların yüzde 77.8'i, "AB zirvesinden çıkan Türkiye ile tam üyelik müzakerelerine başlanması kararını nasıl değerlendiriyorsunuz " sorusuna "olumlu", "normal" ve "çok olumlu" cevabını verdi. 

Kıbrıs kararı 
Zirvede alınan Kıbrıs'la ilgili kararı "olumlu" bulanlar yüzde 28.2 oranındayken, "normal bulanlar" yüzde 19.3'lük bir payla temsil edildi. Kararı "olumsuz" bulduğunu belirtenler yüzde 21.9 olurken, yüzde 7 de "çok olumsuz" gördüğünü belirtti. 
Aralık ayı sonu itibariyle seçim olması halinde oy vermeyecekler çıkarılıp, kararsızlar dağıtıldıktan sonra, kentli seçmenlerin yüzde 61.3'ü AKP'ye oy vereceğini belirtti. Ankette CHP'nin yüzde 12.9, MHP'nin yüzde 6.5, DEHAP'ın yüzde 6 ve DYP'nin yüzde 3.5 oy alacağı öngörüldü. 


</TEXT>
</DOC>
