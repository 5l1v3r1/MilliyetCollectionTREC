<DOC>
<DOCNO> 327714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun08.html </URL>
<DATE> 2005/03/28/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
İşte o görüntüler Suikastten hemen önce... 
</HEADLINE>
<TEXT>

     Arap televizyon kanalı El Arabiya, eski Lübnan Devlet Başkanı Refik Hariri'nin ölümüne neden olan saldırıdan birkaç dakika öncesine ait, şüpheli beyaz bir kamyonetin yer aldığı görüntüleri yayınladı. 
     Beyrut'taki HSCB bankasının güvenlik kamerasının 14 Şubat tarihli 90 saniyelik çekiminde, 1995 ya da 1996 model, ''Mitsubishi Canter'' marka beyaz kamyonet, Hariri'nin konvoyunun patlamanın olduğu alana gelişinden hemen önce bölgeye yaklaşırken görünüyor. 
     Suikastı araştıran BM ekibinin araştırma raporunda özellikle dikkat çekilen şüpheli araç, kapalı devre televizyon sisteminin kamerasına diğer araçlardan daha yavaş ilerlerken yakalanıyor. 
     Hariri'nin konvoyu, beyaz kamyonet görüş açısından çıktıktan çok kısa süre sonra patlamanın olduğu bölgeye geliyor. Birkaç dakika sonraysa, Hariri ile beraber 17 kişinin öldüğü patlamanın ardından ortalığı kaplayan toz bulutu ve enkaz parçaları görüntüye giriyor. 
     Raporda, kamyonetin suikastla bağlantılı olabileceğinin güvenilir bir varsayım olduğu ve kapsamlı bir araştırmayı gerektirdiği ifade edildi. 
     Hariri'nin öldürülmesinden sonra oluşturulan bağımsız soruşturma komisyonu, BM Genel Sekreteri Kofi Annan'a perşembe günü sunduğu raporda, Lübnan'ın suikasta ilişkin soruşturmasının yetersiz olduğuna kanaat getirmiş, yeni uluslararası soruşturma yapılmasını tavsiye etmişti. 

     
</TEXT>
</DOC>
