<DOC>
<DOCNO> 340373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo10.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler misin ağlar mısın 
</HEADLINE>
<TEXT>


Burhan Felek Atletizm Pisti'nde yapılan İstanbul Liselerarası Atletizm Şampiyonası'nda hakem skandalı yaşandı. Uzun atlamayı 5.40'la tamamlayan Ekrem Erdoğan, derecesi 6.76 gösterilince Dünya Yıldızlar Şampiyonası barajını geçti. Bazı sporcular üç adım müsabakalarını dört adımda aştı 3 bin metre yarışında ise hakemler finişe kaç tur kaldığını unuttu 

SEDAT HARDAL 


Uluslararası arenada Süreyya Ayhan, Elvan Abeylegesse ve Eşref Apak'ın elde ettiği derecelerle adından söz ettiren Türk atletizmi, yurt içinde yapılan organizasyonları birbirinden ilginç skandallarla kapatıyor. 
Yıldız ve gençlerde milli takımın seçileceği Liselerarası İstanbul Atletizm Şampiyonası'nda, hakemlerin derecelerde ve kurallarda yaptıkları hatalar adeta saç baş yoldurdu. Olimpiyat Oyunları'na da aday olduğumuz İstanbul'da gerçekleşen tirajı-komik olayda, sporcuların dereceleri yükseltildi, geçersiz sayılması gereken atlayışlar kabul edildi, yarışın bitimine kaç turun kaldığı unutuldu... 
Burhan Felek Atletizm Pisti'ndeki yarışmalarda İstanbul hakemleri, uzun atlamada 5.40 atlayan Ekrem Erdoğan'ın derecesini 6.76'ya çıkararak, Dünya Yıldızlar Şampiyonası barajını geçmesini sağladı. Erdoğan, temmuz ayında Fas'ta düzenlenecek dev organizasyonda hakemler tarafından tescil edilen derecesiyle mücadele etme hakkı kazandı. 

4 adım yarışı 
Hatalar bununla da kalmadı. Üç adım müsabakaları ile 3 bin metre yarışında ise 'Bu kadar da olmaz' denecek bir skandal yaşandı. Üç adımda, dört adım atlayan sporculara beyaz bayrak kaldırılarak atlayışları geçerli sayıldı. 3 bin metrede de, yarışın bitimine kaç tur kaldığını unutan hakemler, tüm atletlerin finiş çizgisini geçmesinden sonra ilginç bir karar aldı, bir tur eksik koşan sporcuların hepsinin derecesine 90 saniye ekledi. 
Beşiktaş Genel Menajeri Ömer Aras, hakemlerin yanlış kararlarına şahit olduğunu belirterek, "İstanbul'da bunlar oluyorsa, diğer şehirlerimizde kim bilir neler oluyordur" dedi. 


</TEXT>
</DOC>
