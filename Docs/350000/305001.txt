<DOC>
<DOCNO> 305001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/spo05.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'in son şovu 
</HEADLINE>
<TEXT>


Mersin'deki hakem seminerine katılan Mutlu Çelik, Federasyon Başkanı Levent Bıçakcı ile MHK Başkanı Sabri Çelik'in önünde istifa dilekçesini verdi, ağır suçlamaların ardından oteli terk etti 

CEMAL ERSEN 


'Masal anlatmayın' 
BASINA izinsiz demeç verdiği gerekçesiyle Disiplin Kurulu tarafından 45 gün hak mahrumiyeti cezasına çarptırılan hakem Mutlu Çelik, Tahkim Kurulu'ndan yürütmeyi durdurma kararı alarak dün Mersin'deki Uluslararası Hakem Semineri'ne geldi. Çelik, Federasyon Başkanı Levent Bıçakcı, MHK Başkanı Sabri Çelik ve onlarca hakemin önünde "H l masal anlatıyorsunuz" diyerek istifa dilekçesini verdi ve salonu terk etti. 

'Aç kaldım diye ağladı' 
MUTLU Çelik, "Bana maç verilmediği için bırakıyorum. Haluk Ulusoy çekildikten sonra Sabri Çelik her gece beni arayıp 'Aç kaldım, ben ne yapacağım' diye ağladı. 'Gel ağlama sana 3 bin dolar maaş vereyim' dedim. Ama burda yüzüme bile bakmadı. Bizi üç lira için harcadı. Devamlı kıvırtıyor. Böyle kişiliksiz insanlarla çalışamazdım. Bıçakcı başkan seçilmedi. Sekiz günde 213 oy mümkün mü Gel başkan ol dediler, o da koltuğa oturdu" dedi. 

'Avukatlığımı yapsın' 
AGRESİF bir yapısı olduğunu kaydeden Çelik, "Futbolculuğumda dört kulüpten kovuldum, 8 tane yönetici dövdüm. Bülent Yavuz bana 'hakemlik terbiyesini bir türlü öğrenemedin' diyordu. Hakemlik terbiyesi yalakalıktır, ispiyonculuktur. Herkes bir Don Kişot arıyordu. İstifa ettim, ama o Don Kişot ben değilim. Sayın Bıçakcı'ya vekalet vereceğim, gelsin avukatlığımı yapsın" diye konuştu. Mutlu Çelik'in lisansının iptal edileceği bildirildi. 

'Biz sözümüzü tuttuk' 

MERKEZ Hakem Kurulu Başkanı Sabri Çelik, "Ligin ilk yarısında hassas davrandık, tahriklere kapılmadık, hakem hataları asgaride kaldı, kimsenin devamı olmadığımızı söyledik, ödenecek diyetimiz yok dedik ve sözümüzü tuttuk" dedi. Çelik, kendilerini çok zor bir ikinci yarının beklediğini kaydederek hakemlere, "Sadece vicdanınıza borçlanın. Olumsuz sonuçlarına katlanmak zorunda kalacak davranışlardan çekinin. Onurunuzla bu işi yapın" mesajı verdi. 
SABRİ Çelik, yönetici, teknik adam, futbolcu, medya ve kamuoyundan beklentilerini şöyle sıraladı "Yöneticilerimiz kendilerini bizim yerimize koyup hakemleri öyle değerlendirsin, bize destek olsunlar. Teknik adamlar talimatlara uysunlar. Oyuncular hakemle uğraşmasınlar, sportmenlik dışı davranışlardan kaçınsınlar. Medya eleştirilerini tarafsız yapsın. Kamuoyu futbolu karnaval havasına soksun. Hakemlerin dürüstlüğüne inansın." 


</TEXT>
</DOC>
