<DOC>
<DOCNO> 336877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo10.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Spora, tiner bulaştı 
</HEADLINE>
<TEXT>


Yol geçen hanına dönen Burhan Felek Spor Kompleksi, şimdi de tinercilerin saldırısına uğradı Güvenlik önleminin alınmadığı atletizm pistinin, yüksek atlama minderi ile tartanının bir kısmı yakıldı 

SEDAT HARDAL 


Gün geçmesin ki, yeni bir krizle karşılaşmayalım... Ulusal ve uluslararası birçok atletizm müsabakasına ev sahipliği yapan Burhan Felek Spor Kompleksi'nde, güvenlik tedbirlerinin alınmaması pahalıya maloldu. 
Kamp ve müsabakaların gerçekleştirildiği tesislere, önceki gece 03.30'da giren tinerciler, atletizm pistindeki yüksek atlama minderi ile tartanın bir bölümünü yaktı. Sadece belli saatlerde kamuya açık olmasına rağmen güvenlik yetersizliği nedeniyle günün her saati halkın piste girdiği tesislerde, milli atletlerimiz antrenman yapamazken, şimdi de tinercilerin verdiği zararın ceremesini çekecek. 
Atletizm Milli Takımı sporcularının, kamp yaptıkları her dönemde Burhan Felek'te yaşanan güvenlik sorununu gündeme getirmesi, il müdürlüğü tarafından dikkate alınmazken, yaşanan bu son olayın ardından açıklama yapan yetkililer, pistte çalışmalarının devam edebileceği belirtti. Daha önce de milli atletlerin şikayetlerine çözüm bulmak yerine, sorunları kamuoyuna yansıtan sporcuyu bulmaya çabalayan İl Müdürlüğü, pistte antrenmanların sürdürülebileceğini belirterek, yeni bir krize davetiye çıkardı. 
Öte yandan isminin açıklanmasını istemeyen bir atletimiz, Burhan Felek'teki antrenmanları sırasında radikal dinci kesim tarafından sözlü tacizlere uğradıklarını belirterek, "Antrenmanlarda giydiğimiz mayoları çıkarmamızı istiyorlar. 'Günaha girersiniz' baskılarıyla bizleri tehdit ediyorlar" diye konuştu. 


</TEXT>
</DOC>
