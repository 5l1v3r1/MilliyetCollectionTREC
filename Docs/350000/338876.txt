<DOC>
<DOCNO> 338876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko38.html </URL>
<DATE> 2005/05/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Renault'tan kişiye özel güvenli sürüş eğitimi... 
</HEADLINE>
<TEXT>

     Renault Mais Genel Müdürü İbrahim Aybar, hafif ticari araçlardaki ÖTV artışı konusunda, "Artık bu oldu. Neticede bir gerçekle karşı karşıyayız. Çözümü bekleyelim" dedi. 
     Renault’un, tüm Türkiye’de 1 Nisan’dan itibaren filo kapsamı dışındaki sıfır kilometre Renault otomobil alımlarında kullanıcılara Tuzla’daki otomobil ve motor sporları eğitim kompleksi Autodrom’da, ücretsiz, kayma kontrollü araç skid car eğitimi sunmasıyla ilgili basın toplantısı düzenlendi. 
     Toplantıda konuşan Aybar, Türkiye’nin temel sorununun trafik olduğunu belirterek, Renault’un güvenliğe büyük önem verdiğini ve yedi modelinin euroNCAP testlerinde en yüksek not olan beş yıldız aldığını ve otomobil pazarının en güvenli ürün gamına sahip olduğunu söyledi. 
     Aybar, otomobildeki güvenlik unsurlarının gelişmesi ve darbelere karşı insanların canını maksimum koruyan bir teknolojinin uygulanmasını istediklerini ifade ederek, bu projeyi bir sosyal sorumluluk görevi olarak ortaya koyduklarını bildirdi. 
     Trafikte minimum riski sağlayan teknikleri müşterilerine kazandırmaya yönelik bu projenin Türkiye’de bir ilk olduğunu vurgulayan Aybar, eğitimin bir kişi için 3 saate yakın sürdüğünü, her yol koşulunda uygun hız ve doğru sürüş tekniğini amaçladığını kaydetti. 
     Verilen bilgiye göre, eğitim dahilinde kaygan zeminlerde daha hızlı değil, nasıl daha güvenli araç kullanılacağı sürücülere öğretilecek. Sürücülere, olabilecek kazalardan korunmak için sürüş teknikleri anlatılacak. 
     Skid car sertifikalı eğitmenlerin gözetimindeki eğitimde, tehlikeli ve zor yol koşullarının özel pistlerde denenmesi imkanı sağlanıyor ve güvenli bir ortamda hayati sürüş becerileri kazandırılıyor. 
     
     "ARTIK OLDU..." 
     Aybar, toplantının ardından hafif ticari araçlardaki ÖTV artışına ilişin bir soru üzerine, Otomotiv Sanayii Derneği’nde bir ekibin çalıştığını, bakanlık ve sektörün katkılarıyla bu çalışmanın şekillendirildiğini ifade etti. 
     Aybar, "Siz böyle bir artış bekliyor muydunuz " sorusu üzerine, "Artık bu oldu. Neticede bir gerçekle karşı karşıyayız. Bir tebliğ çıktı. Öte yandan ÖTV yasamız var. Bunlara şu anda teknik komite bir çözüm bulmaya çalışıyor. Çözümü bekleyelim" dedi. 
     Vergi artışının satışları nasıl etkileyebileceği yönündeki soru üzerine de Aybar, "Şu anda 1 Haziran’a kadar olan bir şey yok. 1 Haziran’a kadar devam ediyoruz. Çalışmanın sonucu da 1 Haziran sonrası şekillenecek" diye konuştu. 
     
</TEXT>
</DOC>
