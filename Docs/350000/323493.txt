<DOC>
<DOCNO> 323493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur30.html </URL>
<DATE> 2005/03/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Muayenehanesine çağırdıkları doktoru soydular... 
</HEADLINE>
<TEXT>

     Çorum'un İskilip İlçesi'nde maskeli 2 kişi, ''hastamız var'' diye muayenehanesine çağırdıkları doktorun, el ve ayaklarını bağlayıp, kafasına çuval geçirdikten sonra, para, cep telefonu ve bazı eşyalarını gasp ettiler. 
     Alınan bilgiye göre, kimliği belirlenemeyen bir kadın, Meydan Mahallesi'nde muayenehanesi bulunan Dr. Bilgin Akbay'ı evinden arayıp, ''hastamız var'' diyerek muayenehanesine gelmesini istedi. Bunun üzerine Dr. Akbay, çantasını alarak muayenehanesine gitti. 
     Bir süre sonra çalan kapıyı açan Dr. Akbay, maskeli 2 kişinin saldırısına uğradı. Saldırganlar, yüzüne savurdukları tozla etkisiz hale getirdikleri Akbay'ın ellerini ve ayaklarını iple bağladıktan sonra kafasına çuval geçirdiler. Akbay'ı tehdit ederek banka kartlarının şifresini öğrenen zanlılar, muayenehanedeki bilgisayar, 2 cep telefonu ve içinde doktora ait kredi kartları, 600 milyon lira, 230 dolar ve 130 avro bulunan çantayı alarak kaçtılar. 
     Bu arada, sandalyede bağlı bulunan Dr. Akbay, ellerini çözmeyi başararak, balkona çıkıp çevredekilerden yardım istedi. 
     Polisin olay yerine gelmesiyle birlikte Dr. Akbay, ifadesi alınmak üzere karakola götürüldü. 
     
     GASPÇI KOMŞU ÇIKTI 

     Olayla ilgili soruşturma başlatan ekipler, Dr. Akbay'a ait banka kartlarıyla Çorum ve İskilip'teki ATM'lerden toplam 4 bin 200 YTL çeken zanlılardan Mustafa H'yi yakaladı. Mustafa H'nin ifadesi doğrultusunda diğer zanlı Fuat Ç'de gözaltına alındı. Fuat Ç'nin, Meydan Mahallesi'nde Dr. Bilgin Akbay'ın muayenehanesinin alt katındaki dükkanda televizyon tamirciliği yaptığı öğrenildi. 
     Dr. Akbay, yaşadığı şoku henüz üzerinden atamadığını ifade ederek, şunları kaydetti 
     ''Muayenehaneme girerken selam verip çıktığım komşumun beni gasp eden kişi olduğunu öğrenince şaşkınlığım daha da arttı. Muayenehaneme gelen maskeli kişiler beni bağladıktan sonra tehdit ettiler. Yaklaşık 2.5 saat sandalyede bağlı kaldım. Daha sonra yüzüme çuval geçirdiler. Bir an için öldürüleceğimi sandım.'' 

     
</TEXT>
</DOC>
