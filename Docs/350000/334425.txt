<DOC>
<DOCNO> 334425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun51.html </URL>
<DATE> 2005/04/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
NATO ile Rusya arasında askeri işbirliği anlaşması imzalanıyor 
</HEADLINE>
<TEXT>

     NATO ve Rusya'nın, ortak askeri tatbikatları ve transit geçişleri kolaylaştırmayı hedefleyen bir anlaşma imzalayacakları bildirildi. 
     NATO kaynakları, ''Kuvvetler Tüzüğü'' Status of Forces Agreement-SOFA olarak adlandırılan ve perşembe günü, Litvanya'da yapılacak Bakanlar Konseyi toplantısı sırasında, NATO-Rusya Konseyi'nde imzalanacak anlaşmanın askeri işbirliğini kolaylaştıracağını belirttiler. 
     Anlaşma, NATO askeri birimlerinin Rusya'da, Rus birimlerinin İttifak ülkelerinde toplanmasını ve transit geçişini kolaylaştırmayı hedefliyor. 
     Söz konusu anlaşmanın 1999'dan beri incelendiği, askeri işbirliğine yasal bir zemin getirdiği, NATO'nun etkin olduğu Afganistan gibi bölgelere asker ve teçhizat sevk edilmesinde kolaylıklar sağlayacağı, ''Bazı durumlarda Rusya'dan geçişi kolaylaştıracağı'' ifade ediliyor. 
     NATO ve Rusya, geçen aralık ayında onaylanan ''Ortak Eylem Planı'' çerçevesinde terörizme karşı mücadele alanında işbirliği başlatmışlardı. 
     Öte yandan, NATO Avrupa Kuvvetleri Komutanlığı'ndan SHAPE bir heyetin, yarın 15. Rus Zırhlı Birlik ve Piyade Tugayı'nı ziyaret edeceği bildirildi. 
     Söz konusu tugayın, NATO ile birlikte barışı koruma operasyonlarına katılımla görevli olduğu belirtildi. 
     
</TEXT>
</DOC>
