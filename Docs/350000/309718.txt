<DOC>
<DOCNO> 309718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas24.html </URL>
<DATE> 2005/01/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kar altında ilginç fikirler... 
</HEADLINE>
<TEXT>

     ABD'nin doğusu kar fırtınası ve aşırı soğukların etkisi altında bulunurken, New York'ta bazı girişimciler bunu da paraya çevirmenin yöntemini buluyor. 
     Manhattan'daki bir lokanta, hemen önüne bir Eskimo iglosu inşa ederek, müşterilerini ilginç bir ortamda ağırlıyor. 
     New York basınında çıkan haberlerde, 17. caddedeki Basta Pasta adlı lokantanın inşa ettiği iglonun büyük beğeniyle karşılandığı belirtiliyor. 
     Lokantanın sahibi Toshi Suzuki, igloda 4 kişiyi rahatça ağırlayabildiklerini belirterek, ''İglomuz beğeniyle karşılandı, özellikle New York halkı böyle düşüncelere bayılıyor'' dedi. 
     Kenti vuran her büyük kar fırtınasında bir iglo inşa ettiğini belirten Suzuki, bunun 15 yılda dördüncü olduğunu söyledi. 
     İglodaki müşterilerden birisi de, ''Kesinlikle harika bir fikir. İglo biraz daha yüksek olabilirdi, ama bu bile müthiş'' diye konuştu. 
     
</TEXT>
</DOC>
