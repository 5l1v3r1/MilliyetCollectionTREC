<DOC>
<DOCNO> 311831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas13.html </URL>
<DATE> 2005/02/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Duvar yazılarına bak, sigarayı bırak... 
</HEADLINE>
<TEXT>

     Sigarayla ilgili duvar yazıları, sigara tiryakilerini hem düşündürüyor hem de sigarayı bırakmaları konusunda motive ediyor. 
     Sigaranın zararlarını çarpıcı örneklerle ortaya koyan ilginç duvar yazılarından bazıları şöyle 
     -Sigara içen ihtiyarlamaz. Genç ölür 
     -Sigara içenin evine hırsız girmez. Gece boyunca öksürdüğü için 
     -Sigara içeni köpek ısırmaz. Bastonla dolaştığı için 
     -Sigara iç, erken öl, cesedin genç olsun. 
     -Sigara içenlere öncelik tanıyın. Çünkü onlar bu dünyada misafirdir. 
     -Sigara yavaş çekim intihardır. 
     -Sigara hem öldürür hem de süründürür. 
     -Sigara içen bir kişiyi öpmek, kül tablasını yalamak gibidir. 
     -Sigara bulaşıcı bir hastalıktır. 
     -Arkadaş için belki ölünür ama sigara içilmez. 
     -Sigaranın neresinden dönülürse kardır. 
     -Sigara iç dedeni gör, sigara içme torununu gör. 
     
     ''SİGARAYI DOST EDİNMEYİN'' 
     Karadeniz Teknik Üniversitesi KTÜ Tıp Fakültesi Göğüs Hastalıkları Anabilim Dalı Başkanı Prof. Dr. Tevfik Özlü, AA muhabirine yaptığı açıklamada, ''insanların sigaranın zararları konusunda adeta bir devekuşu psikolojisiyle başlarını kuma gömmemeleri gerektiğini'' söyledi. 
     Özlü, sigaranın sadece erken ölümlere yol açmakla kalmadığını, kronik akciğer, kalp ve damar hastalıkları ile felce neden olduğunu ifade etti. 
     Bu hastalıkların genellikle yaşın ilerlediği dönemlerde kendini belli ettiğini ifade eden Özlü, ileri yaşlarda sigaranın bırakılmasının beklenen faydaları sağlamadığını söyledi. 
     Sigaranın özellikle bazı kişilere daha çok zarar verdiğini, ancak bunların kimler olduğunun önceden bilinemediğini kaydeden Özlü, ''Bu nedenle, potansiyel olarak herkes sigaranın zararlı etkilerine maruzdur'' dedi. 
     Sigara içenlerin bu konuda söylenenleri duymazlıktan geldiğini kaydeden Özlü, şunları söyledi 
     ''İnsanların sigaranın zararlarını önemsemeyerek adeta bir devekuşu psikolojisiyle başını kuma gömmeye devam etmemesi gerekir. Ya da kendiniz için yapabileceğiniz bir iyilik olduğunu fark edip gecikmeden yani sigara sizi terk etmeden siz onu terk edeceksiniz. Sigarayı dost edinmeniz onun sizi dost edindiği anlamına gelmez. Hiç ummadığınız bir anda yıllardır yanı başınızdan ayırmadığınız bu sözde dosttan bir darbe yiyebilirsiniz ve o zaman çok geç olabilir.'' 
     
</TEXT>
</DOC>
