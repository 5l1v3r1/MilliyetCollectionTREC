<DOC>
<DOCNO> 337155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur47.html </URL>
<DATE> 2005/04/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Cavit Çağlar'ın avukatı infazın ertelenmesi için itiraz dilekçesi sundu 
</HEADLINE>
<TEXT>

     Yargıtay 11. Ceza Dairesi'nin İnterbank'tan, kurdukları bazı şirketler aracılığıyla kredi alıp, bunları kendi gruplarına aktardıkları gerekçesiyle işadamı Cavit Çağlar, oğlu Mustafa Çağlar ve dayısı Şükrü Şankaya'nın da aralarında bulunduğu 35 sanık hakkında verilen para ve hapis cezalarını onamasının ardından, sanık avukatları, infazın ertelenmesine yönelik itirazda bulundu. 
     AA muhabirinin aldığı bilgiye göre, Yargıtay 11. Ceza Dairesi tarafından 14 Nisan'da onandıktan sonra hapis ve para cezaları veren Bursa 3. ağır Ceza Mahkemesi'ne gönderilen dava dosyası, dün İnfaz Savcılığı'na sevk edildi. 
     Sanık avukatlarının 1 Haziran'da yürürlüğe girecek olan yeni TCK'dan faydalanmak için infazın ertelenmesine yönelik savcılığa yaptıkları başvurunun ardından, dosya, İnfaz Savcılığı'nca Bursa 3. Ağır Ceza Mahkemesi'ne gönderildi. 
     Bursa 3. Ağır Ceza Mahkemesi'nin talebi reddetmesi üzerine, avukatlar, bu kez aynı taleple Bursa 4. Ağır Ceza Mahkemesi'ne müracaat etti. 
     Kadir Ünal başkanlığında toplanan mahkeme heyeti, eksik evrak bulunduğu gerekçesiyle dosyayı yeniden Bursa 3. Ağır Ceza Mahkemesi'ne iade etti. 
     Sanık avukatları, dosyadaki eksikliklerin giderilmesinin ardından, taleplerinin, Bursa 4. Ağır Ceza Mahkemesi'nde yarın yeniden ele alınacağını söylediler. 
     
</TEXT>
</DOC>
