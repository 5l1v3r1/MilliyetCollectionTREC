<DOC>
<DOCNO> 338952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo38.html </URL>
<DATE> 2005/05/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İsmet Arzuman Futbolda herkes, her şeyi konuşmamalı... 
</HEADLINE>
<TEXT>

     Birinci Süper Futbol Ligi’nde maç yöneten, A Klasmanı hakem İsmet Arzuman, kamuoyundan, kendilerine sahip çıkılmasını beklediklerini belirterek, "Sonuçta, futbol bizim de katkımızla oynanıyor. Böyle kabul edilmesi ve emeğe saygı duyulması gerek" dedi. 
     Arzuman, Futbol Federasyonu’nun aylık yayın organı "TamSaha"daki röportajında, soruları yanıtladı. Hakemlere "Bizim hakemimiz" diye sahip çıkılması gerektiğinden söz eden İsmet Arzuman, üst düzeyde var olan 30 hakemin aynı zamanda ülkeyi yurtdışında temsil ettiğini söylerken, yetişmekte olan genç hakemlerin cesaretini kırmamaya özen gösterilmesini istedi. 
     Arzuman, şunları kaydetti 
     "Futbol bizim de katkımızla oynanıyor. Böyle kabul edilmesi ve emeğe saygı duyulması gerek. Hata olunca bizim ve hatta ailemizin de canı yanıyor. O kadar kolay değil bu işler. 
     Herkes her şeyi konuşmamalı futbolda. Bir hata yaptığımda MHK ve Federasyon beni zaten cezalandırıyor. Futbolcuyu, takımı da cezalandıran var. Yani herkes yerini ve görevini bilmeli. Maç sonrası bana mikrofon uzatıldığında, ’Bugün teknik direktör 3-5-2 değil, 4-4-2 oynatmalıydı. Yanlış oyuncu tercihleri yaptı’ desem iyi mi olur Biz futboldan anlamıyor muyuz Biz de konuşalım o zaman. Ama bu, ortalığı karıştırmaktan başka bir işe yaramaz. Hata olacak, bunu kabullenmek lazım. Benim 15 yaşındaki kızım, akşam eve geldiğimde ’Baba penaltıyı vermedin’ diyebiliyor. Bakıyorum, gerçekten vermemişim. Bunu söyleyen insanlar da Amerika’yı yeniden keşfetmiyor. Biraz el-insaf demek lazım. Tek istediğimiz bu." Futbol camiasını oluşturan unsurların birbirine güvenmesi ve inanmasının önemine değinen Arzuman, sitemde bulunulabileceğini, ancak bunu, kimseyi kırmadan yapmak gerektiğini kaydetti. 
     Arzuman, şöyle dedi 
     "Her hatanın arkasında bir şey aranmamalı. Koskoca bir camiayı, koskoca bir şehri bilerek zor durumda bırakmak kimsenin haddine değil. 
     Yapılan hatalarda da kimsenin bizden fazla üzülebileceğine inanmıyorum. Ama bunlar futbolun bir parçası. Milyarlar verilen bir futbolcumuz nasıl çok bariz bir golü kaçırabiliyorsa, hakem de pozisyon kaçırabiliyor. Ama her kaçırdığı golden, ya da hatadan sonra futbolculara altı hafta ceza verilmiyor mesela. Çok bariz bir gol yiyen kaleci sekiz hafta dinlendirilmiyor. Kötü bir sezon geçiren bir teknik direktör, bir bakıyorsunuz işten çıkarıldığının, ya da istifasının haftası başka takımla anlaşıyor. Tüm bunlar olabiliyor yani. Demek ki futbolun güzelliği burada ve bunu böyle kabul etmek gerekiyor." 
     
     HAKEMLERİN KATKISI 
     Birinci Süper Lig’de şampiyon ve küme düşecek takımların henüz belli olmadığını, bunun da ligin kalitesini gösterdiğini ifade eden İsmet Arzuman, bunda Türk hakemlerinin de katkısı bulunduğunu savundu. 
     Geçen sezon 24 maç yönettiğini ve bunlardan 22’sinin naklen yayınlandığını belirten Arzuman, bunu önemli bir başarı olarak gördüğünden bahsetti, ancak iyi olduklarında kimsenin kendilerinden söz etmediğinden yakındı. 
     Hakemlik kariyerlerini noktaladıklarında, bir derbi, bir kupa finali yönetmiş olmayı istediklerini kaydeden Arzuman, görüşlerini şöyle açıkladı 
     "Bu bir süreç, tamamlamadan olmuyor. Umuyorum bazı arkadaşlarımız belli yerlere gidecek. Örneğin Selçuk Dereli’ye, ülke olarak destek sağlamalıyız. Kötü maç yönettiğinde alaşağı etmemeliyiz. Selçuk Dereli bu şansı yakaladı, ileri götürecek. Arkasından da diğer arkadaşlar gelecek. Bu iş biraz lobi işi. Bizim lobimiz zayıf. Çünkü bizden önceki ağabeylerimiz bırakıp, çekip gitmişler. Bırakmayan ağabeylerimiz UEFA hakem komitelerinde görev alsalardı, bize daha iyi şanslar yaratsalardı diye de hiçbir gün çıkıp sitem etmedik." 
     
     "HAKEMLİK PROFESYONELLEŞMELİ" 
     İsmet Arzuman, böylesine yoğun bir tempoda, ekonomisinin bu kadar ayrıldığı bir sektörde hakemlerin amatör kalmasının anlamsız olduğunu, artık profesyonelleşmesi gerektiğini söyledi. 
     FIFA’nın da önerisinin bu yönde olduğunu kaydeden Arzuman, "Gündüz mesaide olup, fırsat buldukça akşamüstü antrenman yaparak hakemliğe devam etmek çok zor" dedi. 
     Asker olarak görevde bulunduğunu ve bu dönemde kendisine büyük imkanlar yaratıldığını vurgulayan Arzuman, 20 yıl boyunca öğle paydoslarında antrenman yaptığını, akşamları da çalışabileceği yerler aradığını, hakemliğin tadına ise emekli olunca vardığını anlattı. 
     Hakemlerin hem saha içinde, hem dışında saygınlıklarını korumaları gerektiğine dikkat çeken İsmet Arzuman, şöyle devam etti 
     "Beraber olduğumuz insanlara, faaliyetlerimize dikkat etmeliyiz. 
     Benim gideceğim yer, beraber olacağım insanlar bellidir. Art niyetli insanlarla birarada olmamalıyız. Bu, sizin elinizde olmayan bir şekilde gelişebilir, ama oradan kaçmasını bilmeniz gerekiyor. 
     Yöneticilerinizi ona göre haberdar etmeniz ve kendinizi oradan bir an önce uzaklaştırmanız gerekir. Zaten sorunlar buradan doğuyor." 
     
</TEXT>
</DOC>
