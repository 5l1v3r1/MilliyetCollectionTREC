<DOC>
<DOCNO> 316717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy01.html </URL>
<DATE> 2005/02/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Aksu AB standardını uyguladığımız taktirde 35 bin polise ihtiyacımız var 
</HEADLINE>
<TEXT>

     İçişleri Bakanı Abdulkadir Aksu, Emniyet Teşkilatı'ndan ayrılanların boşluğunu her yıl katılan olmasına rağmen dolduramadıklarını söyledi. 
     Aksu, AA muhabirine yaptığı açıklamada, Avrupa Birliği standartlarına göre, 250 kişiye 1 polis düştüğünü belirterek, ''Biz bu standardı uyguladığımız taktirde, 35 bin polise ihtiyacımız var'' dedi. 
     Emekli veya çeşitli nedenlerle meslekten ayrılan polis sayısının 2003 yılında 2 bin 516 olduğunu bildiren Aksu, 2004 yılında bu sayının 5 bine çıktığını belirtti. 
     Aksu, şöyle konuştu 
     ''Bizim her yıl kadroya alacağımız polis miktarı ile polis yüksekokullarından mezun olan polislerimizin sayısı da 5 bin-5 bin 500 arasındadır. Her yıl teşkilata katılan polis olmasına rağmen, ayrılanların boşluğunu dolduramıyoruz. İl ve ilçelerimiz büyüyor. Büyüdüğü için her yıl yeni polise ihtiyaç oluyor. Emniyet Teşkilatı'na 4 yıllık üniversite mezunu polislerin alınmasını düşündük. Hem polisimizin eğitim seviyesinin gelişmesi bakımından, hem de artan ihtiyacın giderilmesi için 4 yıllık üniversite mezunları sınavla polis eğitim merkezine alınacak.'' Bu kişileri 6 aylık eğitim sonrası ihtiyaç duyulan bölgelere göndereceklerini belirten Aksu, şöyle devam etti 
     ''Şu anda polis meslek yüksekokullarımız var. Bunlar yeni meslek yüksekokuluna dönüştürüldü. Daha önce polisler 9 aylık süreli kurslarda yetiştiriliyordu. Bu bir aşamadır. Bu polisin eğitim seviyesinin geliştirilmesi için meslek yüksekokulları bir adımdır. Bakanlığa gelir gelmez Anadolu Üniversitesi Açık Öğretim Fakültesi ile bir anlaşma yaptık. Görevdeki polislerimize oraya devam etme imkanı sağladık. Çok sayıda polisimiz Anadolu Açık Öğretim Fakültesi'ne devam ediyor.'' 
     
</TEXT>
</DOC>
