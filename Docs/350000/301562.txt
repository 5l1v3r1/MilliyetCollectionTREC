<DOC>
<DOCNO> 301562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun54.html </URL>
<DATE> 2004/12/28/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
BM, rekor düzeyde yardım çağrısında bulunacak 
</HEADLINE>
<TEXT>

     Birleşmiş Milletler BM , Güney Asya'daki deprem ve tsunami mağdurlarına bağış yapacak ülkelerden rekor düzeyde yardım yapma çağrısında bulunacak. 
     BM İnsani Konular Koordinasyon Bürosu'ndan Yvette Stevens, BM'nin önümüzdeki günlerde yapacağı çağrının, 2003'te Irak'ın yeniden imarına yardım için istediği 1,6 milyar doları geçebileceğini belirtti. 
     Stevens, düzenlediği basın toplantısında, ''Şu ana dek edinilen bilgilere göre, bunun geçmişteki oranlara göre çok yüksek olmasının beklendiğini'' belirtti. 
     Öte yandan, 1960'lardan bu yana doğal afetleri izleyen dünyanın en büyük sigortacılık şirketi Münich Re'nin Jeobilim Araştırma grubu başkanı Gerhard Berz, Güney Asya'yı vuran depremde maddi hasarın 10 milyar euronun üzerinde olabileceğini söyledi. 
     Berz, Almanya'nın Deutsche Welle televizyon kanalına verdiği demeçte, ''Elimizde güvenilir rakamlar yok ancak maddi hasarın 10 milyar eurodan fazla olduğunu düşünüyorum'' dedi. 
     
</TEXT>
</DOC>
