<DOC>
<DOCNO> 324937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/ekonomi/aeko.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Değerli TL, yüksek cari açık endişe verici' 
</HEADLINE>
<TEXT>


Moody's Yeni stand - by'ın ön şartı olan üç yasadaki gecikmeler, ekonomik gelişmeye engel olabilir. Değerli TL ve borçla finanse edilen yüksek cari açık endişelerimiz var 

REUTERS 

Uluslararası kredi derecelendirme kuruluşu Moody's'in Başkan Yardımcısı ve kıdemli uzmanı Kristin Lindow, IMF ile yapılacak yeni stand - by düzenlemesi için gereken yasaların gecikmesinin, ekonomik gelişmenin önünde engel teşkil edeceğini söyledi. 
Lindow, "Bu reformların bazıları yeni stand - by programının onayı için ön adımlar. Bu nedenle gecikmeler, eğer daha da uzarsa, orta ve uzun vadeli ekonomik gelişmenin önünde engel teşkil eder. Ancak biz bu reformların yakın gelecekte gerçekleşeceğini varsayıyoruz" dedi. 
Lindow'un atıfta bulunduğu üç yasadan Gelir İdaresi Yasa Tasarısı'nın TBMM'de kabulü, bankacılık ve sosyal güvenlik yasalarının ise Meclis'e sevki gerekiyor. Gelir İdaresi Yasa Tasarısı, Plan ve Bütçe Alt Komisyonu'nda, bankacılık ve sosyal güvenlik yasa tasarısı ise Başbakanlık'ta bulunuyor. 
Bu üç yasada ilerleme sağlanmasının kredi notu açısından önemli ve olduğunu belirten Lindow, Türkiye'nin not görünümünün son olarak 11 Şubat'ta durağandan pozitife yükseltildiğini hatırlattı. Moody's'in görünümünü genellikle 18 - 24 aylık dönemleri kapsayacak şekilde açıkladığını vurgulayan Lindow, "Pozitif görünüm, bu dönemde kredi notunu yükseltme yaklaşımıyla gözden geçirme olasılığını gösterir. Diğer yandan, 11 Şubat tarihli basın açıklamamızda vurguladığımız bazı politik ve ekonomik kaygılar giderilmemiş ise, gözden geçirmenin yapılmaması, görünümünün durağana çekilmesi bile mümkündür" dedi. 
Moody's'in Türkiye için verdiği kredi notu yatırım seviyesinin altında olan B1'de bulunuyor. 

'Cari açık endişe verici' 
Büyük cari açığın, borç yaratan finansman ve değerli lira nedeniyle süregelen bir endişe olduğunu belirten Lindow, "Önemli ölçüde ithalata dayalı yatırımın ihracat kapasitesinde artış olarak geri döneceği gerçeğini kabul ediyorsak da, büyük cari işlemler açığı, finansmanının, bazı durumlarda kısa vadede borç yaratılarak sağlanması ve değerli lira nedeniyle bizim için süregelen bir endişe konusu" diye konuştu. 
Ekonomide görülen yavaşlama ve oto alımlarındaki vergi teşviklerinin kaldırılmasının genel dış pozisyonda bir iyileşmeye dönüşmemesinin, bir miktar hayal kırıklığı yarattığını belirten Lindow, şu değerlendirmeyi yaptı "Tekstil ve hazırgiyim ihracatındaki düşüşün, kötü ocak ayı sonuçlarının nedenlerinden biri olduğunu da belirtmeliyiz. Eğer bu yıl tekstildeki gelişmelerden dolayı beklenenden daha düşük bir ihracat büyümesi ile karşılaşırsak, ithalattaki büyümenin azalması ve turizm gelirlerinde çok olumlu eğilime rağmen bile, 2004'ün üzerinde bir cari işlemler açığı doğabilir." 
Lindow, bu yıl özelleştirmeye bağlı doğrudan yabancı yatırımı gibi borç yaratmayan kaynak payının artmasının beklendiğine işaret etti. 


</TEXT>
</DOC>
