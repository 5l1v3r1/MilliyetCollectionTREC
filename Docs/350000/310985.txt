<DOC>
<DOCNO> 310985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko19.html </URL>
<DATE> 2005/01/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Emlakçılar Mortgage Sistemi'ne nasıl bakıyor 
</HEADLINE>
<TEXT>

     Konya Emlakçılar Odası Başkanı İsmet Çakır, kredi kartıyla yapılan harcamalarda bile büyük sorunlar yaşanan Türkiye'de, kişiyi çok uzun vadeli borç altına sokacak bir emlak sisteminin tutacağına inanmadıklarını söyledi. 
     Çakır, gayrimenkul piyasasının, büyük ölçüde peşin satışlar üzerine kurulu olduğunu, sabit gelirli birçok vatandaşın bile altından kalkamayacağını düşündüğü için bankalardan kredi almak yerine ev sahibi olmak için parasını tamamlayıncaya kadar kirada oturmaya razı olduğunu belirtti. 
     Türkiye'de 2005 yılı ortasından itibaren uygulanmaya başlanacağı açıklanan, ''kira öder gibi ev sahibi olma'' şeklinde adlandırılan Mortgage Sistemi'nin temelinin faiz hesabına dayandığını savunan Çakır, şunları kaydetti 
     ''Kredi kartıyla yapılan harcamalarda bile büyük sorunlar yaşanan ülkemizde, kişiyi çok uzun vadeli borç altına sokacak bir emlak sisteminin tutacağına inanmıyoruz. Dışardan emlak sistemi ithal etme yerine, Türkiye'de normal yollardan vatandaşların ev sahibi olmasının önünü tıkayan engellerin kaldırılması gerekir. Bu nedenle, düşük gelir grubunun ev sahibi olması için Mortgage Sistemi'nden önce, arsa tahsisi, inşaat projesi ve ruhsat alımı gibi konularda iyileştirmeler yapılsın. Konut yapı kooperatifleri güvenli hale getirilerek ya da devlet güvencesi sağlanarak çok daha kısa zamanda vatandaşlarımız ev sahibi yapılabilir.'' Mortgage Sistemi'nin ortalama 30 yıl kişileri borç altına sokacağını iddia eden Çakır, ''Hiç kimse, 30-40 bin YTL'lik bir evi 175-200 bin YTL'ye satın almak istemeyecektir. Çünkü, şartların bir kaç yıl içinde değişebildiği Türkiye'de bu sistem dibi görünmeyen bir kuyudur'' diye konuştu. 

     
</TEXT>
</DOC>
