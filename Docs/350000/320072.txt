<DOC>
<DOCNO> 320072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo37.html </URL>
<DATE> 2005/03/02/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Son yarı finalist Fenerbahçe 4 - 0 
</HEADLINE>
<TEXT>

     Türkiye Kupası çeyrek final maçında Fenerbahçe, Kayserispor'u 4-0 yenerek yarı finale yükseldi ve Denizlispor'un rakibi oldu. 
     
     İLK YARI 

     5. dakikada topla soldan ceza alanına giren Tuncay, topu arka direkte boş durumdaki Alex'e ortaladı. Bu futbolcunun yatarak kafayla vuruşunda top filelere gitti 1-0 
     10. dakikada sağdan topla ceza alanına giren Aurelio, topu ters tarafta müsait durumdaki Nobre'ye çıkardı. Nobre gelişine bir vuruşla meşin yuvarlağı ikinci kez Kayserispor filelerine gönderdi 2-0 
     12. dakikada Anelka'nın ceza alanı içinde yerden vuruşunda, top kaleci Metin'de kaldı. 
     13. dakikada Tuncay'ın ceza alanı dışından sert şutunda, top yine kaleci Metin'de kaldı. 
     15. dakikada sağdan Serkan'ın ortaladığı topa, ceza alanı içinde Nobre kafayı vurdu, meşin yuvarlak yandan auta gitti. 
     16. dakikada Ümit'in ceza alanına ortaladığı topa Servet kaleciyle birlikte yükseldi. Metin'in müdahalesiyle topu arkasında bulan Servet, dönerek meşin yuvarlağı boş kaleye gönderdi 3-0 
     20. dakikada Anelka'nın ceza alanı dışından sert şutunda, kaleci Metin iki hamlede topa sahip oldu. 
     34. dakikada Kayserispor'un kullandığı serbest vuruşta, barajdan dönen topu ceza alanı dışında önünde bulan İbrahim, uzak mesafeden sert vurdu. Top üstten auta gitti. 
     Fenerbahçe'nin kalan dakikalardaki atakları başka gol getirmeyince ilk yarı sarı-lacivertlilerin 3-0 üstünlüğüyle sona erdi. 
     
     İKİNCİ YARI 

     50. dakikada Ümit'in pasında solda topla buluşan Aurelio, ceza alanına girer girmez topu Servet'e çıkardı. Müsait durumdaki bu futbolcudan önce savunma son anda ayak koyarak topu kornere gönderip tehlikeyi önledi. 
     Aynı dakikada Ümit'in ceza alanına ortaladığı topa iyi yükselen Servet, kötü bir kafa vuruşuyla meşin yuvarlağı auta attı. 
     57. dakikada Müslim'in sağdan ceza alanına göndermek istediği top, savunmada Ümit'e çarpıp ceza alanı içinde Mehmet'in önünde kaldı. Kale çizgisine doğru ilerleyen Mehmet'in sert şutunda kaleye paralel giden topa Gökhan dokunamayınca, Fenerbahçe kalesi bir gol tehlikesini atlatmış oldu. 
     62. dakikada ceza alanı içinde kaleciyle karşı karşıya kalan Anelka, Metin'in müdahalesiyle kendini yerde buldu. Bu arada boşta kalan topla solda buluşan Van Hooijdonk, meşin yuvarlağı boş kaleye gönderdi 4-0 
     76. dakikada Mehmet'in ceza alanı dışından kaleye gönderdiği topa penaltı noktası üzerinde hareketlenen Johnson yetişemeyince, kaleci Rüştü meşin yuvarlağa sahip oldu. 
     78. dakikada Mehmet'in sağdan kullandığı korner atışında, Van Hooijdonk kafayı vurdu, top direğin yanından az farkla auta gitti. 
     Maçın uzatma dakikalarında sol çaprazdan serbest vuruş kullanan Van Hooijdonk'un kaleye gönderdiği top, Metin'in ellerinden döndü. Kayserispor savunması tehlikeyi uzaklaştırdı. 
     
</TEXT>
</DOC>
