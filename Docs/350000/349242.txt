<DOC>
<DOCNO> 349242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo06.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu'da bayram 
</HEADLINE>
<TEXT>


Yunanistan Milli Takımı'nın, İnönü Stadı'ndan 1 puan çıkarması, Komşu'da yüzleri güldürdü. Gazeteler, Ay-Yıldızlı ekibimize karşı çok dirençli oynayan takımlarını "Boğaz'ın korsan gemisi"ne benzetti. Manşetleri övgüler süsledi 


YUNAN BASINI 
TAKİ BERBERAKİS Atina 

2006 Dünya Kupası Finalleri öncesinde Yunanistan'ın İstanbul'dan bir puan çıkararak ikincilik koltuğundaki yerini koruması, ülke medyası tarafından büyük bir başarı olarak yorumlandı. Gazeteler maç skorunu birbirinden ilginç başlıklarla duyururken, Sport Day, Yunan ekibini Boğaz'dan geçen korsan gemisine benzetti. İşte gazetelerin yorumları 
Filathlos Milli Takım çelikten yapılmış. Biraz şansımız olsa, galip de gelebilirdik. 
Fos Canavar Milli Takım. İki puanlık farkı koruduk. 
SportDay Yenilmezler. Boğaz'ı korsan gemisi gibi geçtik. 
Orta Gia Spor Büyük Konstantin Kaçouranis . Milli Takım galibiyete layıktı. 
SporTime Büyük ruhlu. İstanbul kazanında dik durduk. 
SporLife Milli Takım kaplan gibiydi. 
İho Savunma dersi verdik. 
Derby Altın puan 
TV yorumları 
ET-1 Devlet Televizyonu Milli Takım, çok değerli beraberlik puanı ile dönüyor. Sadece gol yememekle kalmadı, gol atma fırsatı da vardı. Şimdi Ukrayna maçı hazırlığı başlayacak. 
Flash Haber Radyo Golsüz beraberlikle, hedefe ulaştık. İstediğimizi almış olduk. Eleme grubunda ikinciliğe demir attık. Bu maçtan yenik de çıkabilirdik, galip de. Biz ikinci devre başında fırsatlar kaçırdık ancak son 30 dakika Türkiye üstün oynadı. Tuncay, Türk takımından, bizim için en büyük başağrısı oldu. Mutlu sona ulaştık. 
Mega TV Özel Televizyon Dünya Kupası'na gitme umutlarımız canlı kaldı. Maçın dengesi 2. devre bir pamuk ipliğine tutundu. 

DANİMARKA BASINI 
Beraberlik mutlu etti 
İRFAN KURTULMUŞ Danimarka 

A Milli Takımımız ile aynı grupta yer alan Danimarka, Yunanistan maçının 0 - 0 berabere bitmesinin keyfini yaşıyor. Danimarka'da yazılı ve görsel medya "İstanbul'da arzulanan sonuç" başlığının altında birleşti. 
B.T gazetesi, "Türkiye'de Danimarka'nın istediği sonuç" başlığıyla verdiği manşet haberde, "Türkiye ve Yunanistan'ın 90 dakika sonrası golsüz biten karşılaşmada puanları paylaşması Morten Olsen ve Danimarka Milli Takımı'nın Çarşamba günü Kopenhag'da oynayacağı Arnavutluk maçı öncesi beklediği en mükemmel imkanı doğurdu" yorumunu yaptı. 
Gazete ayrıca, teknik patron Olsen'in, "Bizim için arzulanan bir sonuç. Bundan daha büyük iyilik olamaz. Almanya'ya gitmek için grubumuzda bu tür sonuçlara ihtiyacımız var' ifadelerine yer verdi. Ekstra Bladet gazetesi ise beraberliğin ardından Danimarka için Almanya kapısının aralandığını belirtti. 
Danimarka Televizyonu 'DR' da Türkiye ile Yunanistan'ın 1'er puan almasının kendileri için tarihi bir fırsat olduğunu vurguladı. 

'Heç biri gaçmamaliydi' 

Türkiye-Yunanistan karşılaşmasını naklen yayınlayan Azeri kanalının spikeri cömertçe harcanan pozisyonlar üzerine, ilginç yorumlar yaptı 

AZERBAYCAN BASINI 
Türkiye - Yunanistan karşılaşmasını pek çok ülkede olduğu gibi canlı yayınlayan Azeri ANS kanalının spikeri, 3 puan yolunu açacak golün gelmemesi üzerine kahroldu ve Hakan Şükür'ün eksikliğinin hissedildiğini belirtti. Maçta Türkiye'nin ataklarını heyecanla anlatan spiker, fırsatların kaçırılmasına tepkisini sık sık dile getirdi. Azeri spiker, "kapı" olarak nitelendirdiği Yunanistan kalesinin bir türlü aşılamaması ve ele geçirdiğimiz pozisyonların cömertçe harcanması üzerine Azerice, "Çok yazık, bunların heç biri gaçmamaliydi. Türkiye'deki gazeteler yarın yine Hakan Şükür'ün neden oynatılmadığını soracak. Hakikaten de "kral" bu maçta olmalıydı" yorumunu yaptı. Spiker, Yıldıray Baştürk'ün ikinci sarı kart görmesi üzerine de "Eyvah, Türkiye takımı, 10 nefer kalacak. Yıldıray'ın bundan önce de rakibine bir zerbesi darbesi vardı" ifadelerini kullandı. 

Kazakistan'a uçtular 

Yunanistan'a takılarak şansını zora sokan A Milliler, dün sabah yaptığı antrenmanın ardından Almatı'ya gitti 

A Milli Takımımız'da, Yunanistan beraberliğinin ardından gözler Kaza-kistan karşılaşmasına çevrildi. Ay - Yıldızlılar dün sabah BJK Nevzat Demir Tesisleri'nde yaptığı antrenmanla hazırlıklarını sürdürdü. 
Yunanistan karşılaşmasında sakatlanan Emre Belözoğlu, Tuncay Şanlı ve Yıldıray Baştürk çalışmaya katılmadı. Hafif sakatlığı bulunan İbrahim Toraman ise saha içinde yürüyüş yaparak idmanı tamamladı. Yunanistan karşısında ilk 11'de sahaya çıkan oyuncular takımdan ayrı koşu yapmakla yetinirken, diğer futbolcular dar alanda çabukluk çalışmaları yaptı. Futbolcuların morallerinin bozuk olduğu gözlendi. 
Milli Takım, çalışmanın ardından özel bir uçakla Kazakistan'a uçtu. Başkent Almatı'da kampa giren Ay - Yıldızlılar, kritik 90 dakikayı kazanıp, şansını son ana kadar sürdürmek istiyor. 

Gücümüz küçüğe yetiyor 

Uğur MELEKE 

2000 Avrupa Futbol Şampiyonası'nda Belçika'da ev sahibini Hakan Şükür'ün golleriyle 2-0 mağlup eden A Milliler, o günden bu yana FIFA sıralamasında kendinden üst sırada yer alan takımları bir türlü deviremedi. 
Türkiye'nin FIFA sıralamasında kendisinin üstünde herhangi bir rakibini yenemediği yaklaşık beş yıllık periyot, Mustafa Denizli'nin görevdeki son Portekiz maçıyla başladı, Şenol Güneş'le devam etti. Dünya Kupası ve Konfederasyon Kupası'nda üçüncü olup, Euro 2004'e katılamadığı Şenol Güneş yönetimindeki Türkiye, FIFA sıralamasında üstünde yer alan 11 rakibine karşı 5 beraberlik alabilirken, 6 kez sahadan boynu bükük ayrıldı. 
Güneş'ten 8'inci sıradaki Türk Milli Takımı'nı devralan Ersun Yanal ise ilk maçında 16'ıncı basamaktaki Belçika'yı mağlup etti. Belçika, Yanal'ın görev başında yenebildiği -FIFA sıralamasına göre- en güçlü takım oldu. Türk Milli Futbol Takımı, Ersun Yanal döneminde FIFA sıralamasında kendisinden üstte olan bir rakiple ilk maçını Yunanistan'la yaptı ve yine zafere adını yazdıramadı. Mayıs 2005 itibariyle Türkiye'nin 14'üncü olduğu listede, Yunanistan 12, Danimarka 19, Ukrayna ise 39'uncu durumda. 

Yıldıray'ın belalısı 

Yunanistan karşılaşmasında ortaya koyduğu performansla Milli Takım'ın en başarılı isimleri arasında yer alan Yıldıray Baştürk, Markus Merk k busundan bir türlü kurtulamıyor. Karşılaşmanın son dakikalarında kırmızı kartla oyun dışında kalan gurbetçi oyuncunun, aynı hakemle daha önce de sorun yaşadığı öğrenildi. Alman Ligi'nde forma giyen Yıldıray'ın daha önceki sezonlarda Merk tarafından iki kez oyundan atıldığı bildirildi. Yıldız futbolcu ile Alman hakem arasındaki tatsızlığın uzun zamandır gündemde olduğu da iddia edildi. 
Bu arada Yunanistan maçındaki kırmızı kartıyla cezalı duruma düşen Yıldıray Baştürk, kafileden çıkarıldı. Milli Takım Teknik Direktörü Ersun Yanal, çarşamba günü Kazakistan'a karşı forma giyemeyecek olan Yıldıray'ı kadroya dahil etmedi. 


</TEXT>
</DOC>
