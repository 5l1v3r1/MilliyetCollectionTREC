<DOC>
<DOCNO> 338051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun18.html </URL>
<DATE> 2005/04/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tarihi buluşma... Komünist ve milliyetçi liderler 60 yıl sonra el sıkıştı 
</HEADLINE>
<TEXT>

     Çin Komünist Partisi ÇKP ile 1949'da biten iç savaşı kaybeden Tayvan'ın kurucusu Milliyetçi Halk Partisi'nin Kuomintang liderleri 60 yıl aradan sonra ilk kez el sıkıştı. 
     Devlet Başkanı Hu Cintao, ÇKP Merkez Komitesi Genel Sekreteri sıfatıyla 60 yılın ardından Çin'in kıta kesimini ziyaret eden ilk Kuomintang Partisi Başkanı olan Lien Çan ile görüştü. 
     Hu, tarihi görüşmenin yapılmasından büyük memnuniyet duyduğunu belirterek, ''Çin'in ana kesimine ayak bastığınız andan itibaren iki parti olarak tarihi bir adımı birlikte attık. Bu, Tayvan Boğazı'nın iki yakası arasındaki ilişkilerin yeni bir aşamaya girdiğinin göstergesi olduğu gibi, iki yakada yaşayan halkın ilişkileri geliştirme yönündeki kararlılığını ve içtenliğini göstermiştir'' diye konuştu. 
     
     ''TEK ÇİN'' 
     Dünyada ''tek Çin'' olduğu, ancak iki kesimin kendilerini farklı ifade edebildikleri 1992 Anlayışı temelinde barış ve istikrara doğru yönelmek istediklerini belirten Hu, Çin milletinin temel çıkarları çerçevesinde mutlu yarınları birlikte yaratmak istediklerini söyledi. 
     Hu, televizyondan canlı yayımlanan görüşmede, Kuomintang'ın kurucusu ve ''modern Çin'in babası'' Sün Yatsen'in 1866-1925 Çin milletine değerli manevi miras bıraktığını ifade ederek, bu mirası devam ettirmeleri gerektiğini kaydetti. 
     Konuk muhalefet lideri Lien, ''Buraya gelişimiz kolay olmadı. İki parti geçmişte çatışma içine girdi, ama bu tarihte kaldı. Tarihi değiştiremeyiz, ama geleceği birlikte yaratabiliriz'' dedi. 
     Tayvan Boğazı'nın iki yakası arasında durumun son yıllarda ''esef verici'' olduğunu ifade eden Lien, 1992'de varılan ortak anlayış temelinde 8 yıl istikrar ve yakın temas yaşandığını kaydetti. 
     Tayvanlıların yüzde 66'sının boğazın iki yakasının yakın temasları sürdürmesini istediğini belirten Lien, 10 yılı aşkın süredir yaşananların barış sürecini baltaladığını belirtti. 
     Tarihteki bütün sorunları ve eski durumu aştıklarına işaret eden Lien, iyi niyet ve karşılıklı güven gösterilerek, düşmanlıkların, hatta savaşın önlenebileceğini ve 1992 Anlayışı temelinde barış ve istikrara yürünebileceğini bildirdi. 
     Daha sonra heyetler arasında görüşmeye geçildi. 
     
</TEXT>
</DOC>
