<DOC>
<DOCNO> 310174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun14.html </URL>
<DATE> 2005/01/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'yi karalayan diziye tepki... 
</HEADLINE>
<TEXT>

     ABD'de yayımlanan ve Beyaz Saray'ın çalışma kanadından adını alan ''West Wing'' Batı Kanadı adlı televizyon dizisinde Türkiye'nin, zina yapan kadınları kafasını keserek cezalandıran bir ülke olarak tanıtılması, Türk toplumunda tepki yarattı. 
     NBC televizyonunda yayınlanan dizide, zina yapan bir Türk kızının kafası kesilerek idama mahkum edilmesi üzerine ABD Başkanı devreye giriyor ve kızı kurtarmaya çalışıyor. 
     Dizinin yayınlanmasının ardından Türkiye'nin Washington Büyükelçisi Faruk Loğoğlu, NBC televizyonu yönetimine mektup yazarak, Türkiye ile ilgili gerçekleri tahrif eden bu bölümden hayal kırıklığı duyulduğunu ifade etti. Türk yetkilileri, Washington'da ayrıca bu konuda hukuki olarak ne tür tedbir alınabileceğini incelemek üzere hukuk danışmanlarına başvurdu. 
     West Wing dizisi, son dönemde ABD'de Türkiye'yi yanlış aksettiren ikinci televizyon dizisi oldu. Son olarak, Fox televizyonunda yayınlanan ''24'' adlı dizinin yeni sezonunda bir Türk ailesi, ABD'de beş yıl dikkat çekmeden yaşadıktan sonra terörist eylemlerde bulunurken gösteriliyor. 
     Büyükelçi Loğoğlu'nun, aynı şekilde Fox televizyonu yetkililerine de mektup göndererek Türkiye'nin kamuoyunda yanlış aksettirilmesinden duyduğu rahatsızlığı dile getirdiği öğrenildi. 
     Washington'da konuyu değerlendiren Türkiye'ye yakın Amerikalı bir gözlemci, Amerikan film endüstrisinde İslam diniyle şiddet olaylarını bağdaştırma eğiliminin özellikle 11 Eylül saldırılarından sonra arttığına dikkati çekti. Aynı kaynak, ''ABD'de Arapların güçlü bir lobisi bulunduğuna ve bu yüzden Amerikan film endüstrisinin Araplar aleyhinde yayın yapmaktan kaçındığına'' işaret etti ve ''bu nedenle nüfusunun çoğunluğu Müslüman olan Türkiye'nin bu talihsiz dizi senaryolarına konu olduğunu'' belirtti. 
     Film endüstrisinin merkezi olan Los Angeles kenti, ABD'nin California eyaletinde bulunuyor. Büyük çoğunluğu bu eyalette yaşayan Ermeni asıllı Amerikalıların da Amerikan film endüstrisinde önemli payı var. Ayrıca Rum ve Yunanlıların da Amerikan film endüstrisinde rolü bulunuyor. Filmlerin arkasında, eğlence dünyasında etkili Ermeni ve Rum-Yunan desteği olup olmadığı da araştırılıyor. 

     
</TEXT>
</DOC>
