<DOC>
<DOCNO> 315921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/ekonomi/eko01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Rusya'da yasa değiştirtiyor 
</HEADLINE>
<TEXT>


Rusya, Efes ve diğer alkollü içeceklere getirilen 'reklam yasağı'nda, sponsorluk gelirlerinin tehlikeye girmesi üzerine, geri adım attı 

CENK BAŞLAMIŞ Moskova 

Rusya bira piyasasının önemli oyuncularından Efes'le diğer şirketlerin yarattığı 50 milyon dolarlık reklam ve sponsorluk pazarının kaybolması tehlikesi, yasağın kaldırılmasını gündeme getirdi. Rusya parlamentosu, bira reklamına getirilen yasağın federasyonları sponsorluk gelirlerinden yoksun bırakması üzerine geri adım atmaya karar verdi. 
Şu andaki yasaya göre, spor müsabakaları sırasında televizyonda bira reklamı yayınlanamıyor ve müsabakanın yapıldığı yerlerde bira reklamına izin verilmiyor. 
Rusya Profesyonel Hokey Ligi'ne bağlı Hukuk Sorunları Komitesi Başkanı Sergey Yakovlev, "Mart ayında Moskova'da artistik buz pateni şampiyonası yapılacak. Eğer en büyük sponsorumuz Efes'e salonda reklam olanağı sağlanmazsa bu, düzenleyeceğimiz son uluslararası şampiyona olur" dedi. Rusya Futbol Federasyonu Başkan Yardımcısı Viktor Gruzdyev de, "2004 yılı başlarında Efes'le yaptığımız sponsorluk anlaşmasını 4 yıl uzatmıştık. Ama reklam yasağı gelince anlaşma havada kaldı" diye konuştu. 

Milli takım sponsoru 
Yerel markası Starıy Melnik markası ile Rus milli takımının sponsorluğunu da yapan Efes'in Rusya Genel Direktörü Semih Maviş, reklam yasağının kaldırılması konusunda bütün bira üreticileri adına bir süre önce Rusya Futbol Federasyonu ile görüştüklerini açıkladı. Maviş, "Yasağın 18 yaş altı müsabakalarla sınırlı tutulması kararı alınacağı yolunda biz de bazı söylentiler duymuştuk" dedi. İzvestiya gazetesi, parlamentonun bira üreticilerinin yasağın kaldırılması ya da kapsamının daraltılması önerisini olumlu karşıladığını yazdı. Reklam yasağı için çaba gösteren parlamenterlerden Valeri Draganov da, "Şu anda sporun devlet bütçesinden finanse edilmesi olanağı bulunmadığı için bu konuda taviz verebiliriz" diyerek yasağın kaldırılacağını ima etti. 


</TEXT>
</DOC>
