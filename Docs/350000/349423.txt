<DOC>
<DOCNO> 349423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo35.html </URL>
<DATE> 2005/06/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şaban Yıldırım Sakaryaspor'u artık çalıştırmak istemiyorum... 
</HEADLINE>
<TEXT>

     Sakaryaspor Teknik Sorumlusu Şaban Yıldırım, kulüpte kalmayı düşünmediğini söyledi. 
     Şaban Yıldırım, AA muhabirine yaptığı açıklamada, Sakaryaspor'dan ayrılmaya karar verdiğini söyledi. Sakaryaspor'da iki sezon görev yaptığını anımsatan Yıldırım, ''Sakaryasapor'u artık çalıştırmak istemiyorum. Kendime göre bazı nedenlerim var. 2 yıldır ağır ve yorucu bir yük aldım'' dedi. 
     Gelecek sezon için Süper Lig ve 2. lig takımlarından teklifler geldiğini belirten Yıldırım, şunları kaydetti 
     ''Bazı teklifler var ve değerlendiriyorum ama planlarım içinde Sakaryaspor bulunmuyor. Zorlu ve sıkıntı dönemler geçirdim. Buradaki iki sezonda da lig ortasında göreve geldim. Bunun sıkıntılarını da yaşadım. Başkaları tarafından oluşturulan kadroyu çalıştırmak zorunda kaldım. Bu nedenle bazı lig maçları, hazırlık maçı gibi oldu ve takımı tanımaya çalıştım. Bu da bize kayıplara neden oldu. Bundan sonra, aynı sıkıntıları yaşamak istemiyorum.'' 
     
</TEXT>
</DOC>
