<DOC>
<DOCNO> 322994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur39.html </URL>
<DATE> 2005/03/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
"Sahte rakı" satan restoran sahibinin 15 yıl hapsi istendi 
</HEADLINE>
<TEXT>

     Eminönü'ndeki restoranında yapılan aramada 7 şişe sahte rakı bulunduğu öne sürülen bir kişi hakkında, ''umumun sağlığını tehlikeye düşürmek'' suçundan 15 yıla kadar ağır hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, 3 Mart 2005 tarihinde bir ihbarı değerlendiren görevlilerin, Aydın D'ye ait Eminönü Cankurtaran'daki ''Maviş 2'' adlı işyerinde yaptığı aramada, 1 tanesi yarısına kadar içilmiş şekilde 70'lik 7 adet faturasız ve irsaliyesiz Yeni Rakı bulduğu anlatıldı. 
     Yapılan inceleme sonucunda bu rakıların Yeni Rakı benzeri taklit ve sahte rakılar olduklarının belirlendiği, insan sağlığını olumsuz etkileyebileceğinin bildirildiği ifade edilen iddianamede, Aydın D'nin, ''umumun sağlığını tehlikeye düşürmek'' suçunu düzenleyen TCK'nın 394. maddesi uyarınca 5 ile 15 yıl arasında ağır hapis cezasına çarptırılması talep edildi. 
     İddianamede, TCK'nın 402. maddesi uyarınca Aydın D'nin işyerinin 6 aya kadar kapatılması da öngörüldü. 
     Davanın görülmesine, önümüzdeki günlerde İstanbul Ağır Ceza Mahkemesi'nde başlanacak. 
     
</TEXT>
</DOC>
