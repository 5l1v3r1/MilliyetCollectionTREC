<DOC>
<DOCNO> 310255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko40.html </URL>
<DATE> 2005/01/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Serdengeçti 'Yılın Merkez Bankası Başkanı' seçildi... 
</HEADLINE>
<TEXT>

     Merkez Bankası Başkanı Süreyya Serdengeçti, İngiltere'nin ünlü sektör dergisi Bankers tarafından ''Yılın Merkez Bankası Başkanı'' seçildi. 
     Jüri, enflasyon ve faizlerin düşürülmesi, bankacılık reformları gibi pek çok veriyi değerlendirerek dünya merkez bankaları başkanları arasından Serdengeçti'yi birinciliğe layık gördü. 
     Financial Times grubu tarafından çıkarılan ve piyasadaki sınırlı satışının ötesinde sektör içinde yaygın bir abone sayısına sahip bulunan Bankers dergisinin, 7 kıtada yüzlerce ülkenin merkez bankası başkanı arasından seçtiği Serdengeçti'yi ''enflasyon ve faizlerin düşürülmesinde gösterdiği başarı'' başta olmak üzere pek çok ekonomik veriyi gözönünde tutarak belirlediği açıklandı. 
     Derginin bütün dünyadaki editörlerinin oylarıyla ''2004 yılının Merkez Bankası Başkanı'' seçilen Serdengeçti'nin Türkiye'de nesiller boyunca yaşanan kronik yüksek enflasyonun yüzde 70'lerden yüzde tek haneli rakamlara kadar gerilemesinde büyük payı bulunduğuna dikkat çeken Bankers yazarları, bu durumun Türkiye'nin ekonomik kurtuluşunun en önemli ayağını oluşturduğuna işaret etti. 
     Uluslararası Para Fonu'nun da IMF bir yandan Türkiye ile üç yıllık ve 10 milyar dolarlık yeni bir anlaşma yaparken, Türkiye'de son yıllarda başarıyla sürdürülen başarılı enflasyon karşıtı politikaları Merkez Bankası'nın bağımsız ve etkili çabalarına bağladığını hatırlatan Bankers Dergisi, 2004 yılı enflasyon ortalamasının yüzde 12 olduğuna değindi. 
     Enflasyonun tek haneli rakamlara gerilemesinin sıkı para politikalarının yanı sıra Merkez Bankası'nın başarılı faaliyetlerinden ileri geldiğini de vurgulayan Bankers Dergisi, Merkez Bankası'nın şeffaf, açık ve güvenilir çalışmalarını övdü. 
     Merkez Bankası Başkanı Serdengeçti'nin bazı değerlendirmelerine de yer veren Dergi, Başkan'ın AB süreci boyunca fiyat istikrarının sürekli kılınması gerektiğine dikkati çektiğini yazdı. 
     Bu durumun süreceğinin ilk işaretleri olarak yatırımlardaki artışa dikkat çeken Serdengeçti'nin, artışın piyasada yerleşen güvenin ve ekonomide sağlanan istikrarın bir sonucu olduğunu ve bunun süreceğini söylediğini de duyurdu. 
     Serdengeçti'nin Türk Lirası'ndan altı sıfır atılması kararının istikrar programının başarıyla uygulanmasının bir sonucu olarak ortaya çıktığına dair sözleri de Bankers dergisinde yer aldı. 
     Merkez Bankası Başkanı Süreyya Serdengeçti'ye Bankers Dergisi tarafından verilen ''Yılın Merkez Bankası Başkanı'' ödülü, 11 Şubat tarihinde Türkiye'de düzenlenecek bir törenle kendisine takdim edilecek. 
     
</TEXT>
</DOC>
