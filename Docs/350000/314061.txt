<DOC>
<DOCNO> 314061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun22.html </URL>
<DATE> 2005/02/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
The Guardian Türk fındığında zehir şüphesi 
</HEADLINE>
<TEXT>

     İngiltere'de yayımlanan The Guardian gazetesi, ülkeye her yıl tonlarca kontrolsüz ve yüksek risk taşıyan gıda sokulduğunu öne sürdü. 
     Guardian, Fransa'yı İngiltere'ye bağlayan Manş tüneli yoluyla Dover limanlarına indirilen malların 12 yıldır etkin kontrollerden geçirilmediğini, bunun İngiltere'nin bu alandaki en yetkili kuruluşu Gıda Standartları Ajansı tarafından tespit edildiğini öne sürdü. 
     Geçen iki yılda Dover'e gelen 100 bini aşkın gıda konteynırından sadece 10'unun kontrol edildiğini iddia eden Guardian, kuşkulu konteynırlarla ne yapıldığına dair bir kayıt bile bulunmadığını savundu. 
     Guardian, halen her ay 3000 kamyonun ve TIR'ın kontrolsüz olarak ülkeye girdiğini öne sürdü. 
     Gazete, kontrolsüzlüğün boyutlarını ortaya koymak için verdiği bir örnekte, son kullanma tarihi 1983 yılında dolan domates salçalarının bile ülkeye girebildiğini, sadece alıcının durumla ilgili uyarıldığını ortaya koydu. 
     Bir başka örnekte de Türkiye'den gelen fındık ve fıstık dolu bir kamyonun, taşıdığı malların toksik maddeler içerebileceğine dair uyarıya rağmen Dover gümrüğünden geçmesine izin verildiğini iddia eden gazete, ''Bu konuda kayıt da tutulmadı. Mala daha sonra ulaştığı yerdeki yerel yönetim tarafından el konuldu'' diye yazdı. 
     Guardian, 2003 yılında yapılan bir soruşturma sırasında Dover limanına gelen konteynırların büyük bölümünün AB ülkelerinden geldiğinin tespit edildiğini, ancak yine de 4000'e yakın aracın AB üyesi olmayan ülkelerden geldiğinin görüldüğünü iddia etti. 
     

     
</TEXT>
</DOC>
