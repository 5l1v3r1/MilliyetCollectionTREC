<DOC>
<DOCNO> 323987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun48.html </URL>
<DATE> 2005/03/16/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Hatemi "Hiç kimse, bizi Uranyum zenginleştirmekten vazgeçiremez" 
</HEADLINE>
<TEXT>

     İran Devlet Başkanı Muhammet Hatemi, hiç kimsenin İran'ı uranyum zenginleştirmekten vazgeçiremeyeceğini söyledi. 
     İsfahan'da basın toplantısında konuşan Hatemi, ''Hiçbir ülke, bizi nükleer teknolojiden vazgeçmeye ikna edemez. Nükleer yakıt elde etmekte ancak kendimize güvenebiliriz, başkalarına asla değil'' dedi. 
     Avrupalılar, geçen Aralık'tan bu yana İran'dan atom bombası yapmadığına ilişkin garanti istiyor. AB, bunun en sağlam yolunun da İran'ın uranyum zenginleştirme çalışmalarını tamamen bırakması olduğunu düşünüyor ve bu düşünceyi sık sık dillendiriyor. 
     Tahran yönetimi, uranyum zenginleştirmeyi bir süreliğine durdurmayı geçen yılın sonlarında kabul etmiş, tamamen durdurmaya ise yanaşmayacağını bildirmişti. 
     Avrupalılar ile İranlı yetkililer, gelecek hafta nükleer görüşmelerine tekrar başlayacak. 
     
</TEXT>
</DOC>
