<DOC>
<DOCNO> 321397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/yasam/ayas.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimsesizler Tiyatrosu 
</HEADLINE>
<TEXT>


Kimi ailesini hiç tanımadı, kimininse ailesi ona bakamadı... Yakacık Kız Yurdu'nda kalan ve yaşları 11 ile 16 arasında değişen 7 kız öğrenci, bir tiyatro grubu kurdu. Küçük kızların ilk oyunları yarın 

Şükran Pakkan 

Bazılarının düzeni, babasını kaybedince bozuldu annesi bakamayınca devletin kollarına bırakıldı. Bazısı ise ailesini hiç tanımadı. Bu kimsesiz çocuklar büyüdüler, tiyatro bile kurdular. Kar kış demeden prova yapıp, uyumadan replik ezberliyorlar. Yarın da ilk oyunlarını sahneleyecekler. 

Çok çalıştılar 
Emekli İngilizce öğretmeni Günseli Naymansoy, geçen Mayıs ayında, isteyen öğrencilere İngilizce ve çevre dersleri vermek üzere Sosyal Hizmetler ve Çocuk Esirgeme Kurumu'na başvurdu. Ekim ayında Yakacık Kız Yurdu öğrencileriyle derslere başlayan Naymansoy, çocukların ilgisini görünce, bir de sanat grubu kurdu, adı da "Kızlar Tiyatrosu" oldu. 
Ekim ayında, provalara başlayan oyuncular, Nasreddin Hoca'nın fıkralarından Naymansoy'un derleyip oyunlaştırdığı gösteriyi sahneye koymak için var güçleriyle çalıştı. 

İmece usulü sahne 
Provaları okulla birlikte yürüten kızlar, dekoru da kendileri yaptılar. Marketlerden toplanan kartonlarla ev, el işi dersinde kalan artıklarla bahçe, Naymansoy'un eski eşyalarından sahne kıyafetleri yapıldı. Kapkacak ise diğer öğretmenlerin evinden toplandı. 
Yuva yönetimi, oyunun sergileneceği yer konusunda sıkıntı yaşayınca da imdada Yakacık Koleji yetişti. Okulun tiyatro salonu hem provalar, hem de 8 Mart Dünya Kadınlar Günü'nde sergilenecek oyun için öğrencilere ücretsiz ayırıldı. 
Şimdi öğrenciler, kadınlara sorunsuz bir hayat dileğiyle yarın saat 14.30'daki ilk gösterilerine destek bekliyor. 



</TEXT>
</DOC>
