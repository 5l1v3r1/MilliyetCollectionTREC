<DOC>
<DOCNO> 347416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun17.html </URL>
<DATE> 2005/05/31/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
The Times AB Türkiye'ye kapılarını sonuna kadar açmalı 
</HEADLINE>
<TEXT>

     İngiltere'de yayımlanan The Times gazetesi, ''AB'nin Türkiye'ye kapılarını sonuna kadar açması gerektiğini'' yazdı. 
     Gazetenin Fransa'da düzenlenen referandumda AB Anayasası'nın reddedilmesiyle ilgili yorumunda, Fransa Cumhurbaşkanı Jacques Chirac için bir siyasi felaketin söz konusu olabileceği, ancak yılın ikinci yarısında AB dönem başkanlığını üstlenecek İngiltere Başbakanı Tony Blair'in durumu olumluya çevirme imkanına sahip olduğu belirtildi. 
     Blair'in bu dönemi iyi kullanarak mevcut karışıklığı ortadan kaldırabilecek bir uzlaşı yaratabileceğini kaydeden gazete, ''Aslında, Fransa'daki referandum Blair için büyük bir kurtuluş oldu. Böylece İngiltere'de de kazanılamayacak bir referandumu yapma gereğinden kurtuldu'' görüşünü savundu. 
     Gazete, Blair'in dönem başkanı ülkenin başbakanı olarak öncelikle Fransa'da referandumda reddedilen anayasayı bir tarafa bırakarak, muğlak ve geniş bir anayasa yerine, kısa ve kolay, sindirilebilir bir metin hazırlaması gerektiğini belirtti. Bu metnin bütün Avrupa halkları tarafından kabul edilebilecek ilkeler içermesini isteyen gazete, AB'nin basit ve açık bir yapıyla işletilebileceğini savundu. 
     Böyle bir yapıda yeni üyelerin de kurallar ve ilkelerin oluşturulmasına eşit şekilde katkıda bulunabilmesi gerektiğini belirten The Times, ''Doğu Avrupalılar da ikinci sınıf vatandaş, ucuz ve sömürülebilir emek olarak görülmemeli. Aksi takdirde böyle bir birlik, sadece isimde kalır'' diye yazdı. Gazete, ''AB'nin kapılarını Türkiye'ye de sonuna kadar açık tutması gerektiğini'' de vurguladı. 
     Bu arada, İngiliz basınında yer alan haberlerde, Başbakan Tony Blair'in Fransa Cumhurbaşkanı Jacques Chirac'ın bundan sonraki adımını dikkatle izlediği belirtildi. 
     Gazeteler, Chirac'ın aynı anayasa taslağını yeniden halkoyuna sunmak ya da tamamen çöpe atmak arasında vereceği karara göre, Blair'in İngiltere'de nasıl bir referandumun yapılacağına karar vereceğini yazdılar. 
     Financial Times gazetesi ise Hollanda'da da benzeri bir sonucun çıkması halinde, Blair'in referandum fikrini tümüyle rafa kaldırabileceğini savundu. 
     
</TEXT>
</DOC>
