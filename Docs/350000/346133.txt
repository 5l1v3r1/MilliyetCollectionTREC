<DOC>
<DOCNO> 346133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur22.html </URL>
<DATE> 2005/05/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Irak'ta kaybolan kamyon şoförü pazarcı oldu 
</HEADLINE>
<TEXT>

     Irak’ta kendisinden 8 ay boyunca haber alınamayan ve ardından Kütahya’ya dönen, izinsiz şekilde araç konvoyundan çıktığı iddiasıyla ABD askerleri tarafından hapse atıldığını öne süren TIR şoförü İbrahim Yavuz, mesleğini bırakarak pazarcılık yapmaya başladı. 
     İbrahim Yavuz 44 , AA muhabirine, yıllardır şoförlük yaparak geçindiğini, ancak Irak’ta yaşadığı sıkıntılar nedeniyle mesleğini bırakmaya karar verdiğini söyledi. 
     Bundan sonra semt pazarlarında kuruyemiş satarak geçimini sağlayacağını belirten Yavuz, çok büyük paralar teklif edilse dahi kesinlikle Irak’a gitmeyeceğini kaydetti. 
     Yavuz, Irak’ta can güvenliğinin olmadığını ve bu nedenle orada çalışmayı kimseye tavsiye etmediğini ifade ederek, şöyle konuştu 
     "Irak’ta kesinlikle can güvenliği yok. Her gün onlarca insan hayatını kaybediyor. Ben, Ebu Garib Cezaevi’nde haksız yere ölüm korkusuyla 8 ay kaldım. ABD üssüne gıda götürdüğüm sırada insanları TIR’la ezmemek için konvoydan çıkmamdan dolayı beni haksız yere hapse attılar." Hapiste, 8 ay boyunca sürekli ölüm korkusuyla ve zor koşullarda günler geçirdiğini anlatan Yavuz, "Yaşadığım olayların etkisinden hala kurtulamadım. Geceleri kabuslar görüyorum ve uyuyamıyorum. Ama yaşadığıma ve aileme sağ salim kavuştuğuma şükrediyorum. Artık yaşadığım kabus dolu günleri unutmaya çalışıyorum" dedi. 
     
</TEXT>
</DOC>
