<DOC>
<DOCNO> 319751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur44.html </URL>
<DATE> 2005/03/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Topbaş "Kar yağışına karşı gerekli hazırlıkları yapıyoruz" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, meteorolojinin verdiği bilgilere göre, kar yağışına karşı gerekli hazırlıkları yaptıklarını söyledi. 
     Çobançeşme Kavşağı ilave köprü inşaatının temel atma töreni sonrasında basın mensuplarının sorularını yanıtlayan Topbaş, kar yağışına karşı bütün ekip ve ekipmanların hazır olduğunu anlattı. Topbaş, ''Meteorolojinin verdiği bilgilere göre hazırlıklarımızı yapıyoruz'' dedi. 
     Vatandaşların da bu konuda duyarlı olmasını isteyen Topbaş, ''Haberleri ve meteorolojinin verilerini dikkate alarak, trafiği geçen kar yağışında olduğu gibi kullanmaya çalışsınlar'' diye konuştu. 
     Moskova ziyareti sırasında özellikle kar temizliği konusunda detaylı bilgi aldığını ve bu konuda bir ekibi Moskova'ya göndereceklerini kaydeden Topbaş, şöyle dedi 
     ''Dünyanın gelişmiş ülkelerinde olduğu gibi Moskova'da da vatandaş kendi kapısının önünü temizliyor. Bunun için yasal mesuliyetler getirmişler. Bu önemli. Tretuvarlardan bahsediliyor ya 'yürünemiyor' diye. Vatandaşın yürüdüğü bu alanları özellikle ev ve işyerlerinin önünü kendisinin temizlemesi lazım. Bu, gelişmiş ülkelerde böyle. Genel yerlerde tretuvarları da biz temizleyeceğiz ki yaşam devam etsin.'' Karla mücadele için 55 trilyon liralık araç ve ekipman satın aldıklarını da belirten Topbaş, bu konunun 1-2 yıl içinde rayına oturacağını söyledi. 
     Topbaş, bir başka soru üzerine de gelişmiş ülkelerde zincir yerine kar lastiği kullanıldığını, İstanbul'da da buna geçilmesi gerektiğini söyledi. 
     
     BASINLA SOHBET 
     Kadir Topbaş, törenden sonra basın mensuplarıyla, belediyenin Florya'daki tesislerinde sohbet etti. 
     Bakırköy'de meydana gelen yol çökmesi olayına değinen Topbaş, ilçenin zemininin kireç karışımı ve gevşek olduğunu, inşaatın hemen yanından devamlı hareketli olan bir yolun geçtiğini söyledi. Topbaş, ''Teknik ekibin çalışırken, yol bölümünde daha dikkatli olması gerekirdi'' dedi. 
     İstanbul'a ciddi anlamda metro yapacaklarını da anlatan Topbaş, Moskova ziyareti sırasında orada konut ihtiyacı bulunduğunu tespit ettiklerini söyledi. Topbaş, ''Yetkililere, biz Kiptaş'la burada konut yapalım, siz de metro firmanızla İstanbul'a gelin çalışalım teklifi yaptık'' şeklinde konuştu. 
     
</TEXT>
</DOC>
