<DOC>
<DOCNO> 330896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas25.html </URL>
<DATE> 2005/04/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Toumai İnsanı, şempanze ve insanın ortak atalarıyla bağlantısını gösterdi 
</HEADLINE>
<TEXT>

     Çad'da 4 yıl önce bulunan ve ''Toumai İnsanı'' adı verilen 7 milyon yaşındaki kafatası kalıntılarının üç boyutlu incelenmesi, bu kalıntıların şempanze ve insanın ortak atalarıyla olası bağlantılarını ortaya koydu. 
     Fransız araştırmacı Michel Brunet tarafından 2001'de Çad'ın Curab bölgesinde bulunan fosilleşmiş kalıntıların içindeki kafatası, üç boyutlu olarak bilgisayar ortamında yeniden birleştirildi. 
     Nature dergisinin bugünkü sayısında yayımlanacak bilimsel çalışmada, bir kafatası, alt çenenin iki parçası ve üç dişten oluşan kalıntılar incelendi. 
     ''İncelenen kafa parçaları ve dişlerin, bir şempanzenin boyuna yakın 105-120 cm civarında bir canlıyı ortaya koyduğunu'' belirten Fransız bilim adamı, ''Ancak Toumai, ne bir şempanzeye, ne de bir gorile benziyor, nihai morfometrik rökonstrüksiyon, Toumai'nin büyük maymunlar değil, insansı grup arasında yer aldığını gösteriyor'' diye konuştu. 
     Profesör Brunet, ''Toumai'nin halen yaşayan goril ve şempanze gibi büyük Afrika maymunlarının ilkel ve türemiş özelliklerini, ancak aynı zamanda bugüne kadar bulunan ''hominoid insansı'' fosil türlerinin özelliklerini de gösterdiğini'' kaydetti. 
     Fransız bilim adamı, Toumai'nin anatomik özelliklerinin, bunun şempanze ve insanların ortak atalarına yakın, aynı zamanda insansı türün en eski temsilcisi olduğunu düşündürdüğünü belirtti. 
     
     KURAK MEVSİMDE DOĞAN ÇOCUK ''TOUMAİ'' 
     Çad dilinde, kurak mevsimde doğan çocuklara verilen ''Toumai'' adıyla anılan, 7 milyon yıllık kafatasının beyin hacmi, yüksek primatlarınkine goril, şempanze benziyor. 
     Buna karşın, Poitiers Üniversitesi'nden Michel Brunet liderliğindeki ekip tarafından bulunan ve bilimsel adı Sahelanthropus tchadensis olan kafatası kalıntısının yüz uzunluğu ve köpek dişleri insana çok benziyor. 
     Maymunsulara göre köpek dişleri daha küçük ve diş minesi daha kalın olan Toumai'nin boyun kaslarının bulunduğu kafatasının arka tarafı, dik yürüyebildiğini düşündürüyor. 
     Erkek gorilinki kadar büyük çıkık bir alnı olan Toumai'nin küçük bir erkek insansı olabileceği de tezler arasında sayılıyor. 
     Buluntu aynı zamanda insanlık tarihini de 1 milyon yıl kadar eskiye taşımıştı. İnsanın en eski atası olduğu söylenen fosil 6 milyon yıl öncesine tarihlenen Orrorin tugenensis, Kenya'daki Tugen Tepesi'nde bulunmuştu. Bilinen en eski tüme yakın kafatası fosili Kenyanthropus platyops ise 3.5 milyon yıllık. 
     Brunet, son keşfiyle kuyruksuz maymunlar ile insanlar arasındaki yol ayrımının sanılandan çok daha önce başladığını düşünüyor. 
     
     ''İYİ TIRMANICI'' 
     Bu ''hominoid insansı'' türün genelde iki ayak üstünde yürüdüğü ve kolay tırmanmayı sağlayan güçlü kollara sahip olduğu biliniyor. 
     Etiyopya'nın Aramis bölgesinde de 4,5 milyon yıl önceye tarihlenen benzer bir tür bulunmuş, 1974'te ise yine Rift Vadisi'nde ''Australopithekus afarensis'' Güney maymunu olarak sınıflanan ve kısaca ''Lucy'' adı verilen 3 milyon 200 bin yaşında insan fosili bulunduğu açıklanmıştı. 
     
</TEXT>
</DOC>
