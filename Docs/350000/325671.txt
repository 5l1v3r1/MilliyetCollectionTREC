<DOC>
<DOCNO> 325671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur44.html </URL>
<DATE> 2005/03/21/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Askeri kışla eğitim yuvası oluyor 
</HEADLINE>
<TEXT>

     1. Ordu Komutanı Orgeneral Hurşit Tolon, ''Kışlaların Trakya Üniversitesi tarafından öğretim faaliyetinde kullanılacak olmasının bir özelliği de, tarihi unutanlara, unutturma gayretinde olanlara bu değerleri bizim yuvalarımız vasıtasıyla sonsuza taşımaktır'' dedi. 
     Orgeneral Tolon, General Adil Alpay ve General Fahri Özdilek kışlalarının Trakya Üniversitesi Rektörlüğü törenlerine katılmak üzere Edirne'ye geldi. 
     Tolon, General Adil Alpay Kışlası'nın devir teslim töreninde, üniversitelerin, Atatürk'ün izinde akıl ve bilime dayalı bir öğretimle, gençlerin çağın gereklerine uygun olarak yetiştirildiğini belirterek, bu nedenle de geleceğin güvencesi kurumlar olarak gördüklerini belirtti. Askeri ihtiyaçların yeniden değerlendirilmesi sonucunda bazı konuları gözden geçirdiklerini ifade eden Tolon, şunları söyledi 
     ''Edirne'de 2 kışlanın boşaltılabileceği anlaşılınca, bunların öncelikle öğretimin çok sıkışık ve olumsuz bir ortamda sürdürdüğünü bildiğimiz Trakya Üniversitesi olanaklarının artırılmasının doğru olacağını kıymetlendirdik. Bizim için manevi olarak büyük değeri olan bu kışlaların Trakya Üniversitesi tarafından öğretim faaliyetinde kullanılacak olmasının iki özelliği bulunuyor. Birincisi geleceğimiz gözbebeğimiz olan gençlerimize, Türk Silahlı Kuvvetleri'nin verdiği önemin göstergesidir. İkincisi de, tarihi unutanlara, unutturma gayretinde olanlara bu değerleri bizim yuvalarımız vasıtasıyla sonsuza taşımaktır.'' Kışlalarına meslek yüksekokulu olarak öğretime başlamasıyla özel bir geçmişi olan bu ortamda Trakya Üniversitesi'ne yakışır bir eğitim yapılacağını düşündüğünü belirten Tolon, üniversitenin eski binasının devlet hastanesine verilmesiyle eğitim ve öğretim faaliyetinin yanı sıra, devlet hastanesinin genişleyecek kapasitesi sayesinde, sağlık hizmetlerinin de gelişmesine katkı sağlanacağını kaydetti. 
     
     İYİ YETİŞMİŞ İNSAN GÜCÜ 
     Trakya Üniversitesi Rektörü Prof. Dr. Enver Duran da, eğitimin öneminin hiç kuşkusuz herkes tarafından kabul edilen bir gerçek olduğunu belirtti. 
     Duran, bilgi toplumunda refaha ulaşmanın koşullarının, bilim, teknoloji, kültür, sanat ve iyi yetişmiş insan gücünün olduğunu söyledi. 
     Eğitim ve öğretimin amacının ise kültür düzeyi yüksek, gelişmiş bir toplum için gereken koşulları hazırlamak olduğunu ifade eden Duran, şunları kaydetti 
     ''Bunların ana kaynağı ise üniversitelerdir. Cumhuriyet üniversitelerinin hepsi toplumun çağdaş dinamikleridir. Bizler onunla üniversitedeki görevimizi sürdürerek gençlerin yetişmesine ışık tutarken bir yanda da yaşadığımız sürece Cumhuriyetin gerçek koruyucuları olacağız. 
     Trakya Üniversitesi olarak Türk Silahlı Kuvvetleri tarafından bize emanet edilen tarihi yapıda Atatürk ilke ve devrimleri doğrultusunda özgür ve bilimsel düşünce gücüne sahip, insan haklarına saygılı, hukukun üstünlüğüne inanan, laikliği yaşam biçimi olarak benimseyen, topluma karşı sorumluluk duyan, yaratıcı ve üretken öğrencileri çağdaş bir eğitimle yetiştireceğimize dair huzurlarınızda söz veriyoruz.'' Konuşmaların bitiminde yapılan devir-teslim töreni kapsamında, kışlanın bayrağı indirilerek yerine Trakya Üniversitesi'nin flaması çekildi ve buradaki askerler kışladan ayrıldı. 
     Törene, 5. Kolordu Komutanı Korgeneral Hasan Iğsız, 3. Mekanize Piyade Tümen Komutanı Tümgeneral Ali İhsan Gürcihan, Edirne Belediye Başkanı Hamdi Sedefçi, Jandarma İl Komutanı Albay Avni Yıldız, İl Emniyet Müdürü Uğur Gür ve çok sayıda komutan ve askeri rütbeli katıldı. Törene katılanlar daha sonra kışladan üniversiteye devir edilen okulun sınıflarını gezdi. 
     Orgeneral Tolon, Korgeneral Iğsız, Tümgeneral Gürcuhan ve beraberindekiler Trakya Üniversitesi Sultan II. Bayezıd Sağlık Müzesi'ni ziyaret etti. 
     Daha sonra General Fahri Özdilek Kışlası'nda yapılan törenle de, 5. Mekanize Piyade Tugay Komutanı Tuğgneral Halil Kalkanlı tarafından, kışla tesisleri, T.Ü. Rektör Yardımcısı Prof. Dr. Nizamettin Şenköylü'ye teslim edildi. 
     
</TEXT>
</DOC>
