<DOC>
<DOCNO> 347708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo30.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ronaldo'ya izin çıktı 

Brezilya Milli Takımı'nda Ronaldo krizi çözüme kavuşturuldu. Teknik Direkör Carlos Alberto Parreira, aşırı yorgun olması dolayısıyla tatile çıkmak için Konfederasyon Kupası'na gitmek istemeyen yıldız oyuncuya izin verdi. Parreira, "Ronaldo bana haklı gerekçeler sundu. Biz de ona izin verdik" dedi. Tecrübeli çalıştırıcı, Konfederasyon Kupası'na gelmemesi durumunda Ronaldo'yu bir daha kadroya almayacağını açıklamıştı. 

Nistelrooy'a karşılık Eto'o 

İngiltere Premier Lig takımlarından Manchester United'dan Barcelona'ya müthiş takas teklifi... Kırmızı - Beyazlılar, Eto'o'yu renklerine bağlayabilmek için Katalan ekibine Nistelrooy'u önerdi. Ancak Barça'nın bu transfer teklifine pek sıcak bakmadığı bildirildi. Bu arada Valencia'nın Arsenal'den ayrılma kararı alan Brezilyalı Edu ile el sıkıştığı ifade edildi. 

Benitez yetenek avında 

Liverpool Teknik Direktörü Rafael Benitez, transfer çalışmalarını sürdürürken, bir yandan da genç yıldızları kadrosuna katabilmek için uğraşıyor. Deneyimli çalıştırıcının, İspanya 2. Lig takımlarından Lleida'da top koşturan 16 yaşındaki savunma oyuncusu Miguel Roque'nin peşinde koştuğu bildirildi. Roque ile Liverpool'un yanı sıra Real Madrid ve Barcelona'nın da ilgilendiği öğrenildi. 

Schumi'nin umudu azaldı 

Formula 1 Dünya Şampiyonası'nda hayal kırıklıklarıyla dolu bir yıl yaşayan Michael Schumacher de üst üste gelen başarısız sonuçların ardından ümidini kaybetmeye başladı. Schumi, bu saatten sonra dünya şampiyonu olabilmeleri için önlerinde çok uzun bir yol bulunduğunu ve birçok engeli geride bırakmaları gerektiğini söyledi. Klasmanda 16 puanla 8. sırada bulunan Ferrari'nin Alman pilotu, lider Alonso'nun 43 puan gerisinde yer alıyor. 

Ligler tescil edildi 

Futbol Federasyonu'nun dün Ankara'da yaptığı toplantı sonunda A.Sebat, İstanbulspor ve Sakarya'nın başvurularına rağmen, 2004-2005 sezonu sonuçları tescil edildi. Genel Sekreter Lütfi Arıboğan, Eskişehir'in Ordu ile olarak Tahkim Kurulu'na yaptığı başvurunun ise sonuçlarına göre değerlendirileceğini söyledi. Öte yandan federasyonun Mali Genel Kurulu bugün başkentte yapılacak. Haluk Ulusoy'un burada sert bir konuşma yapması bekleniyor. 

Atlar yolda kaldı 

İspanya'da organize edilecek Akdeniz Oyunları'na gidecek 5 atın ulaşım sorununu çözmek için devreye Başbakan Recep Tayyip Erdoğan girecek. Atların karayolu ile gitmesinin riskli olduğu görüşü üzerine Binicilik Federasyonu, özel konteyner takılı uçağa sahip olan Genelkurmay Başkanlığı'na başvurarak yardım istedi. Genelkurmay Başkanlığı'nın ise uçağı tahsis edebilmek için Erdoğan'ın talimat vermesini beklediği öğrenildi. 

Susiç-Antep flörtü 

Gaziantepspor, Nurullah Sağlam'ın yerine takımı Saffet Susiç'e emanet etmek için kolları sıvadı. Susiç'le prensipte anlaşma sağlandığı, Boşnak hoca ile Başkan Celal Doğan arasında detaylar konusunda yapılması planlanan zirvenin hafta sonuna kadar gerçekleşeceği bildirildi. Kırmızı-Siyahlı yöneticiler, Konyaspor'dan ayrılan Susiç'in yaptıkları teklife sıcak baktığını, tek sorunun çocuklarının Fransa'da süren eğitimi olduğunu vurguladılar. 

Malatya'dan bomba 

Malatyaspor'un Gençlerbirliği ile sözleşmesi sona eren Mustafa Özkan ile prensip anlaşmasına vardığı belirtildi. Sarı - Kırmızılılar'ın başkent ekibinden ayrılan tecrübeli golcüyle önümüzdeki günlerde biri opsiyonlu olmak üzere 3 yıllık sözleşme yapacakları bildirildi. Bu arada Malatyaspor Basın Sözcüsü Suat Kozluklu, "İyi bir sezon geçirmedik. Bunda en büyük etken forvet hattındaki verimsizlikti. Gereken önlemleri alacağız" diye konuştu. 


</TEXT>
</DOC>
