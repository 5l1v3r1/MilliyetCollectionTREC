<DOC>
<DOCNO> 344995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko02.html </URL>
<DATE> 2005/05/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AB-Çin pazarlığında yeni raunt 
</HEADLINE>
<TEXT>

     ANKA 

      Çin Ticaret Bakan Yardımcısı Gao Hucheng, tekstil kotalarının kalkmasından sonra Çin’in tekstil ihracatının aşrı büyümesinin AB’de yarattığı krizi çözmeyi amaçlayan görüşmelerde bulunmak üzere çarşamba günü Brüksel’de olacak. 
     Tekstil kotalarının kaldırılmasının ardından Çin malı ucuz tekstil ürünlerinin AB pazarlarını istila etmesinin yarattığı krizi çözmeye yönelik çabalar sürüyor. Çin Ticaret Bakan Yardımcısı Gao Hucheng’in, AB yetkilileriyle görüşmelerde bulunmak üzere çarşamba günü Brüksel’e gitmesi bekleniyor. 
     AB’nin, Gao Hucheng’le yapılacak görüşmelerde krizin kotalara başvurmadan çözebileceği umudunu koruduğu belirtiliyor. 
     Avrupa Komisyonu’nun ticaretten sorumlu Üyesi Peter Mandelson tarafından yürütülecek görüşmelerde iki tarafın pozisyonlarını yaklaştırmasına çalışılacak. 
     Çin’le AB arasındaki tekstil krizi, ocak ayında Dünya Ticaret Örgütü çerçevesinde varılan anlaşma uyarınca dünya çapında tekstil kotalarının kalkmasının ardından AB ülkelerinin Çin kaynaklı ucuz tekstil ürünlerinin istilasına uğramasıyla patlak verdi. 
     Geçen hafta Çin hükümeti, AB ve ABD’ye "jest" yaparak haziran ayından itibaren Çin’in tekstil ihracatına uyguladığı vergileri yüzde 500 oranında artıracağını bildirdi. Ancak, Batı pazarlarına yönelik 
     pantalon ve tişört gibi Çin ürünlerinin ihracatını azaltmaya yönelik bu önlem, AB’de hükümetler arasında umut yaratırken, tekstil sanayicilerince "yetersiz" bulundu. ABD hükümeti, bir süre önce Çin’in pantolon, iç çamaşır ve tişört gibi bazı tekstil ürünlerine kota uygumaya başladı. Türkiye de Çin ürünlerinin istilasına karşı önlem alan birkaç ülke arasında bulunuyor. 
     
</TEXT>
</DOC>
