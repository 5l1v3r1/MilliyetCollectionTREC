<DOC>
<DOCNO> 316584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko01.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karta taksite bankalar el koyuyor 
</HEADLINE>
<TEXT>


Bankalar, 24 aya varan kredi kartı taksitlerine gönüllü olarak sınırlama getirecek. Bankalar Birliği yasa ile sınırlama getirilmesini doğru bulmadı 

KADİFE ŞAHİN 

Son aylarda bankalar arası rekabette öne çıkan kredi kartına taksit uygulamalarına en sonunda Türkiye Bankalar Birliği TBB müdahale etti. 
Birlik, yaptığı değerlendirme sonucunda kredi kartına yapılan taksitlerin Bankacılık Düzenleme ve Denetleme Kurumu'nun BDDK getireceği yasal düzenleme ile sınırlandırılmasının doğru olmayacağı görüşünü ortaya koydu. Sektörün bu tür uygulamaları, rekabet kurallarını göz önünde tutarak gönüllü olarak belirlemesi gerektiğini belirten Garanti Bankası Ödeme Sistemleri Genel Müdürü Mehmet Sezgin, konunun tarafının sadece bankalar değil, müşteriler ve parekendeciler de olduğunu kaydetti. Bir yasal düzenlemeye gerek kalmadan bankaların rekabet kurallarını dikkate alarak kredi kartına taksit uygulamalarını değerlendireceğini belirten Sezgin, bazı ürünlerde taksit sayısının azaltılacağını, gıda ve benzin gibi tüketimi kısa vadeli olan ürünlerde de tamamen kaldırılmasının söz konusu olacağını ifade etti. 
Garanti Bankası olarak akaryakıta taksit uygulamasını kaldırma yönünde karar aldıklarını belirten Mehmet Sezgin, diğer ürünlere yapılan taksitlerde de üye işyerleri ile görüştüklerini, bu görüşmeler sonucunda taksit sayısını sınırlandıracaklarını bildirdi. 


</TEXT>
</DOC>
