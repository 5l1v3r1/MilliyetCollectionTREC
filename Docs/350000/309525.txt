<DOC>
<DOCNO> 309525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko13.html </URL>
<DATE> 2005/01/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Garanti'den KOBİ'lere özel kredi... 
</HEADLINE>
<TEXT>

     Garanti Bankası'nın, 2002 yılından bu yana illerin sanayi ve ticaret odalarıyla yaptığı anlaşmalar sonucunda KOBİ'lere sağladığı finansman desteğinin 127 milyon YTL'yi aştığı bildirildi. 
     Garanti Bankası'ndan yapılan yazılı açıklamaya göre, Garanti'nin KOBİ'lere özel kredi desteğine, son olarak dün Isparta ve Burdur Ticaret ve Sanayi Odaları ile yapılan anlaşmalarla devam edildi. 
     Anlaşmalar kapsamında oda üyeleri, 24 aya kadar vadeyle en düşük 2 bin, en yüksek 100 bin YTL tutarında nakdi ya da gayrinakdi kredi kullanabilecek. Üyeler rekabetçi faiz ve komisyon oranlarıyla kredi alabilecek, ödemelerini de isteğe bağlı olarak aylık ya da 3 aylık taksitlerle yapabilecek. 
     Garanti Bankası'nın, 2002 yılından bu yana Ankara, İstanbul, İzmir, Bursa, Antalya, Diyarbakır, Adana, Aydın, Tekirdağ, Çorlu, Eskişehir, Samsun, Kahramanmaraş, Gaziantep, Denizli, Manisa, Konya, Kayseri, İzmit, Çorum, Malatya, Uşak, Çanakkale, Biga, Balıkesir, Adapazarı, Trabzon, Afyon, Tarsus, Nazilli ve Muğla sanayi ve ticaret odaları ile kredi anlaşması imzaladığı bildirildi. 
     
</TEXT>
</DOC>
