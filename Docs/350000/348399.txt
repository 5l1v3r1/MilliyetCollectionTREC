<DOC>
<DOCNO> 348399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/ekonomi/eko05.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF indirime yanaşmadı 
</HEADLINE>
<TEXT>


MURAT ÖĞÜTÇEN İstanbul 

Türkiye Masası Şefi Lorenzo Giorgianni başkanlığındaki IMF heyeti dün Müstakil Sanayici ve İşadamları Derneği MÜSİAD ile görüştü. MÜSİAD Başkanı Ömer Bolat, görüşmede Krueger'ın asgari ücretle ilgili olarak yaptığı, 'Asgari ücret yüksek' şeklindeki açıklamanın üzerinde durulduğunu belirtti. Bolat, "Krueger'in asgari ücretin yüksek olduğunu değil başka ülkelere kıyasla yüksek olduğu anlamında konuştuğu şeklinde açıklama yaptılar" dedi. 
IMF heyeti MÜSİAD ve TİM ile görüşmesinde, işadamları, vergi ve SSK primlerinin yüksekliği konusunu gündeme getirdi. IMF heyetinin bu görüşleri dinlediği ancak bir indirim gerektiği görüşünü onaylamadığı belirtildi. 

KDV oranı fazla 
Bolat, "Yapılacak vergi ya da sosyal güvenlik indirimlerinin devletin gelirlerinin azalmasına yol açabileceği endişesi onların zihninde bayağı yer ediniyor" dedi. 
IMF Heyeti daha sonra Vergi Konseyi Başkanı Mustafa Uysal ile görüştü. Uysal, genel olarak vergi sisteminin yeniden yapılandırılması konusunu ele aldıklarını söyledi. KDV'de bu dönemde bir indirimin çok gerekli olmadığı kanaatinde olduklarını belirten Uysal, KDV'nin AB'de genel oranın yüzde 15, Türkiye'de ise yüzde 18 olduğunu hatırlattı. Görüşmede, özellikle ücretlilerden alınan vergi yüküne değindiklerini bildiren Uysal, ücretlilerden alınan vergi ve sigorta primleri yükünün yüzde 42 olduğunu ve bu oranın OECD ülkeleri arasındaki en yüksek oran olduğunu kaydetti. 
Görüşmede, Kurumlar Vergisi konusuna da değindiklerini belirten Uysal, Türkiye'de yüzde 30 olan Kurumlar Vergisi oranının Polonya ve Slovakya'da yüzde 19, Macaristan'da yüzde 16, İrlanda'da ise yüzde 12.5 olduğuna dikkati çekti. Uysal, Kurumlar Vergisi oranının düşürülmesi gerektiğini dile getirdiklerini kaydetti. 


</TEXT>
</DOC>
