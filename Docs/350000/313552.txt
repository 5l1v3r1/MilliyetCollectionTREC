<DOC>
<DOCNO> 313552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur05.html </URL>
<DATE> 2005/02/08/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Milas Belediye Başkanı'na silahlı saldırı .. 
</HEADLINE>
<TEXT>

     
     Yaşar ANTER BODRUM Muğla , DHA 
     

MUĞLA'nın Milas İlçesi Belediye Başkanı Fevzi Topuz, makam arabası ile evine dönerken silahlı saldırıya uğradı. CHP'li Başkan Fevzi Topuz ve şoförü olaydan yara almadan kurtuldu. 
     Belediye Başkanı Fevzi Topuz, bu akşam saatlerinde Belediye'deki makamından çıktıktan sonra şoförü Halil İbrahim Katar'ın kullandığı makam otomobili ile evine dönerken, Zahire Pazarı Mevkii'nde otomobiline arkadan ateş edildi. Bir başka otomobilin içinden ateş eden saldırganlar olay yerinden kaçarken, kurşunlardan üç tanesi makam otomobilinin kaportasına arkadan isabet etti. 
     Başkan Topuz ve şoförü Katar, olaydan yara almadan kurtuldu. Başkan Topuz ve makam şoförü Katar, Milas İlçe Emniyet Müdürlüğü'ne giderek olayla ilgili ifade verdi. Başkan Topuz, "Tanımadığım kişilerin silahlı saldırısına uğradım. Ancak neden olduğunu ve kimlerin yaptığını bilmiyorum, olayın geniş çaplı araştırılmasını isteyeceğim. Beni korkutmaya çalıştıklarını tahmin ediyorum'' dedi. 
     Bir hafta önce aynı sokakta CHP'li meclis üyesi Hürol Önder'in işyeri de kurşunlandığı belirtildi. 
     
</TEXT>
</DOC>
