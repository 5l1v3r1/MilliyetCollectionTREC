<DOC>
<DOCNO> 305061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun29.html </URL>
<DATE> 2005/01/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Le Figaro Sarkozy Alman sağını fethetti 
</HEADLINE>
<TEXT>

     Türkiye'nin AB üyeliğine karşı çıkan, Fransa'daki iktidardaki Halk Hareketi Birliği UMP Başkanı Nicolas Sarkozy'in "Alman sağını fethettiği" belirtildi. 
     Fransız Le Figaro gazetesi, Sarkozy'in Almanya'daki Hristiyan Demokrat liderler ile yaptığı görüşmeleri değerlendirirken "Alman sağı Sarkozy tarafından fethedildi" ifadesini kullandı. 
     
     "DOSTUM NİCOLAS..." 

     Alman Hristiyan Sosyal Birliği CSU Lideri Edmund Stoiber'in Sarkozy'den "dostum Nicolas" olarak söz ettiğini, Hristiyan Demokrat Birliği CDU Başkanı Angela Merkel'in ise, Sarkozy'nin "hırsına, fikirlerine ve inançları"na hayranlık duyduğunu yazan gazete, 2006 yılındaki seçimlerde Başbakan Gerhard Schröder'i yeneceğinden emin olan Alman sağının, Sarkozy'in de 2007 yılında Fransa cumhurbaşkanlığını üstleneceği konusunda bahse girdiğini kaydetti. 
     UMP ve CDU'nun ortak çalışma grubu oluşturduklarına işaret eden gazete, şimdilik Sarkozy ile Alman sağını birleştiren ana unsurun Türkiye'nin AB üyeliğini reddetmek olduğunu belirterek şöyle devam etti 
     "Alman sağı, UMP tarafından da desteklenen basit bir 'imtiyazlı ortaklık' kavramını öneriyor. Berlin'de kızıl-yeşil hükümet ve Paris'te Cumhurbaşkanı Jacques Chirac 25'lerin bünyesinde katılım müzakerelerinin açılmasından yana tutum aldılar." 

     
</TEXT>
</DOC>
