<DOC>
<DOCNO> 329351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy23.html </URL>
<DATE> 2005/04/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Teziç Devlet üniversitelerinde öğretim üyesi kaybı önlenmeli 
</HEADLINE>
<TEXT>

     Yükseköğretim Kurumu YÖK Başkanı Prof. Dr. Erdoğan Teziç, devlet üniversitelerinde büyük oranda yaşanan öğretim üyesi kaybının, gerekli maddi destekler sağlanarak önlenmesi gerektiğini söyledi. 
     Karaelmas Üniversitesi'nde düzenlenen Uluslararası Caz Günleri'nin açılış törenine katılmak için Zonguldak'a gelen Prof. Dr. Teziç, Zonguldak Valisi Yavuz Erkmen'i makamında ziyaret etti. 
     Gazetecilerin sorularını yanıtlayan Teziç, üniversitelerin kurulma aşamasında geleceğe yönelik hedeflerinin belirlenmesinin şart olduğunu söyledi. 
     Akademik kimliğini kazanabilecek özellikleri bulunan üniversitelerin açılması gerektiğine işaret eden Teziç, şöyle konuştu 
     ''Devletimizin büyük bir strateji ve ilim alanında politika belirlemesi durumunda üniversitelerin açılması işlevsel özellik taşır. Politik tercihin ötesinde işlevsel olması bizim açımızdan çok önemlidir. Öğrenciler üniversiteye sadece bilgilenmek için gelmez, kendisine özgü yaşama ortamı olmasını da bekler. Bu bakış açısıyla üniversitelerin kurulması ele alınmalıdır. Ancak, şu anda öğretim üyesi sayımızın yeterli olup olmadığı konusunda endişelerimiz var. Devlet üniversitelerinde büyük oranda yaşadığımız öğretim üyesi kaybı, gerekli maddi destekler sağlanarak önlenmelidir. Çünkü, mevcut üniversiteleri ayakta tutacak sayı giderek azalıyor.'' Maddi olanaksızlıklar ve yaşam koşullarının güçlüğünün öğretim üyelerinde üniversite dışında çalışma endişesine yol açtığını ifade eden Teziç, ''Sıkıntıların çözülmesi konusunda da bir takım kararlar alınmalı. Geç alınan kararların ağır bedeller ödettiğini biliyoruz. Üniversitelerin elde ettiği kazançların kurumlarda kalabilmesine imkan tanımak şart'' diye konuştu. 
     Vali Erkmen de üniversiteye her zaman sağladığı katkılarından dolayı Teziç'e teşekkür ederek, dünyaca ünlü Devrek bastonu ve kömür tozundan yapılmış saat hediye etti. 
     
</TEXT>
</DOC>
