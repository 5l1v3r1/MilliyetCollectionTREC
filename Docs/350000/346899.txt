<DOC>
<DOCNO> 346899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/yilmaz.html </URL>
<DATE> 2005/05/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Tüzmen'in 1 milyar dolar takıntısı 
</HEADLINE>
<TEXT>

ALMATI 

Başbakan Erdoğan ile Kazakistan'daki ikinci günümüzde Almatı'da, Ankara Oteli'ndeyiz. 1993'te temeli atılan otel, buradaki ilk Türk yatırımlarından. Sahibi Ahsen Holding'in patronu Ahmet Hamdi Ayan. Ayan, Yüksel İnşaat ortaklığı ile kurulan Aysel İnşaat ile bu bölgede ilk kez Özbekistan'a yatırım yapıyor, ortaklık bitince Ahsen ile Kazakistan'da yoluna devam ediyor. 
MHP kökenli işadamı Ayan'ın oğlunun ilk Müslüman Türk devletinden gelen "Satuk Buğra" adı ilgimi çekerken, Devlet Bakanı Kürşat Tüzmen'in dikkatini gencin boyu - posu çekiyor... Lobide İçişleri Bakanı Abdülkadir Aksu'nun da içinde olduğu geniş bir grupla oturuyoruz. Tüzmen Satuk'u yanına çağırıp, boy ölçüşüyor bir - iki santim kısa kalıyor. 

Tren gelir, dolu gelir 
Tüzmen, uyumak için bile zaman bulamadığımız 48 saatlik Kazakistan ziyaretinin ikinci gününe, sabah 06.00'ında Astana'da Bekir Okan'ın otelinin havuzunda yüzerek başlıyor. Aynı gün , Ankara'dan 39 gün önce kalkan ve 6 ülke geçen İpek Yolu Treni'ni karışılamak üzere sabah 08.00'de Astana'dan ayrılıp, 2 saatlik bir uçak seyahati ile Almatı'ya varıyoruz. 
Türk ihraç ürünlerinin sergilendiği trene ilgi büyük. Kazakistan Cumhurbaşkanı Nursultan Nazarbayev törenden sonra Başbakan Erdoğan ve heyetindeki Devlet Bakanları Tüzmen, Beşir Atalay, Mehmet Aydın ve İçişleri Bakanı Abdülkadir Aksu ile sarayında verdiği yemekte ağırlıyor. Lobide, gezinin izlerini konuşuyoruz... 
Tüzmen'e, "İkili ticaret hacmimizi 1 milyar dolara çıkartacağız" sözlerinin, komşu ülke ziyaretlerinin "klişesi" olduğunu söylüyorum, "İkili ticaret hacminin alt sınırının 1 milyar dolar olması gerekir, aksi durum o ülke ile sıkıntı var demektir. Bu bölgede Türkiye'nin treni kaçırdığını söylüyorlardı, tren Orta Asya'da" diyor. 

Nazarbayev Orta Asya Birliği 
Tüzmen, Nazarbayev'in yemekte kendilerine söylediği, "Bu bölgede yer alan ülkelerin önünde üç seçenek vardır ya sonsuza dek dünya ekonomisine hammadde sağlamak, ya yeni bir imparatorluk beklemek, ya da somut bir işbirliği sürecini başlatmak üçüncüsünü yapmalıyız" sözlerini anımsatıyor. Nazarbayev, burada Türkiye'nin içinde olduğu bir "Orta Asya Birliği" kurulması yönünde görüş belirtiyor. 
Abdülkadir Aksu'ya Türkiye'de tırmanan terör eylemlerini de soruyorum, "Kışın dağda oluyorlar, baharda eylemler artıyor. Güvenlik güçlerimizin operasyonlar ile çember daraltıyor, hiç merak etmeyin eylemciler hareket edemiyorlar, yakalıyoruz" diyor. 

Başbakan'ın sitemi 
Ekibin Kazakistan'dan ayrılma saati yaklaşıyor. Başbakan'ın oteldeki odasının önünde yine işadamları kuyruğu... Onlardan bir gurup ile görüşüyorum, "İnşaat burada bizi kalıcı yapmaz, petrol - enerji ve madencilik alanlarına girmemiz gerekir" diyorlar. 
Eximbank Genel Müdürü Ahmet Kılıçoğlu "Kazakistan'a sıfırdan yatırım yaptık, yatırımlarımız 5 milyar dolara çıktı" diyor. 
Başbakan'ın otelden ayrılmak üzereyken, "Kapınızın önünde işadamları kuyruğu hiç azalmadı" diyorum, "Dış gezilerimizde ayrı uçaklarla yolculuk yapmaya başladık. İşadamlarıyla otelde görüşüyoruz ancak yine özel sorunlarını getiriyorlar" diye sitem ediyor. 

Uçağın içi panayır gibi 
Başbakan'ın uçağına parelel olarak, TOBB'un organize ettiği basın ve işadamları uçağı da havalanıyor. DEİK kurucularından Sedat Aloğlu, Şişe Cam Ev Eşyası Cam Grubu Başkanı Gülsüm Azeri ile birlikteyiz, yan koltuğumuzda da Darbaz Halı'nın sahibi ve MÜSİAD üyesi işadamı Kamil Darbaz. 
Uçağın içi panayır gibi. Hediyelik eşyadan, fuar tanıtımına kadar işadamları kendi reklamlarını kendilerini yapıyor. Kayısılar, leblebiler, üzümler, hediyelik eşyalar dağıtılıyor bahisler tutuluyor. 
Meclis'te bir dönem DYP sıralarında oturan Aloğlu'na "abi" diye hitap ediyorlar. Siyaset, iş dünyası, sosyete her deneyim onda. Vakko'dan mı elbise alacaklar, AB'den tokat mı yiyecekler fikir almayı seviyorlar. 
Merkez sağ dedikleri bu olsa gerek 



</TEXT>
</DOC>
