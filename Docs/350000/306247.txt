<DOC>
<DOCNO> 306247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur52.html </URL>
<DATE> 2005/01/13/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Ankara'daki tren kazasında adliyeye sevk edilenler serbest bırakıldı 
</HEADLINE>
<TEXT>

     Ankara Garı girişindeki tren kazasıyla ilgili gözaltına alınan tren personeli 3 kişi serbest bırakıldı. 
     Gözaltındaki makinistler Mehmet Işık ve Mehmet Doğan ile gardfren İsmail Canlı, akşam saatlerinde adliyeye sevk edildi. 
     Nöbetçi Cumhuriyet Savcısı Erol Tatar, 3 kişiyi, ''tedbirsizlik ve dikkatsizlik sonucu 2 kişinin ölümüne neden olma'' suçundan, Nöbetçi Ankara 9. Sulh Ceza Mahkemesi'ne sevk etti. 
     Gardfren İsmail Canlı, savunmasında, Yerköy'den hareket etmeden önce tren şefi ile frenleri kontrol ettiklerini, herhangi bir sorun olmadığını söyledi. Trenin freninin daha sonra boşaldığını ifade eden Canlı, tedbirsiz ve dikkatsiz davranmadıklarını kaydetti. 
     Makinist Mehmet Doğan, kontroller yapılıp sorun olmadığına ilişkin işaret verildiği için hareket ettiklerini belirtti, suçlamayı kabul etmedi. 
     Mehmet Işık, kazada bir kusurunun olmadığını söyledi. 
     Avukat İsmail Kocabay, müvekkillerinin kendi canları pahasına kazayı en az tehlike ile atlatabilmek için uğraştıklarını ifade ederek, serbest bırakılmalarını istedi. 
     Avukat Özber Duvarcı da kazanın teknik bir arızadan kaynaklandığı savundu. 
     Yargıç Ali Yüksel, delil durumu, kusurla ilgili inceleme yapılmamış olması ve sabit ikametgah sahibi olmaları nedeniyle tutuklama isteminin reddine karar verildiğini açıkladı. 
     
</TEXT>
</DOC>
