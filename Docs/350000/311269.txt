<DOC>
<DOCNO> 311269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun11.html </URL>
<DATE> 2005/02/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mofaz-Dahlan görüşmesinden sonuç çıkmadı 
</HEADLINE>
<TEXT>

     İsrail Savunma Bakanı Şaul Mofaz ile Filistinli güvenlik danışmanı Muhammed Dahlan'ın dün akşam yaptıkları toplantıdan sonuç alınamadı. 
     Refah mülteci kampında 10 yaşındaki Filistinli bir kızın İsrail ateşinde ölmesinin ardından gerginleşen atmosferde bir araya gelen Mofaz ile Dahlan, İsrail'in Batı Şeria'daki bazı kentlerin kontrolünü Filistin'e bırakması konusunda ayrıntılar üzerinde anlaşamadı. 
     İsrailli yetkililer, Mofaz'ın toplantıda, Filistin yönetiminden, Filistinli kızın ölümünden sonra düzenlenen saldırıların önüne geçilmesini istediğini söylediler. 
     İsminin açıklanmasını istemeyen İsrailli bir yetkili, Gazze Şeridi'nde konuşlanan Filistinli güvenlik kuvvetlerinin varlık göstermesi gerektiğini ve böylece Batı Şeria'daki kontrol bölgelerini genişletebileceğini belirtti. 
     İsrail, kanlı intihar saldırılarının ardından Nisan 2002'de Batı Şeria'daki bazı kentleri tekrar işgal etmiş, ancak daha sonra nüfusun yoğun olduğu merkezlerin dışına çekilmişti. 
     
</TEXT>
</DOC>
