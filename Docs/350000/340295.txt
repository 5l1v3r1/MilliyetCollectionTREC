<DOC>
<DOCNO> 340295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur46.html </URL>
<DATE> 2005/05/06/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Deniz Gezmiş ve arkadaşları anıldı... 
</HEADLINE>
<TEXT>

     Türkiye Komünist Partisi TKP ve "Yurtsever Cephe Ankara İnisiyatifi" üyeleri, Deniz Gezmiş, Yusuf Aslan ve Hüseyin İnan’ın idam edilişlerinin yıldönümü nedeniyle basın açıklaması yaptı. 
     Selanik Caddesi’ndeki TKP Genel Merkezi önünde toplanan grup, sloganlar atarak Sakarya Caddesi’ne yürüdü. 
     Grup Sakarya Caddesi’ne ulaştığında, "Deniz Gezmiş’in arkadaşı ve 68 kuşağı temsilcisi" olarak anons edilen TKP Merkez Komite Üyesi 
     Metin Çulhaoğlu, yaptığı konuşmada, yalnızca Gezmiş ve arkadaşlarını anmak için değil, onların mücadelesinin yaşadığını göstermek için bir araya geldiklerini söyledi. 
     Çulhaoğlu, "Mücadele günlerinde birileri gelip de Deniz ve arkadaşlarına, ’tam bağımsız ülke olamaz. Devir, karşılıklı bağımlılıklar devri’ deseydi o da onlara, ’hadi oradan’ derdi. Biz de şimdi böyle diyenlere ’hadi oradan’ diyeceğiz" diye konuştu. 
     Çulhaoğlu’nun ardından ODTÜ öğrencisi Zeycan Kurban ve İstanbul Üniversitesi Öğrencisi Deniz Aktaş da birer konuşma yaptı. 
     Konuşmaların ardından grup, banttan okunan "Bizim Deniz" adlı şiir eşliğinde Gezmiş ve arkadaşları için saygı duruşunda bulundu. 
     Basın açıklaması sırasında, Deniz Gezmiş, Yusuf Aslan ve Hüseyin İnan’ın idam edilmeden önce ailelerine yazdıkları son mektuplar da okundu. 
     
</TEXT>
</DOC>
