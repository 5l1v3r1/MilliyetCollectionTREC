<DOC>
<DOCNO> 309746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/guncel/gun02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdil beni aradı sıkıntı duydum' 
</HEADLINE>
<TEXT>


Eski İstanbul Tersane Komutanı Tuğamiral Poyrazlar, İlhami Erdil'in mal alımları sırasında kendisini aradığını söyledi 

Gökçer Tahincioğlu 

Eski İstanbul Tersane Komutanı Tuğamiral Metin Poyrazlar, Eski Deniz Kuvvetleri Komutanı İlhami Erdil'in, mal alımları sırasında, kızının gizli ortağı olduğu iddia edilen Şirin Melek Özden için kendisini aradığını belirterek, "Sıkıntı duydum. Diğer firmalar da geldi ama onların ki normaldi" dedi. Erdil, eşi Füsun ve kızı Deniz Erdil'in "haksız mal edinme, ihaleye fesat karıştırma" suçlarından yargılandıkları davaya Genelkurmay Askeri Mahkemesi'nde devam edildi. Tanıklık yapan Poyrazlar, 2001'de tersaneye boya alımı yapılacağı sırada Erdil'in kendisini aradığını belirtti. Erdil'in birisini göndereceğini söylediğini kaydeden Poyrazlar, şöyle devam etti "Birkaç gün sonra Özden gelerek, alımlara girmek istediğini anlattı. Döner Sermaye Müdiresi Yasemin Orçun'a değerlendirilmesini söyledim." 
Poyrazlar'ın konuyu sıkıntılı biçimde kendisine anlattığını söyleyen Orçun da "Alımı Özden'in Heker firmasından yaptık" dedi. 
Erdil ailesinin mutfak masraflarını resmi davetler için harcanmış gibi göstererek komutanlığa ödettikleri iddialarına ilişkin tanıklık yapan Tuğamiral Mücahit Şişlioğlu da, "O dönemde DKK Genel Sekreteri'ydim. Evde davetler veriliyordu. Daha ucuza geldiğini müşahade ettim" dedi. Sanıklardan emekli yüzbaşı Yalçın Kayatunç, Erdil'e tahsisli telefonla özel görüşmeler yaptığı suçlamalarını reddetti. Erdil'in emir subay yardımcısı olan Kayatunç, Erdil'in haksız edindiği iddia edilen Alkent'teki evi için de "Amcası Muhterem Kolay'a gittiğimiz gün, komutanla tapuya gittik. Ödemeyi nakit yaptılar" dedi. Duruşma ertelendi. 




</TEXT>
</DOC>
