<DOC>
<DOCNO> 349247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo11.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın kralı Nadal 
</HEADLINE>
<TEXT>


19 yaşındaki İspanyol raket, Roland Garros'un tek erkekler finalinde Puerta'yı nefesleri kesen maçta zor da olsa yenip, mutlu sona ulaştı. Nadal, üst üste 24. sınavını da galibiyetle kapattı 


Teniste sezonun 2. Grand Slam mücadelesi olan 104. Fransa Açık'ta tek erkeklerde şampiyonluğu İspanyol raket Rafael Nadal kazandı. 
Paris'teki 17 milyon dolar yaklaşık 23.8 milyon YTL toplam ödüllü turnuvanın 14. ve son gününde dünya klasmanının 5, turnuvanın 4 numaralı ismi Nadal, dünya klasmanında 37. sırada bulunan Arjantinli Mariano Puerta'yı devirip, hedefine ulaştı. Büyük bir çekişmeye sahne olan ve tam 1 saat 12 dakika süren ilk seti, 8-6'lık tie - break'te 7-6 kazanan 27 yaşındaki deneyimli raket Puerta karşısında daha sonra üstünlüğü ele alan 19 yaşındaki genç tenisçi, ikinci seti 6-3, 3. seti 6-1 ve çekişmeli geçen 4. seti de 7-5 kazandı. 
Nadal, 5. grand slam'ında yakaladığı ilk finalden gülerek ayrılırken, 880 bin Avro'luk yaklaşık 1.5 milyar YTL ödüle kavuştu. Dünya klasmanında 3. sıraya yükselen 19 yaşındaki İspanyol raket, üst üste 24. galibiyetini elde ederken, 1989'da ABD'li Michael Chang'dan bu yana turnuvada tek erkekler şampiyonluğunu elde eden en genç tenisçi unvanını da yakaladı. 


</TEXT>
</DOC>
