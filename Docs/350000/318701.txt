<DOC>
<DOCNO> 318701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/ekonomi/eko03.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse satarak borç ödeyecek 
</HEADLINE>
<TEXT>


Çukurova Grubu, Yapı Kredi ve TMSF'ye ödemesi gereken toplam 115.4 milyon dolarlık borç taksiti için Turkcell hisselerinin yüzde 1.65'ini JP Morgan'a satacak 

EKONOMİ SERVİSİ 

Yapı Kredi Bankası'na ve TMSF'ye toplam 4 milyar dolar civarında borcu bulunan Çukurova Grubu, bu ay sonuna kadar Yapı Kredi'ye ödemesi gereken 100.4 milyon dolarlık faiz borcu ve 15 milyon dolarlık borç taksitini karşılayabilmek için iştiraklerden Turkcell'in yüzde 1.65'ini temsil eden ve grup şirketlerinden Çukurova Investments N.V.'nin portföyünde bulunan 24.3 milyar adet hissenin yurtdışındaki yatırımcılara satılmak üzere JP Morgan'a satılacağını açıkladı. 
Satılması planlanan hisselerin henüz tedavülde olmayan hisseler olduğu ve satışın aracı kurum kullanmaksızın borsa dışında yapılacağı bildirildi. Satışın gerçekleşmesi halinde, Çukurova Grubu'nun Turkcell'de doğrudan ve dolaylı sahip olduğu hisse oranı yüzde 40.48'e düşecek. 
Halen borsada işlem görmeyen 24 milyar 362 milyon adet Turkcell hissesinin JP Morgan'a satış fiyatı, "Yurt dışındaki yatırımcılardan gelen talepler doğrultusunda 1 lot başına 9,18 YTL olarak belirlendi. 
Satılacak hissenin değerinin yaklaşık 172 milyon dolar düzeyinde olması bekleniyor. 

Kaynak bulma arayışı 
Çukurova Holding açıklamasında, "Bu işlem grubumuzun kısa dönemli finansman ihtiyacını karşılamak üzere yapılacaktır. Grubumuzun yeniden yapılanma çalışmaları ile ilgili olarak finansman sağlamak için Turkcell'de sahip olduğumuz hisselerimiz de dahil olmak üzere iştirak portföyümüz ile ilgili çeşitli olasılıklar üzerinde çalışmalar devam etmektedir" denildi. 

Turkcell borsanın en değerli ikinci şirketi 
Hisse fiyatı 9.70 YTL 
Sermaye 1.4 milyar YTL 
Piyasa değeri 11 milyar 
Takastaki yab. pay Yüzde 82 
2004 9 net k r 443.2 trilyon TL 
Halka açık oran Yüzde 14 


</TEXT>
</DOC>
