<DOC>
<DOCNO> 327274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yazar/guclu.html </URL>
<DATE> 2005/03/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çanakkale şehitleri 
</HEADLINE>
<TEXT>


Canakkale Zaferi'nin önemi gün geçtikçe daha iyi anlaşılıyor. Bu yılki kutlamalar da geldi geçti. Ama biri var ki bende derin izler bıraktı. 
Pazartesi akşamı, AKM'de bir gösteriye gitmişken bir anda kendimi farklı bir ortamın içinde buldum. Çanakkale Savaşı'na katılan ülkelerin askerleri, ulusal üniformaları içinde, konukları bir bir kapıda karşılıyordu. Sonra gösteri başladı. Her şey öylesine etkileyiciydi ki biraz kalıp alt salona geçeyim derken yerimden kımıldayamadım... 
Merih Çimenciler'in reji ve koreografisini yaptığı, Orhan Şallıel'in müziğini bestelediği, Remzi Buharalı'nın da genel sanat yönetmenliğini üstlendiği iki perdelik bale gösterisini, Devlet Opera ve Balesi sanatçıları sahneliyor. 
Her şey öylesine yürekten yazılmış, bestelenmiş ve öylesine yürekten sergileniyor ki sizi de alıp o günlere götürüyor. 
Çimenciler'in kaleminden oyunun konusu şöyle 
1. Perde, 1. Sahne Emine'nin ikisi yetişkin, biri küçük üç oğlu vardır. Büyük oğlu Mehmet, Hasibe gelin ile yeni evlenmiştir. Aile mutluluk içerisinde yaşamaktadır. 
1915 Mart'ında Toroslar'ın eteklerine ilk kez kar yağar. Postacı, Emine Ana'nın iki evladının da Çanakkale Savaşı'na katılma haberi getirir. Hasibe gelin hamiledir. Yuvaya bir anda ateş düşer. Kolay mı Aslan gibi iki evladı savaşa yollamak. Belki de bir daha hiç görüşmemek üzere... 
2. Sahne. Tıp fakültesi 1. sınıf öğrencileri savaşa katılma kararı alırlar. Memleketin onlara ihtiyacı vardır. 
3. Sahne Evlatlarını Çanakkale'ye uğurlayan ailelerle doludur liman. Kimi nişanlı, kimi evli. Aralarında çocuk denecek yaştaki Mehmetçikler de var. 
2. Perde Gelibolu'da bir tarafta Queen Elizabeth savaş gemisi, değer tarafta Nusret Mayın gemisi. Birlikler yavaş yavaş siperlere yerleşmektedir. Anzaklar, İngilizler ve Fransızlar, diğer taraftan Türk birlikleri. İngiliz gemisinden bombordıman başlamıştır. Savaşın göğüs göğüse sürdüğü bir anda Emine Ana'nın büyük oğlu kolağası Mehmet, bir Anzak yüzbaşısı tarafından vurulur. Ahmet onun vurulduğunu görür. Koşar ama ölmüştür. Gelin Hasibe'nin son yazdığı mektup onun bebek beklediğinin müjdecisidir. Ahmet kahrolur. Mehmet'in öldüğünü onlara nasıl söyleyeceğini düşünür. Savaş bütün hızıyla devam etmektedir. Ahmet kurşunlara aldırmaz kardeşini sırtında taşır... 
Savaşta 253 bin Türk askeri şehit olur. Bir o kadar da İngiliz, Fransız, Anzak askeri kayıp vererek Seddülbahir'den çekilir. 
2. Sahne Bulutlar, dumanlar arasında evlatlarına kavuşmak isteyen İngiliz, Fransız, Türk ve Anzak anneleri görürüz. Oğullarının cansız bedenleriyle birlikte ninni söylerler. O esnada büyük önder annelere seslenir "Uzak diyarlardan evlatlarını harbe gönderen analar Gözyaşlarınızı dindiriniz. Evlatlarınız huzur içindeler. Onlar bu topraklarda canlarını verdikten sonra artık bizim evlatlarımız olmuştur." sözleri üzerine bütün anneler birleşirler. 3. Sahne Emine Ana'nın evinde doğum telaşı vardır. Mehmet'in vurulduğu anda tosun gibi bir oğlu olmuştur, babasız. Savaşan tüm askerler naaşın önünde "Barış" için yemin ederler. Silahlarını bırakırlar. Dünyada barışın önemini anlatırcasına tek vücut olurlar. 
Bebeğin ismi Mustafa Kemal konur..." 
Öykü gerçek hayattan alınmış. Merih Çimenciler, her izlediğimde gözyaşlarımı tutamıyorum diyor. Orhan Şallıel ise bestelerken, savaşan askerlerin ruh hali içerisinde olduğunu ve her anı sanki yaşamışçasına notalara aktardığını söylüyor. 
Böylesine görkemli bir eseri, yılda birkaç kez o da sadece özel gecelerde sergilemek tarihe, sanata, emeğe en büyük saygısızlıktır. 
Savaşın çirkinliği, barışın erdemi, dostluğun en güzeli, ne tarih kitaplarında, ne de film ya da dizilerde böylesine etkileyici dile getirilmemişti. Sadece ülke içinde değil, ilgili ülkelerde de mutlaka yoğun bir şekilde gösterilmelidir. Türkiye'nin gururu olarak. 



</TEXT>
</DOC>
