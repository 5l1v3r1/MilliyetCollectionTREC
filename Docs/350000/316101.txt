<DOC>
<DOCNO> 316101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy10.html </URL>
<DATE> 2005/02/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İçme sularına AB standardı getirildi... 
</HEADLINE>
<TEXT>

     Sağlık Bakanlığı, AB'ye uyum çerçevesinde insani tüketim amaçlı sularla ilgili düzenleme yaptı. 
     Sağlık Bakanlığı'nın hazırladığı "İnsani Tüketim Amaçlı Sular Hakkında Yönetmelik" Resmi Gazete'de yayımlandı. İnsani tüketim amaçlı suların teknik ve hijyenik koşullara uygunluğu ile suların kalite standartlarının sağlanmasını düzenleyen Yönetmeliğe göre, sular, insan sağlığına potansiyel bir tehlike oluşturan miktar ve yoğunlukta maddeler, mikro- organizmalar ve parazitler içermiyorsa, sağlığa uygun ve temiz kabul edilecek. 
     Yönetmelikte sular içme ve kullanma suları, içme suları, kaynak suları olarak üç gruba ayrıldı. Doğal mineralli sular, kaplıca ve içmece suları ile tıbbi amaçlı sular, yönetmeliğin kapsamı dışında tutuldu. Yönetmelikte, suların kalitesine ilişkin parametreler belirlenirken, parametreler için geçiş dönemi de öngörüldü. 
     Yönetmelikle etiket bilgileriyle ilgili yeni düzenlemeler getirildi. Etiketlere, suların ticari tanımları, suyun kaynağının adı veya kaynağın bulunduğu yerin adının yazılması zorunlu tutuldu. 
     
     FASON DOLUM YASAK 
     Yönetmelik aynı kaynaktan birden fazla ticari ad altında su üretilmesini yasakladı. Bu çerçevede fason dolumlara da yasak getirildi. Daha önce fason dolum izini almış firmaların izni bir yıl sonra iptal edilmiş sayılacak. Ancak, Bakanlığın özel izni ile izinli suların üçücü ülkelere ihracat amacı ile kendi adına veya başka firma adına farklı bir ticari isimle dolum yapılabilecek. 
     Su kapları ve kapakları da artık üretim izinlerini Sağlık Bakanlığı'ndan alacak. 
     İzin verme sırasında mevcut şartlarını kaybettiği belirlenen sular ile ruhsatlandırma sürecinin herhangi bir aşamasında sahte veya yanıltıcı belge sunulan suların izni iptal edilebilecek. 
     
</TEXT>
</DOC>
