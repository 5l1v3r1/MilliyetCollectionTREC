<DOC>
<DOCNO> 329857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun06.html </URL>
<DATE> 2005/04/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Daily Telegraph İngiliz tatilciler Türkiye'ye yöneliyor 
</HEADLINE>
<TEXT>

     LONDRA DHA 

İNGİLTERE'nin önde gelen gazetelerinden Daily Telegraph, uzun yıllardır İspanya sahillerini tercih eden İngiliz tatilcilerin artık Türkiye ve Bulgaristan gibi Avrupa Birliği dışındaki ucuz alternatiflere yöneldiğini yazdı. Gazete, Türkiye'nin paket tatilde en gözde 4'üncü ülke konumuna geldiğine de dikkat çekti. 
     İspanya'nın yaklaşık 20 yıldır en gözde paket tatil mekanı olduğunu yazan Telegraph, artık AB bölgesi dışındaki ülkelerin daha ekonomik alternatifler sunduğuna dikkat çekti. Gazete, Yunanistan'ın Korfu Adası ve Türkiye'de Dalaman'da 1 sterline 2.7 YTL gecelemenin mümkün olduğunu belirtti. 
     2004 yılında en popüler paket tatil mekanlarının Majorca, Ibiza, Kıbrıs, Costa Blanca ve Costa del Sol olduğunu belirten Telegraph, 2005'te ilk 3'ün aynı kalacağını belirtmekle birlikte Türkiye'nin 4'üncü sıraya yükselmesinin beklendiğini vurguladı. İspanya'nın hala en popüler mekan olmasına rağmen paket tatil satışlarının yüzde 10 dolaylarında düşüş gösterdiğini belirten gazete, Türkiye'de ise satışların yüzde 38 oranında arttığını kaydetti. 

     
</TEXT>
</DOC>
