<DOC>
<DOCNO> 307231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo24.html </URL>
<DATE> 2005/01/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Kıran Pleşan dışında ilgilendiğimiz oyuncu yok... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, transferde Rumen oyuncu Plesan dışında ilgilendikleri futbolcu olmadığını açıkladı. 
     Dün vefat eden halası Ayşe Pars'ın Teşvikiye Camii'nde kılınan cenaze namazına katılan Kıran, burada basın mensuplarına yaptığı açıklamada, transfer konusunda sorunların Ocak ayı sonuna kadar çözüleceğini söyledi. 
     Kamerunlu oyuncu Alioum Saidou'nun teknik direktör Hagi tarafından istenmemesi nedeniyle gideceğini kaydeden Kıran, ''Saidou'nun hangi kulübe gideceği belli değil. Onun dışında başka bir problemimiz yok. Eğer başka oyuncu alma şansımız doğarsa hocamızın direktifleri doğrultusunda alırız. Çünkü hocamız oyuncu almamızı istiyor. Ama şu anda Pleşan dışında ilgilendiğmiz bir oyuncu yok'' diye konuştu. 
     
     ''EUROCARD ÖNEMLİ BİR PROJE'' 
     Turgay Kıran, tanıtımına Almanya'da başladıkları EuroCard projesinin kulüp adına çok önemli olduğunu söyledi. 
     EuroCard projesinin 2 yıllık bir çalışmanın ürünü olduğunu ifade eden Kıran, şunları söyledi 
     ''İlk başlama vuruşunu Almanya'daki kadeşlerimizle yaptık. Çok başarılı bir vuruş oldu. 50-55 bin kişi geldi. Öğle saatlerinde başladığımız kart satışlarında akşama kadar 6-7 bini bulduk. Sanırım 30-35 bin de forma satılmıştır. Biz bu projemizde 1 yıl içinde 150-200 bin taraftarımıza ulaşmayı bekliyoruz. Projeyi tüm Avrupa'ya yayacağız. 25 gün sonra Almanya'nın birkaç kentinde 4-5 kez bu projeyi tekrarlayacağız. Ayrıca Belçika, Hollanda ve Fransa'ya da gideceğiz. Her ay yani bir proje ortaya çıkaracağız ve milyonlarca euroluk katkı sağlayacak projeler olacak bunlar. Bu sıkıntılı günleri kısa sürede aşacağız.'' Diğer yandan, Turgay Kıran'ın halası Ayşe Pars'ın cenazesi Teşvikiye Camii'nde kılınan cenaze namazının ardından Zincirlikuyu Mezarlığı'na defnedilirken, Galatasaray yönetiminden kimsenin yer almaması dikkat çekti. 
     
</TEXT>
</DOC>
