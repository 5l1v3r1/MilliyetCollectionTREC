<DOC>
<DOCNO> 339674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur38.html </URL>
<DATE> 2005/05/04/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İzmir'de okuldaki gerginlik... 
</HEADLINE>
<TEXT>

     Eğitim-Sen İzmir 1 No’lu Şube Başkanı Mahir Ulus, "Meslektaşımıza yumruk atan Necatibey İlköğretim Okulu Müdürü Şah İsmail Bozoğlu’nun açığa alınmasını istiyoruz" dedi. 
     Mahir Ulus, Konak İlçe Milli Eğitim Müdürlüğü önünde yaptığı açıklamada, Bozoğlu’nun, sevk kağıdı verilmesi konusunda tartıştığı öğretmen İsmail Okçu’yu yumrukladığını öne sürdü. 
     Konuya ilişkin Konak İlçe Emniyet Müdürlüğü’ne şikayet dilekçesi verdiklerini belirten Ulus, şöyle konuştu 
     "İlçe Milli Eğitim Müdürü, soruşturmanın yapılması için, dosyanın İzmir İl Milli Eğitim Müdürlüğü’ne gönderildiğini beyan etti. Onlarca soruşturması olan ve bu kadar tepki alan bir idarecinin hala görevde kalması düşündürücüdür. Biz Eğitim-Sen olarak soruşturmanın selameti açısından arkadaşımıza yumruk atan Necatibey İlköğretim Okulu Müdürü Şah İsmail Bozoğlu’nun açığa alınmasını istiyoruz." Şube Başkanı Ulus, İzmir İl Milli Eğitim Müdürü Kamil Aydoğan ile görüşerek, okul müdürünün açığa alınması talebini ileteceklerini kaydetti. 
     Necatibey İlköğretim Okulu Müdürü Bozoğlu’nun, sendika işyeri temsilcisi öğretmene yönelik keyfi tutumlar sergilediğini iddia eden ve okula girmeye çalışan Eğitim-Sen İzmir 1 No’lu Şube yöneticileriyle okul müdürü arasında gerginlik yaşanmış, taraflar, okula gelen polisler tarafından sakinleştirilmişi. 
     
</TEXT>
</DOC>
