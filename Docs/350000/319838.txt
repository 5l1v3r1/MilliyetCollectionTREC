<DOC>
<DOCNO> 319838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/siyaset/siy01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan hata yapıyor' 
</HEADLINE>
<TEXT>


İngiliz Reuters Ajansı, Başbakan Recep Tayyip Erdoğan'ın siyasi "cilasını" kaybetmeye başladığını ve hem AB, hem de IMF nezdinde hayal kırıklığı yarattığını savundu 

DIŞ HABERLER SERVİSİ 


Başbakan Erdoğan'ın siyasi "cilasını" kaybetmeye başladığı ve hata üzerine hata yaptığı ileri sürüldü. İngiliz Reuters ajansı dün servise koyduğu haber yorumda, sadece birkaç hafta öncesine kadar Türkiye'yi çok özlediği AB hedefine müzakere tarihi alarak yaklaştırdığı için içeride ve dışarıda karizmatik bir lider olarak görülen Erdoğan'ın, 17 Aralık'taki AB zirvesinden bu yana siyasi alanda elle tutulur çok az şey yapması yüzünden hem AB nezdinde, hem de IMF nezdinde hayal kırıklığı yarattığını savundu. Üst düzey bir AB diplomatı, "Türk hükümeti ve Başbakan şu anda hata üzerine hata yapıyor. Erdoğan'ın 'sihirli dokunuşunu' yitirdiği yolunda bir izlenim var" dedi. Reuters reform uygulamalarındaki gecikmede Erdoğan'ın Tayland'dan Etiyopya'ya kadar geniş bir alanı kapsayan dış gezi programının yoğunluğunun da payı olduğunu öne sürdü. Bir başka AB diplomatı, "Tüm enerjilerini 17 Aralık zirvesine kadar harcadılar ve tıpkı bir maraton koşucusu gibi finiş çizgisinde çöktüler" dedi. 



</TEXT>
</DOC>
