<DOC>
<DOCNO> 311268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun10.html </URL>
<DATE> 2005/02/01/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Sumatra adası, depremden sonra yerinden kaç cm oynadı 
</HEADLINE>
<TEXT>

     Güney Asya'yı 26 Aralık 2004'te vuran deprem ve tsunami felaketinin ardından Endonezya'nın Sumatra adasının yerinden ortalama 20 santimetre oynadığı iddia edildi. 
     Danimarka'nın TV2 televizyonunun internet sitesinde, Danimarka Uzay Merkezi'nden İfakat Abbas Han ve Olafur Gudmundsson'ın depremden sonra adanın ne kadar yerinden oynadığını ölçmek için GPS uydu sistemini kullandıkları ve daha önce yapılan açıklamaların aksine adanın 36 metre değil 20 santimetre kadar yerinden oynadığının anlaşıldığı belirtildi. 
     Amerikan Jeoloji Enstitüsü uzmanı Ken Hudnut, depremin ardından Sumatra'nın Endonezya toprağının kuzeybatı noktasının 36 metre güneybatıya kaymış olabileceğini söylemişti. 
     Abbas Han ayrıca, ''GPS verilerine göre Malezya ile Sumatra adasını ayıran Malakka boğazının derinlik seviyesinde de hemen hemen hiç değişme olmadığını'' ifade etti. 
     Malezyalı uzmanlar, depremin ardından boğazın derinlik seviyesinin 20 santimetre ila 2 metre değiştiğini belirtmişlerdi. 
     
</TEXT>
</DOC>
