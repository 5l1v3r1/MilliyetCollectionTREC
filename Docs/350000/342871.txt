<DOC>
<DOCNO> 342871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo07.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus şampi... 
</HEADLINE>
<TEXT>


İtalya Ligi'nde Siyah - Beyazlılar zafere çok yaklaştı. Parma'yı sahasında 2-0 mağlup eden Juve, Lecce ile 2-2 berabere kalan Milan ile puan farkını bitime iki hafta kala 5'e yükseltti 


Çizme'de Juventus mutlu sona ulaşmak için gün sayıyor. Siyah - Beyazlılar dün Parma engelini 2-0'lık skorla geçerken, en yakın takipçisi Milan, Lecce ile deplasmanında 2-2 berabere kalınca bitime 2 hafta kala puan farkını 5'e yükseltti. Juve, ilk yarıda Del Piero ve Ibrahimoviç ile bulduğu gollerle galibiyete zorlanmadan ulaştı. Fabio Capello'nun öğrencileri önümüzdeki hafta deplasmanda Livorno'yu devirirse 28. şampiyonluğunu ilan edecek. 

Milan yıkıldı 
Lecce deplasmanına geçen haftaki Juve yenilgisinin moralsizliği ve mutlak 3 puan parolasıyla çıkan Milan, Kaladze ile öne geçti. Konan eşitliği sağladı, Shevchenko konuk ekibi bir kez daha üstünlüğe taşıdı. Ancak bitime 8 dakika kala Vucincic, Kırmızı - Siyahlılar'ın umutlarını kırdı. 
Inter, San Siro'da Livorno'yu Vieri'nin golüyle 1-0 yenip, ligi üçüncü bitirmeyi garantiledi. Emre Belözoğlu maç kadrosunda yer almadı. İki ezeli rakip Roma ile Lazio 0-0 berabere kaldı. 11 haftadır kazanamayan Roma küme düşme korkusunu iyice yaşamaya başladı. Bologna'yı deplasmanda 2-1'lik skorla deviren Brescia Serie A'da tutunmak için umudunu arttırdı. Diğer sonuçlar Udinese - Sampdoria 1-1, Siena - Chievo 0-1, Palermo - Reggina 1-1, Messina - Cagliari 2-1, Fiorentina - Atalanta 0-0. 

W.Bromwich mucizesi 

İngiltere Premier Ligi'nde 2004-2005 sezonu dün oynanan 38. hafta maçlarıyla tamamlandı. Son haftaya kümede kalma umuduyla giren dört takımdan en altta olanı West Bromwich Albion kazanarak, adeta bir mucizeye imza attı. West Bromwich evinde Portsmouth'u Horsfield ve Richardson'un golleriyle 2-0 yenerek, zoru başardı. Fulham'a 6-0 yenilen Norwich, M.United'a sahasında 2-1 kaybeden Southampton ve Charlton Athletic ile 2-2 berabere kalan C.Palace Premier Lig'e veda etti. Manchester City'i deplasmanda 2-1 mağlup eden Middlesbrough son haftada UEFA Kupası'na katılma hakkını yakaladı. Şampiyon Chelsea sezonu Newcastle deplasmanında 1-1'lik eşitlikle kapattı. Diğer sonuçlar Birmingham - Arsenal 2-1, Bolton - Everton 3-2, Liverpool - Aston Villa 2-1, Tottenham - Blackburn 0-0. 

Portakal Barça 

Barcelona son yedisinde olduğu gibi 17. şampiyonluğuna da yine bir Hollandalı çalıştırıcı Frank Rijkaard yönetiminde ulaştı 

Levante ile 1-1 berabere kalıp, İspanya Ligi'nde 6 yıl aradan sonra 17. şampiyonluğunu ilan eden Barcelona zaferi çılgınca kutladı. Şehir merkezinde toplanan onbinlerce taraftar ve Katalan ekibini desteklemek için Levante'ye giden 11 bin seyirci sabaha kadar uyamadı. Teknik Direktör Rijkaard, büyük mutluluk yaşarken, Başkan Laporta da "Oyuncularımız bu sezon gerçekten muhteşem bir iş başardılar" dedi. Katalan temsilcisi son yedi şampiyonluğunu dördü Cruyff, ikisi Van Gaal ve sonuncusu da Rijkaard olmak üzere Hollandalı teknik adamlar yönetiminde kazandı. Barça'lı oyuncular dün üstü açık otobüsle kent meydanında zafer turu attı. 

Club Brugge işi bitirdi 

Belçika Ligi'nde Club Brugge şampiyon oldu. Dün sahasında en yakın rakibi Anderlecht ile 2-2 berabere kalan Mavi - Siyahlılar 13. kez mutlu sona ulaştı. Karşılaşmada Ceh ve Verheyen'in golleriyle iki kez öne geçen Brugge, Thinen ile Jestrovic'in gollerine engel olamayınca 1 puana razı oldu ama zafere uzandı. Bu arada Macaristan Ligi'nde Debrecen, Sırbistan Karadağ'da ise Partizan zaferini ilan eden takımlar oldular. 

Owen için müthiş teklif 

Greame Souness'ın çalıştırdığı Newcastle United, Real Madrid'e Michael Owen için 20 milyon pound 50 milyon YTL teklif etti. Real'de zaman zaman yedek kalan Owen'ın da İngiltere'ye geri dönmeye sıcak baktığı bildirildi. Bu arada R.Madrid, M. United'ın savunma oyuncusu Rio Ferdinand ile ilgilendiği yolunda çıkan haberleri yalanladı. Chelsea'de ise Makelele 3 yıllık yeni sözleşme imzaladı. 


</TEXT>
</DOC>
