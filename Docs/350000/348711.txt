<DOC>
<DOCNO> 348711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur24.html </URL>
<DATE> 2005/06/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ameliyat sonrası ölüme suç duyurusu .. 
</HEADLINE>
<TEXT>

     Kırıkkale’de bıçakla yaralandıktan sonra Yüksek İhtisas Hastanesi’nde tedavisi yapılan ve taburcu edilen bir genç, rahatsızlanması üzerine kaldırıldığı aynı hastanede yapılan apandisit ameliyatından 2 gün sonra öldü. Ölen gencin yakınları hastane yetkilileri hakkında savcılığa suç duyurusunda bulundu. 
     Kırıkkale’nin Kaletepe Mahallesi’nde yaşayan Serdar Çakmak 26 , yaklaşık 20 gün önce çalıştığı markette tartıştığı kişiler tarafından göğsünden bıçaklandı. 
     Kırıkkale Yüksek İhtisas Hastanesi’ne kaldırılan ve ameliyata alınan Çakmak, tedavisinin tamamlanmasının ardından 28 Mayıs’ta hastaneden taburcu edildi. 
     Çakmak, 1 gün sonra rahatsızlanması üzerine ailesi tarafından aynı hastaneye yeniden kaldırıldı. Doktorlar tarafından apandisit teşhisi konulan Çakmak, 30 Mayıs’ta ameliyat edildi. Ameliyatın ardından rahatsızlanan Çakmak, 2 Mayıs’ta hastanede yapılan müdahaleye rağmen kurtarılamadı. Çakmak’ın cenazesi otopsi yapılmak üzere Ankara Adli Tıp Kurumu’na kaldırıldı. 
     Ölen gencin babası Mehmet Çakmak, oğlunun ölümünde ’ihmal’ olduğunu iddia ederek, hastane yetkilileri hakkında Kırıkkale Cumhuriyet Başsavcılığı’na suç duyurusunda bulundu. 
     
     BAŞHEKİMİN GÖRÜŞÜ... 
     Kırıkkale Yüksek İhtisas Hastanesi Başhekimi Dr. Osman Acar, gencin ölüm nedeninin apandisit olmadığını belirterek, daha önce bıçaklanmadan dolayı yapılan ameliyat sonrasında akciğerindeki rahatsızlıktan kaynaklandığını söyledi. 
     Göğüs cerrahisi uzmanlarının da ölüm nedeni konusundaki raporlarının bu yönde olduğunu belirten Acar, olayın Adli Tıp Kurumu’nda yapılacak otopsi sonucu aydınlanacağını kaydetti. 
     
</TEXT>
</DOC>
