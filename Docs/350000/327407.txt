<DOC>
<DOCNO> 327407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur27.html </URL>
<DATE> 2005/03/26/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Türk Bayrağı'na saygısızlığa tepkiler sürüyor 
</HEADLINE>
<TEXT>

     Kütahya'da, Mersin'deki nevruz kutlamaları sırasında Türk Bayrağı'na yapılan saygısızlığı protesto etmek amacıyla, bazı siyasi parti ve sivil toplum örgütlerinin katılımıyla ''Bayrağa Saygı Yürüyüşü'' yapıldı. 
     Kütahya Şeker Fabrikası önünde toplanan grup, Mehter Takımı'nın çaldığı marşlar eşliğinde Atatürk Bulvarı üzerinden Zafer Meydanı'na kadar yürüdü. 
     Zafer Meydanı'nda toplanan yaklaşık 10 bin kişi, sloganlarla Türk Bayrağı'na yapılan çirkin saldırıyı kınadı. 
     Yapılan konuşmalardan ve mehter takımının konserinden sonra kalabalık olaysız şekilde dağıldı. 
     Polisin yürüyüş nedeniyle geniş çaplı güvenlik önlemi aldığı gözlendi. 
     
     EDREMİT'TE YÜRÜYÜŞ 

     Balıkesir'in Edremit İlçesi'nde de, Türk Kamu-Sen'e bağlı Türk Eğitim-Sen Edremit Şubesi, ''Bayrağa Saygı Yürüyüşü'' düzenledi. 
     Yaklaşık 5 bin kişinin katıldığı yürüyüşte, dev Türk Bayrakları ve Atatürk posterleri taşıyan grubun Çeneyatağı mevkiinden başlattığı yürüyüş, Cumhuriyet Meydanı'nda son buldu. 
     
     UŞAK 

     Atatürkçü Düşünce Derneği Uşak Şube Başkanı Ercan Uzun, İstasyon Meydanı'ndaki Atatürk Anıtı önünde düzenlenen mitingde, ''Vatanımızı bölmek isteyen hainlerin ve bölücülerin bayrağımıza saldırmaları belli ve planlı bir davranış sonucudur. Bu ülkenin bölünmez bütünlüğü ve şanlı bayrağımız sahipsiz değildir'' diye konuştu. 
     
     BODRUM, AKHİSAR VE MENEMEN 

     Bodrum Ülkü Ocakları'nın düzenlediği Bayrağa Saygı Yürüyüşü'ne vatandaşlar yoğun ilgi gösterdi. Bodrum Ülkü Ocakları Başkanı Engin Galipoğlu, Mersin'deki olayı kınadığını belirterek, ''Gururumuzla oynayan bu hainlere mutlaka dersleri verilecektir'' dedi. 
     Türkiye Harp Malul Gazileri Şehit Aileleri Derneği Akhisar Temsilciliği tarafından düzenlenen yürüyüşe CHP Manisa Milletvekili Ufuk Özkan, Akhisar Belediye Başkanı Salih Hızlı, sivil toplum kuruluşlarının ve siyasi partilerin temsilcileri katıldı. Çeşitli sloganların atıldığı yürüyüş, Milli Egemenlik Meydanı'nda İstiklal Marşı'nın söylenmesiyle sona erdi. 
     İzmir'in Menemen İlçesi'nde şehir stadıyla belediye arasında düzenlenen yürüyüşte çeşitli sloganlar atıldı, Türk Bayrakları taşıyan vatandaşlar, İstiklal Marşı'nı söyledi. 
     
     BOZÜYÜK 

     Bilecik'in Bozüyük İlçesi'nde Belediye ve çeşitli sivil toplum örgütlerince ''Türk Bayrağına Saygı Mitingi'' düzenlendi. 
     Cumhuriyet Meydanı'ndaki mitinge AK Parti Bilecik Milletvekili Fahrettin Poyraz, CHP Bilecik Milletvekili Yaşar Tüzün, Belediye Başkanı Ahmet Berberoğlu katıldı. 
     
     YATAĞAN 

     Muğla'nın Yatağan İlçesi'nde, bazı siyasi parti ve sivil toplum örgütlerinin katılımıyla ''Bayrağa Saygı Yürüyüşü'' düzenlendi. Yürüyüşe, CHP Muğla Milletvekili Fahrettin Üstün, Yatağan İlçe Emniyet Müdürü Veli Soyalp, Yatağan Belediye Başkanı Hasan Haşmet Işık, İl Genel Meclisi üyeleri, siyasi partilerin başkanları, çevre ilçelerin ve beldelerin belediye başkanları ile çok sayıda sivil toplum örgütü temsilcisi ve vatandaş katıldı. 
     5 kilometrelik yürüyüş sırasında binlerce kişi ''Bayrağa uzanan eller kırılsın'', ''Bayrak bizim canımızdır'' sloganları attı. 
     Atatürk Anıtı önünde öğrenciler şiirler okuyarak, topluluğu coşturdu. 
     Yatağan Belediye Başkanı Hasan Haşmet Işık, yaptığı konuşmada, Türk Bayrağı'nı Türk insanının canından aziz tuttuğunu belirtti. 
     Işık, ''Bayrağımız için her Türk seve seve canını verir. Bayrak düşmanı karanlık güçlerle mücadelemiz, sonuna kadar sürecektir'' dedi. 
     
</TEXT>
</DOC>
