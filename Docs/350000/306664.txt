<DOC>
<DOCNO> 306664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/siyaset/siy01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankette liderler nasıl belirlendi 
</HEADLINE>
<TEXT>


Gazetemize anketi hazırlayan Erdem, "Bu bir eğilim çalışması. Adaylar, son yıllarda genel başkanlık için isimleri geçenler arasından seçildi" dedi 

İSTANBUL Milliyet 


Milliyet'in, CHP'deki liderlik yarışında halkın nabzını tutmak amacıyla yaptığı, "CHP'nin lideri kim olmalı " anketini hazırlayan Tarhan Erdem, aday olarak adı geçen kişilerin, son yıllarda CHP genel başkanlığı için isimleri geçenler arasından seçildiğini söyledi. 
Erdem, Genel Başkan Deniz Baykal, Şişli Belediye Başkanı Mustafa Sarıgül ve Prof. Dr. Hurşit Güneş'in aday olacağının belli olduğunu, İstanbul Milletvekili Zülfü Livaneli'nin de, "Gösterilirsem aday olurum" dediği için ankette isminin yer aldığını belirtti. Erdem şöyle devam etti 
"Diğer isimler, şimdiye kadar genel başkanlık yapmış, adaylığı konuşulmuş, aday olmuş, oy almış kişiler. Hikmet Çetin de şu an başka bir görevde ve aday olması söz konusu değil. Ancak adının ankette yer almasının sebebi, son yıllarda adının parti içinde geçiyor olmasıdır. Bu bir eğilim çalışmasıdır. Milliyet okurlarının bu adaylar hakkında nasıl eğilimi var, onu anlayacağız." 
Okuyuculardan bir de kimin genel başkan seçileceği konusunda tahmin istediklerini anlatan Tarhan Erdem, "Çünkü, okuyucuların kendi oylarıyla, tahmin ettikleri kişi farklı olabilir. Nitekim de farklı oluyor. Bu bir bilgidir" dedi. 


</TEXT>
</DOC>
