<DOC>
<DOCNO> 325354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur29.html </URL>
<DATE> 2005/03/20/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Trabzon'da ''Karadeniz uşağı Amerikan uşağı olmayacak'' mitingi 
</HEADLINE>
<TEXT>

     Trabzon Halkevi Şube Başkanı Murat Bektaş, ''ABD emperyalizmine karşı Türkiye'nin onurlu ve duyarlı çocukları olarak bizlere büyük görev düşüyor'' dedi. 
     Karadeniz Bölgesi halkevleri şubelerince Trabzon'da, ''Karadeniz uşağı Amerikan uşağı olmayacak'' mitingi düzenlendi. 
     Artvin'in Hopa İlçesi'nden 18 Mart'ta yola çıkan ve 25 yerleşim yerinde çeşitli etkinlikler düzenleyen yaklaşık 200 kişilik grup, bugün Trabzon'daki Cumhuriyet Caddesi'nde toplandı. 
     Grup, daha sonra, geniş güvenlik önlemleri altında Maraş Caddesi'nden Atatürk Alanı'na ulaştı. 
     Trabzon Halkevi Şube Başkanı Bektaş, burada yaptığı konuşmada, Karadeniz halkının ABD'nin Ortadoğu'daki politikalarına karşı olduğunu ve bu karşı duruşun devam edeceğini söyledi. 
     Bazı işbirlikçilerin Türkiye'yi ABD'nin oyunlarına alet etmeye çalıştığını iddia eden Bektaş, ''Bizler bu ülkenin onurlu gururlu çocukları olarak 'Savaşa, işkenceye, katliamlara ve sömürüye alet olmayacağız' diyoruz'' diye konuştu. 
     Özellikle son yıllarda ABD'nin nasıl politikalar izlediğini herkesin gördüğünü ifade eden Bektaş, şunları kaydetti 
     ''Biz, onları desteklemeyeceğimizi yüzde 85'lik oranımızla gösterdik. ABD emperyalizmine karşı Türkiye'nin onurlu ve duyarlı çocukları olarak bizlere büyük görev düşüyor. Analarımızdan, babalarımızdan aldığımız bir eğitim var. Bize namuslu olmayı öğrettiler.'' Miting, ABD karşıtı slogan atılmasının ardından olaysız sona erdi. 
     
</TEXT>
</DOC>
