<DOC>
<DOCNO> 330311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/gunes.html </URL>
<DATE> 2005/04/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye tekstilciye kulak vermeli 
</HEADLINE>
<TEXT>


Türkiye'nin ihracatının neredeyse üçte biri tekstil ve hazır giyim. Milli gelirin de yüzde 10'unu oluşturarak doğrudan 2.5 milyon kişiye istihdam sağlıyor. Bu yıl bu kesim 18.5 milyar dolar döviz sağladı. 
2005 yılına kadar tarifelerin kalkması gerekiyordu. Nitekim de öyle oldu. Ancak bu kez Dünya Ticaret Örgütüne üye olan Çin tüm dünyada tekstil sektörüne hasar vermeye başladı. DTÖ'ye üye olmadan ABD'nin tekstil ithalatı içinde Çin'in payı yüzde 11'di. Hemen sonra bu yüzde 16'ya çıktı. Ancak asıl değişim hazır giyimde oldu. Üyelik öncesi yüzde 16 olan ithalat payı, bir anda yüzde 50'ye çıktı. Kısacası, ABD pazarını Çin darmadağın etti. Bu arada Hindistan da payını yüzde 4'ten 15'e çıkarmayı başardı. 
Bütün dünya üreticileri bundan zarar görünce ABD derhal tedbir alarak, kotaları yürürlüğe koyma girişimini başlattı. Bir zamanlar ABD'de kotaların kalkmasını isteyen Türkiye şimdi kotalardan yana hale geldi. Ancak uzak doğudan gelen bu tsunamiyi kotalar ne denli durdurabilir bilmiyoruz. Gelelim Avrupa'ya. AB ülkelerinin tekstil ithalatının yüzde 10'u Çin'den sağlanıyordu. Çin DTÖ'ye girip de tarife ve kotalardan kurtulunca, bu pay yüzde 12'ye çıktı. Hindistan da payını yüzde 9'dan 11'e çıkardı. AB'nin ikinci büyük tedarikçisi Türkiye'nin pazar payı ise bu süreçte yüzde 13'ten 12'ye düştü. 
Asıl değişim ise yine hazır - giyimde oldu. AB'nin Çin'den yaptığı ithalatın payı yüzde 18'den 29'a fırladı. Hindistan da payını yüzde 6'dan 9'a çıkardı. Böylece AB'nin ikinci büyük hazır - giyim tedarikçisi Türkiye'nin pazar payı yüzde 9'dan 6'ya düştü. 
Şimdiye kadar ucuz emekle rakipsiz şekilde yarışan Türkiye Çin nedeniyle hızla rekabet gücünü kaybediyor. Görüştüğüm, İstanbul Hazır Giyim İhracatçıları Birliği Başkanı Süleyman Orakçıoğlu bu konuda kurdan çok istihdam üzerindeki yüklerden şikayet etti. Düşürülmesini istiyorlarmış. Ancak bunun süresiz değil, bir yıl süreyle uygulanmasını istiyorlar. 
Tekstil üretiminde katma değerin artırılması gerekiyor, ancak henüz bu aşamaya gelinmediğinden hazır - giyimcilere belli kolaylıkların sağlanması olumlu olur. Bu arada 25 ülkeden bu kesimin temsilcileri ocak sonunda Washington'da yaptıkları zirveden sonra, 4 Mart'ta Istanbul Deklarasyonu ile 2007 sonuna dek DTÖ'den kotaları korumasını talep etti. Bu durumda yapılacak tek şey bu kesimin sesine kulak vermek. 




</TEXT>
</DOC>
