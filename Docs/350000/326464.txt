<DOC>
<DOCNO> 326464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF nisanda geliyor 
</HEADLINE>
<TEXT>


Nisanın ilk haftasında IMF heyetinin Türkiye'ye geleceğini açıklayan Devlet Bakanı Ali Babacan, niyet mektubundaki verilerin güncelleneceğini bildirdi 

ANKARA Milliyet 

Devlet Bakanı Ali Babacan, IMF ile Aralık 2004'te sağlanan mutabakatın üzerinden 4 ay geçtiğini hatırlatarak, "Baktık telefon ve e - postalar sıklaştı. Biz de IMF'yi davet edelim dedik" diye konuştu. CNN Türk'ün sorularını yanıtlayan Babacan, IMF heyetiyle yapılacak görüşmelerde niyet mektubundaki ekonomik projeksiyon ve tabloların yenileneceğini belirtti. 
IMF ile anlaşma konusunda kesin bir tarih veremeyeceğini ifade eden Babacan, "Çünkü Meclis süreci var. Akla gelmeyecek aksaklıklar olabilir" dedi. Hazine yetkilileri ise stand - by onayı için gereken bürokratik aşamalara işaret ederek, "Onay mayısın ilk yarısına sarkacak" diye konuştu. 
Babacan, son dönemlerde şu ya da bu sebeple sürekli bir kaos havası oluşturulmaya çalışıldığını belirtti. Bazı verilerin yanlış verildiğini ve değerlendirildiğini söyleyen Babacan şöyle dedi 
"Bir kanal izliyorum, Türkiye'nin IMF'ye borcu 30 küsur milyar dolar diyorlar. Her gün web sitesinde ilan ediliyor. IMF'ye borç 20 milyar dolar civarında. Bu ahlaklı bir davranış değil." 
Nisanın ilk haftasında Türkiye'ye gelmesi beklenen IMF heyetine Rıza Moghadam'ın yerine getirilen yeni Türkiye masası şefi Lorenzo Giorgianni'nin başkanlık edebileceği öğrenildi. IMF Başkanı Rodrigo Rato da 28 Nisan'da Yatırım Danışma Konseyi toplantısı için Türkiye'ye gelecek. 

'Rakamı bilmiyorlar' 
Başbakan Erdoğan da TOBB yönetimi ile toplantısı sonrasında yaptığı açıklamada, stand by hazırlıkların sürdüğünü belirterek, "Telaşa gerek yok. Ekonomi stand by'la ayağa kalkıp batacaksa yandık. Fırtınalı havalar eser bir şeyler kaparız beklentisinde olanlar varsa, boşuna beklemesin, mali disiplinde kararlıyız. Bazı yorumcular IMF'ye borç 31 milyar dolar demiş. Geldiğimizde 31 milyar dolardı. Şimdi 20 milyar dolar. Türkiye'nin ödediği faizin 45.5 katrilyon olduğunu bilmeyip televizyona çıkanlar var" dedi. 

'Stand - by'daki gecikme tehlikeli' LONDRA DHA 
Merkez Bankası Başkanı Süreyya Serdengeçti, Financial Times FT gazetesine verdiği röportajda, IMF ile yapılacak stand - by'ın gecikmesinin, Türkiye'nin istikrar çabalarını riske sokabileceğini söyledi. Serdengeçti, halen nihai şeklini alması beklenen reformların Merkez Bankası'nın enflasyon ve faiz oranlarını düşürmeye yönelik çalışmaları için büyük önem taşıdığını belirterek, gecikmenin mali piyasalara yanlış sinyaller verdiğini kaydetti. 
Bu yıl gayrisafi yurtiçi hasılada yüzde 5 artış beklenmesine rağmen ekonomik istikrarın h l garanti olmadığını da belirten Serdengeçti, bununla birlikte, "Artık inişli çıkışlı bir büyüme sergileyen ve kronik enflasyondan şik yetçi bir ülke de değiliz" dedi. 


</TEXT>
</DOC>
