<DOC>
<DOCNO> 305760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko12.html </URL>
<DATE> 2005/01/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rekabette para cezaları arttırıldı... 
</HEADLINE>
<TEXT>

     4054 sayılı Rekabetin Korunması Hakkında Kanunu'nda öngörülen idari para cezaları 1 Ocak ile 31 Mart tarihleri arasında geçerli olmak üzere yeniden değerleme oranı olan yüzde 11.2 tutarında arttırıldı. 
     Rekabet Kurumu Başkanlığı'nın ''4054 Sayılı Rekabetin Korunması Hakkında Kanunun 16. ve 17. Maddelerinde Düzenlenmiş Olan İdari Para Cezalarının 31 Mart 2005 Tarihine Kadar Geçerli Olmak Üzere Arttırıldığının Duyurulmasına İlişkin Tebliği'' Resmi Gazete'de yayımlanarak yürürlüğe girdi. 
     Söz konusu kanununu para cezalarını düzenleyen maddesinde yer alan teşebbüs niteliğindeki gerçek ve tüzel kişiler ile teşebbüs birlik veya üyelerine verilen menfi tespit ve birleşmelerle devralmalarda yanıltıcı veya yanlış bilgi verilmesinde uygulanan idari para cezası 6 bin 607.05 YTL olarak belirlendi. 
     Yine Kurul kararı ile bilgi isteme veya yerinde inceleme hallerinde eksik, yanlış veya yanıltıcı bilgi verilmesi halinde 6 bin 607.05 YTL, birleşme veya devralmanın ya da rekabeti sınırlayıcı uyumlu eylem ve kararlar kapsamına giren anlaşma, uyumlu eylem ve kararların süresi içinde bildirilmemesi halinde de 3 bin 303.52 YTL para cezası verilecek. 
     Kurul verdiği muafiyet kararlarındaki yükümlülüklerin yerine getirilmemesi halinde ve ilgili piyasanın önemli bir bölümünde rekabetin ortadan kaldırılması nedeniyle verilen para cezasını da 3 bin 964.23 YTL olarak belirlerken, rekabeti sınırlayıcı anlaşma uyumlu eylem ve kararlarda hakim durumun kötüye kullanılması ve birleşme ve devralmalarda bir veya birden fazla teşebbüsün kanuna aykırı olarak hakim durum yaratmaya veya hakim durumlarını daha güçlendirmelerine ilişkin verilen para cezaları da 13 bin 217 YTL olarak belirlendi. 
     Yine 4054 sayılı kanunun süreli para cezalarını düzenleyen 17. maddesinde a fıkrasında düzenlenen Kurul'un ihbar, şikayet ya da Bakanlığın talebi üzerine veya resen bu kanunun rekabeti sınırlayıcı anlaşma uyumlu eylem, hakim durumun kötüye kullanımı ile birleşme ve devralmalarla ilgili maddeleri aykırı davranılması halinde verilecek para cezası 3 bin 303.52 YTL olarak belirlendi. 
     Birleşme veya devralmalarda bir ya da birden fazla teşebbüsün hakim durum yaratmaya veya hakim durumlarını daha da güçlendirmeye yönelik faaliyetlerinin tespit edilmesi halinde verilen para cezası da bin 651.76 YTL olarak tespit edildi. 
     Ayrıca muafiyet ve menfi tespit kararlarının geri alınması ya da tarafların belirli davranışların yasaklanmasına ilişkin kararların alınmasında esas teşkil eden herhangi bir olayda değişiklik olması halinde verilecek para cezası da bin 651.76 YTL olarak belirlenirken, Kurul uzmanlarının yerinden inceleme yapmalarının engellenmesi halinde de bin 321.41 YTL para ceza verilebilecek. 
     
</TEXT>
</DOC>
