<DOC>
<DOCNO> 322243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo11.html </URL>
<DATE> 2005/03/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Baliç döndü, Konyaspor'da moraller yükseldi 
</HEADLINE>
<TEXT>

     Ligde geçen sezonun gol kralı Zafer Biryol'un 6 hafta sonra suskunluğunu bozarak gol atması, futbolu bırakma kararı alan Baliç'in de bu kararından vaçgeçmesiyle moral kazanan Konyaspor, sahasında yapacağı Malatyaspor maçında mutlak galibiyeti hedefliyor. 
     Kulüp basın sözcüsü Bahattin Karapınar, geçen hafta sonunda Akçaabat Sebatspor deplasmanından, attıkları 5 golle 3 puan kazanmalarının takımı olumlu etkilediğini söyledi. 
     Bu maçta gol kralı Zafer Biryol'un, 6 hafta sonra suskunluğunu bozarak gol atmasının kendilerini ve takımı sevindirdiğini ifade eden Karapınar, şunları kaydetti 
     ''Bu sevince futbolu bırakma kararından vazgeçen Baliç'in de katılmasıyla takımda moraller en üst düzeye çıktı. Baliç, bugün arkadaşlarıyla birlikte antrenmana katılacak. Takımda herşey yoluna girdi. Şu anda tek düşüncemiz, Malatyaspor maçını kazanıp çıkışımızı sürdürmek. Futbolcular ve yönetim, galibiyetten başka bir alternatif düşünmüyor.'' Karapınar, maçta galip gelmeleri için taraftarların desteğine ihtiyaç duyduklarını vurgulayarak, ''Bu nedenle bilet fiyatlarında indirim yaptık. Konyasporlu taraftarları 90 dakika boyunca destek vermeye çağırıyoruz'' dedi. 
     
</TEXT>
</DOC>
