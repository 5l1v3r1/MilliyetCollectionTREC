<DOC>
<DOCNO> 319114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/dunya/adun.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurduk, yine vururuz 
</HEADLINE>
<TEXT>


İsrail Savunma Bakan Yardımcısı Zeev Boim, Tel Aviv'deki intihar saldırısında parmağı olduğunu iddia ettiği Suriye'yi gerekirse yeniden vurmakla tehdit etti 

DIŞ HABERLER SERVİSİ 


İsrail, geçtiğimiz cuma gecesi Tel Aviv'deki bir gece kulübüne yapılan intihar saldırısından sorumlu tuttuğu Suriye'ye, karşılık verme tehdidinde bulundu. 
5 kişinin öldüğü, 55 kişinin yaralandığı saldırıyı Suriye'deki bir İslami Cihad yetkilisi üstlenmişti. 
İsrail Savunma Bakan Yardımcısı Zeev Boim, dün yaptığı açıklamada, ülkesinin geçmişte Suriye hedeflerine saldırdığını hatırlatarak, gerekirse bunu yine yapacaklarını söyledi. Şam'dan kaynaklanan saldırıları durdurmanın tek yolunun Suriye hedeflerine saldırmak olduğunu düşünürlerse, bunu yapacaklarını vurgulayan Boim, "Böyle bir saldırı Suriye Devlet Başkanı Başar Esad'a, Şam'da üslenen İslamcı terör örgütlerini durdurması için net bir mesaj olur" dedi. İsrail Savunma Bakanı Şaul Mofaz da Suriye'ye yüklenirken, Başbakan Yardımcısı Şimon Perez, ABD'nin Suriye'ye karşı bir inisiyatif geliştirdiğini belirterek, Şam'a imalı yolla gözdağı verdi. Peres, "Biz bu inisiyatifi destekliyoruz" diye konuştu. 
İsrail, geçmişte Suriye'yi çeşitli kereler vurmuştu. 2003'te İsrail savaş uçakları Şam çevresindeki İslami Cihad kamplarını bombalarken, geçtiğimiz eylülde de İsrailli ajanlar Şam'da bir HAMAS liderini öldürmüştü. 2003 ağustosunda ise İsrail savaş uçakları Başar Esad'ın Lazkiye'deki yazlık sarayı üzerinde alçak uçuş yaparak camlarının kırılmasına yol açmıştı. 
Suriye Dışişleri Bakanı Faruk El Şara, saldırıda Şam'ın parmağı olduğu yönündeki suçlamaları reddetti. El Şara, "İsrail'in suçlaması asılsız ve hiçbir kanıta dayanmıyor. Düzenlenen saldırıda İsrail'in parmağı olduğu ihtimalini de ben göz ardı etmiyorum" şeklinde konuştu. 

Şaron, Filistinlilere çattı 
İsrail Başbakanı Ariel Şaron ise Filistinliler teröre karşı önlem almadığı takdirde barış çabalarının duracağını bildirdi. Şaron, "Filistinliler, terörist grupları ve Filistin Yönetimi topraklarındaki altyapılarını ortadan kaldırmadıkları sürece siyasi gelişme olmayacak. Tekrar ediyorum, siyasi gelişme olmayacak" dedi. 


</TEXT>
</DOC>
