<DOC>
<DOCNO> 336695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy15.html </URL>
<DATE> 2005/04/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Mersin'de Ağar'ı karşılamada silahlar ve yumruklar konuştu 
</HEADLINE>
<TEXT>

     Mustafa İNSAN DHA 

MERSİN'e gelen DYP Genel Başkanı Mehmet Ağar'ı, karşılamaya hazırlanan iki partili grup arasında pankartlarının en öne konulması yüzünden çıkan tartışma kavgaya dönüşünce, silahlar ve yumruklar konuştu. Ağar gelmeden önce çıkan olayda tabancayla havaya ateş eden bir kişiyi, linç edilmekten polis son anda kurtardı. 
     Partisinin İl Kongresi'ne katılmak üzere Mersin'e gelen Mehmet Ağar'ı karşılamak için gelen DYP Mersin eski milletvekili Ahmet Bilyeli'nin taraftarları ile Şanlıurfa'nın Suruç İlçesi'nden İbrahim Kızıl'ın Şimşekler' taraftarı yaklaşık bin kişi, Otoban Gözne Gişeleri'nde bir araya geldi. Partililer, ilk önce davul-zurna eşliğinde halay çekip oynadı. 
     Genel Başkan Ağar'ın geliş saatinin yaklaşmasıyla pankart açan Bilyeli grubu ve Şimşekler grubu arasında öne geçme tartışması yaşandı. Üzerlerinde Genel Başkanım Hoş Geldiniz. Ahmet Bilyeli', İbrahim Kızıl, Suruç seninle gurur duyuyor. Şimşekler' yazan pankartların en öne geçmesi nedeniyle yaşanan tartışma kavgaya dönünce Şimşekler grubuna mensup kimliği belirlenemeyen bir kişi silah çekip havaya 2-3 el ateş etti. Bunun üzerine her iki gruba mensup kişiler, kimliği belirsiz gencin elinden tabancasını almaya çalıştı. Silahlı genç ise elindeki tabancasını vermemek için direndi. 
     
     YUMRUKLAR KONUŞTU 

     Elindeki silahı zorla aldıkları genci yere yatırıp döven Bilyeli grubu ile Şimşekler grubu birbirine girdi. Çevrede, bulunan trafik polisleri olaya güçlükle müdahale etti. Silah çektiği için dövülen genç, biri kadın 4 trafik polisinin çabası sonucu linç edilmekten kurtarıldı. Bilyeli grubundan bir kişi de silahını çekmeye çalıştı, ancak yanında bulunan arkadaşları buna engel oldu. Olayların ardından Şimşekler grubuna ait pankart indirildi. Genel Başkan'ın gişelere gelmek üzere olduğunun anons edilmesi üzerine Bilyeli grubu pankartını açtı. Olay yerine gelen Ağar, Bilyeli grubunun açtığı Genel başkanımız hoş geldin. Ahmet Bilyeli' pankartı ile karşılandı. 
     Karşılanması sırasında meydana gelen kavgadan habersiz olan Ağar, parti otobüsü ile kent merkezinde bir tur attıktan sonra, kongrenin yapıldığı Taksim Oteli'ne geçti. 

     
</TEXT>
</DOC>
