<DOC>
<DOCNO> 316164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo41.html </URL>
<DATE> 2005/02/17/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Fenerbahçe, Real Zaragoza maçı öncesi notlar... 
</HEADLINE>
<TEXT>

     Fenerbahçe'yi, UEFA Kupası 3. turunda Real Zaragoza ile yaptığı önemli karşılaşmada taraftarları yalnız bırakmadı. 
     Akşam saatlerinden itibaren stada alınmaya başlanan taraftarlar, maç başlayana kadar tribünlerde coşkulu bir atmosfer oluşturdu. Fenerbahçe Şükrü Saracoğlu Stadı uzun bir aradan sonra tamamen doldu. 
     Taraftarlar maç öncesi ısınmak için sahaya çıkan futbolcuları, antrenman yaptıkları sırada tek tek tribünlere çağırarak, zorlu maç öncesi moral vermeye çalıştı. 
     Taraftarlar için tribünlere sarı ve lacivert renklerden oluşan kartonlar dağıtılırken, maraton VIP tribünü koltuklarına yerleştirilen sarı bayraklarla İngilizce ''legend'' efsane yazısı yazıldı. 
     Takımlar sahaya çıktığı sırada, kale arkaları ve maraton üst tribünde dev boyutta bayraklar açıldı. 
     Stat hoparlörlerinden yapılan anonslarda, taraftarları coşturacak sözler söylendi. 
     
     SERKAN VE SELÇUK İLK 11'DE 

     Sarı-lacivertliler, Real Zaragoza karşısına ligde son hafta İstanbulspor ile yaptıkları maçın kadrosundan iki değişiklikle çıktı. 
     Teknik direktör Christoph Daum, sarı kart cezalısı olan Marco Aurelio'nun yerine orta alanda Selçuk'u görevlendirdi. Alman çalıştırıcı, İstanbulspor maçında orta alanın sağında görev yapan Serhat'a bu kez yedekler arasında yer verirken, bu futbolcunun yerine Serkan görev yaptı. 
     
     
     GÜVENLİK TOPLANTISI 

     Maçla ilgili rutin güvenlik toplantısı, bu sabah Fenerbahçe Şükrü Saracoğlu Stadı'nda yapıldı. 
     Karşılaşmanın hakemleri, kulüp ve emniyet yetkililerinin katıldığı toplantıda, maç sırasında, öncesi ve sonrasında uygulanacak tedbirler yeniden görüşüldü. 
     Bu arada, karşılaşmayı Türk medyasından 160, İspanya'dan da 14 basın mensubu takip etti. 
     Protokol tribünü tıklım tıklım dolarken, UEFA Asbaşkanı Şenes Erzik, bazı futbol federasyonu yönetim kurulu üyeleri, Milli Takımlar Teknik Direktörü Ersun Yanal, Gaziantepspor Kulübü Başkanı Celal Doğan da maçı izleyenler arasında yer aldı. 
     Fenerbahçeli futbolcular, maç başlamadan önce orta alanda kenetlenerek galibiyet yemini etti. 
     
</TEXT>
</DOC>
