<DOC>
<DOCNO> 311211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/siyaset/siy01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarihinizle barışın' 
</HEADLINE>
<TEXT>


Fransız Bakan Barnier, 'Ermeni soykırımı' iddialarıyla ilgili olarak, 'Türkiye, AB'nin barış ilkesini benimsiyorsa, bu konuda bellek çalışması yapmalı' dedi 


Fransa Dışişleri Bakanı Michel Barnier, Ermeni soykırımı iddiaları ve Türkiye'nin AB üyeliğiyle ilgili açıklamalarda bulundu. NTV'nin sorularını yanıtlayan Barnier, Türkiye ile AB müzakerelerinin 3 Ekim'de başlayacağını söyledi. Barnier, 3 Ekim'de müzakerelerin değil, tarama sürecinin başlayacağına dair söylentilerin hatırlatılması üzerine, "Bu tür söylentilerden sakınmalısınız. Önemli olan AB Konseyi'nin aldığı karardır, Fransa da açık biçimde bu karara katılmıştır. Sonuç, Türkiye'nin göstereceği çabaya bağlıdır" dedi. 
Barnier, "Ermeni soykırımı iddiaları konusunda Türkiye'nin ne yapmasını bekliyorsunuz " sorusuna da, şu yanıtı verdi "Çok sayıda Fransız, bu soykırımın ne zaman tanınacağı konusunda kendisini sorguluyor. AB üyesi olduğunuzda, AB'nin temel ilkelerinden olan barışma ilkesini kabul ediyorsunuz demektir. Diğerleriyle barışacaksınız. Biz de başından beri Avrupa projesini kurmak için Almanlarla öyle yaptık. Dahası kendinizle, tarihinizle barışacaksınız. Türkiye'nin Ermeni soykırımı konusunda bellek çalışması yapmasını diliyoruz." 



</TEXT>
</DOC>
