<DOC>
<DOCNO> 320299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun36.html </URL>
<DATE> 2005/03/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
66 kişi sübyancılıktan hakim karşısında... 
</HEADLINE>
<TEXT>

     Fransa'nın batısındaki Angers kentinde, sübyancılıkla suçlanan 66 kişi yargılanmaya başladı. 
     Basına göre sübyancılık konusunda Fransız tarihinde açılan en büyük davadaki sanıklar, 6 ila 14 yaşındaki çocuklara tecavüz etmek veya maddi çıkar karşılığında başkalarının tecavüz etmesine yardımcı olmakla suçlanıyor. 
     Mahkeme heyeti bugün, ilk duruşmada, iddia makamını dinleyecek. 
     Şikayetçi çocukların bugün mahkemeye gelmeyecekleri, ifadelerinin video kayıtlarından izleneceği bildirildi. 
     Fransız kamuoyunda geniş yankı uyandıran davayla ilgili olarak, şikayetçi çocukların olumsuz etkilenmemesi için mahkemede özel psikoloji uzmanları görev yapacak. 
     Angers kentindeki adliyede özel olarak seçilen bir mahkeme salonunda yapılacak duruşmaların dört ay sürmesi bekleniyor. 
     Kendi çocuklarına da tecavüz ettikleri ve orta sınıf ailelerden geldikleri belirtilen sanıkların bazılarının, çocukluk dönemlerinde cinsel tacize uğradıkları kaydediliyor. 
     Savcılığın, sanıklardan 39'u için, 15 yaşından küçük çocuğa tecavüz ve fuhuş çetesine iştirak etmek suçundan 30 yıla kadar hapis cezası istemesi bekleniyor. 
     Diğer sanıkların hakkında ise küçüklere cinsel şiddet uyguladıkları veya uygulayanlara suç ortaklığı yaptıkları gerekçesiyle 10 yıla kadar hapis cezası istenilebilecek. 
     Fransa'yı sarsan skandal, Kasım 2000'de 16 yaşındaki bir genç kızın, annesinin erkek arkadaşı ve ağabeyi tarafından tecavüze uğradığını polise ihbar etmesi üzerine ortaya çıkmıştı. 
     İhbarı değerlendiren polisin yaptığı baskınlar sonucunda sübyancı çetesi çökertilmiş, üyeleri tutuklanarak cezaevine gönderilmişti. 
     
</TEXT>
</DOC>
