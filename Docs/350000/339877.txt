<DOC>
<DOCNO> 339877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy12.html </URL>
<DATE> 2005/05/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan Dünya varlık içinde yokluk çekiyor... 
</HEADLINE>
<TEXT>

     Başbakan Recep Tayyip Erdoğan, "Küreselleşen dünya, yeniden kutuplarla, farklılıklarla tanımlanmıştır. Fakir ve varlıklı ülkeler arasındaki uçurum, bir kez daha kalın çizgilerle açılmıştır" dedi. 
     Başbakan Erdoğan, Swissotel’de düzenlenen "Forum İstanbul 2005" toplantısının "Yarının Bilgi Toplumu ve Gelecek Vizyonu, Buna Nasıl Hazırlanılacak " konulu açılış oturumunda yaptığı konuşmada, geleceği tasarlamak için toplantıya katılan herkesi selamladı. 
     Konuklara geleceğe yapacakları katkılar dolayısıyla teşekkür eden Erdoğan, akıllara ve gönüllere yönelik olarak dünyada ve tarihte hızlı bir gezinti yapmayı arzu ettiğini söyledi. 
     "Bugüne nerelerden geldik, dünya nerede, yarın nerede olacağız " soruları üzerinde fikri egzersiz yapmak istediğini dile getiren Erdoğan, sözlerini şöyle sürdürdü 
     "Tarih öncesi çağlarda, ömrünü taşları yontarak geçiren insanoğlunun gayret ve uğraşı, bugün saniyeler içinde televizyon, dakikalar içinde araba, haftalar içinde uçak, aylar içinde elektrik santrali yapan sanayicilerin gözünde çok yavaş bir seyir olarak görülebilir. Ama emin olunuz birkaç yıl sonra bugünkü klasik imalat sektörümüzün emek-yoğun çabaları da, yarının işadamlarının gözüne bize olduğundan daha farklı gözükecektir. Nitekim yarının dünyası üzerine kafa yoran bilim ve sanat insanları, daha şimdiden bugünkü araçların eskimekte olduğunu biliyorlar." 
     
     "İNSANIN HAKİKAT ARAYIŞI VE İHTİYACI HEP AYNIDIR" 
     Başbakan Erdoğan, ilk çağlardan bugüne insanın medeniyet serüveninin arayışlarla bir dengeye ulaştığını ancak bu dengenin nihai olmadığını dile getirerek, şunları kaydetti 
     "Bu dengede insanoğlu, ilk çağlarda olduğu gibi bugün de manevi dünyası ile çevresindeki maddi dünyayı kucaklayan sentezi kurabilmek için arayışını sürdürmektedir. İster Uzak Asya din kültürüne, ister Mezopotamya uygarlıklarına, ister Ortadoğu’dan dünyaya yayılan İbrahimi semavi dinlerin kaynaklık ettiği kültür ve uygarlıklara, ister Helen ve Roma’nın üzerine gelen Hıristiyanlığa, ister İslam’ın dünya tasavvuruna bakınız, göreceksiniz ki insanın hakikat arayışı ve ihtiyacı hep aynıdır." Recep Tayyip Erdoğan, sanayi devriminin ekonomiyi ve sosyal dokuyu yıkıp yeniden ördüğüne, ekonomik ve sosyal yapıların teknolojinin baskısıyla değişmeye, dönüşmeye başladığına işaret etti. 
     "20. yüzyılın ikinci yarısında sanayi devriminin doruğundaki ülkelerde bile zenginliğin tüm imkanlarına rağmen insanlar, aradığı hakikati, iç mutluluğunu elde edememiştir" diyen Erdoğan, bir yandan yerleşik kadim değerlerin erozyona uğradığını, birey ve toplumların kendi dinamikleri üzerinde ayakta duramaz hale geldiklerini, bir yandan da zenginliğin bir temel tutkuya dönüştüğünü vurguladı. 
     
     "ADALET TERAZİSİNİN BOZULDUĞU BİR DÜNYADA..." 
     Başbakan Erdoğan, konuşmasına şöyle devam etti 
     "Yeni medeniyet anlayışının insan merkezli bir gelişme ortaya koyması beklenirken, rekabetler ve ihtiraslar insanlığa ağır bedeller ödeterek arzu edilenin tam tersi bir tablo ortaya çıkarmıştır. 
     Küreselleşme ise hızla yükselen bir akım olarak insan ve insanı yücelten asli değerleri gözardı etmiştir. Onun için bizim büyüklerimizin hep bize tavsiye ettiği şu olmuş, bizim medeniyet anlayışının temeline şu oturmuş insanı yükselt ki devlet yükselsin. 
     İşte bu anlayışla insana bakan bir medeniyetin mensupları olarak bugünkü toplantının önemi çok büyük. 
     Küreselleşen dünya, yeniden kutuplarla, farklılıklarla tanımlanmıştır. Fakir ve varlıklı ülkeler arasındaki uçurum, bir kez daha kalın çizgilerle açılmıştır. İnsanlığın bugünkü hali, ne yazık ki varlık içinde yokluk çekmek halidir. Yani adalet terazisinin bozulduğu bir dünyada, varlık ve zenginlik de insanı, yoksulluğu adeta yaşar hale getirmiştir." 
     
</TEXT>
</DOC>
