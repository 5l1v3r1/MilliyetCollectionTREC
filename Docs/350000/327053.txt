<DOC>
<DOCNO> 327053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy07.html </URL>
<DATE> 2005/03/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Batık bankalar için Meclis Araştırması istemi... 
</HEADLINE>
<TEXT>

     CHP İzmir Milletvekili Oğuz Oyan ve arkadaşları, TMSF'ye devredilen bankalarla ilgili Meclis araştırması açılmasını istedi. 
     TBMM Başkanlığı'na sunulan Meclis araştırma önergesinde, kamuoyunda ''Torba yasa'' olarak bilinen yasayla Hazine'den sorumlu Bakanın, ''ödenek karşılığı olmaksızın Hazine'nin TMSF'den olan alacaklarını silmesinin yolunun açıldığı'' ifade edildi. CHP milletvekillerinin araştırma önergesinde böylece, Hazine'ye görünürde borcu kalmayan ve bu yönüyle kamuoyu gündemine gelmeyecek olan bir TMSF'de ''Borçların tahsilinde azami gayret gösterilmesi'' yerine ''Bir an önce elini yıkayıp bu işten sıyrılarak asli fonksiyonlarına dönme'' davranışının egemen olacağı, bunun sonucunda da daha az tahsilatla da olsa hesapların bir an önce kapatılmasının öncelik kazanabileceği savunuldu. Bu durumda belirli bir ödeme planını kabul etmiş olanların bile yeni kolaylıklar isteyebileceği, tahsilattaki başarısızlıkların perde gerisine atılmış olacağı ifade edilen önergede, ''Kamu ekonomisinde saydamlığın kaybolacağı, batık banka hesaplarının görünmez kılınacağı bu sürecin Yüce Meclisin dikkatinden uzaklaştırılmasına izin verilmemelidir'' denildi. 
     
     ''YANITI ALINMASI GEREKEN SORULAR'' 
     Önergede, TMSF'nin verileri açıkladığı tarih itibariyle, yapılan ana para tahsilatının 1.5 milyar dolar olduğu belirtildi. Ayrıca, bundan sonra TMSF'ce tahsili beklenen tutarın 6.3 milyar dolar olduğu kaydedilerek, bu durumda tahsili olanaklı görülmeyen ana paranın 20 milyar dolar, faizli tutarın ise 37.6 milyar dolar olduğu belirtildi. 
     Hükümet ve TMSF'nin, kamu alacağına dönüşmüş olan batık paraları tahsil etme konusunda tüm olası yol ve araçları kullanma iradesini göstermediği savunulan önergede, şu görüşlere yer verildi 
     ''Kimlerin, hangi gerekçelerle hortumlanan bankalardaki borçlarını kabul etmedikleri, kimlerin yüzde 50'lik borç tenzilatından yararlandıkları bile kamuoyunca bilinmemektedir. Batık kredilerin tahsili konusunda çıkarılan yasaların aynı konumda olan kişilerin tümüne uygulanmaması, devlet alacaklarını tahsilde şimdiye kadar üzerine düşeni yapmayanlarla ilgili hiçbir suç duyurusunda bulunulmaması, alacakların 6.3 milyar dolardan fazlasının neden tahsil kabiliyetinin olmadığı, yanıtı alınması gereken sorulardır. 
     İmar Bankası'na el konulmasındaki gecikmenin yol açtığı mali, hukuki ve toplumsal sorunlar konusunda Hükümet ve TMSF'nin sorumluluğu ile 3 Temmuz 2003 tarihindeki el koyma kararında mevduat sigortası kapsamının niçin ve kimler için 50 milyar TL'den sınırsıza çevrildiğini, keza ticari mevduatların hangi gerekçeyle ve kimler için güvence kapsamına alındığının araştırılması gerekmektedir.'' CHP milletvekilleri, tüm bu nedenlerle TMSF'ye devredilen bankalarla ilgili olarak, ''Bugüne kadar kamuoyundan gizlenen gerçekleri ortaya çıkarmak, tahsil kabiliyeti olmadığı ifade edilen kamu paralarının tahsili için izlenmesi gerekli olan yolları belirlemek, bugüne değin yeterince incelenmeyen konuları araştırarak olaylarda sorumluluğu olanları açığa çıkarmak'' amacıyla Meclis araştırması açılmasını istedi. 
     
</TEXT>
</DOC>
