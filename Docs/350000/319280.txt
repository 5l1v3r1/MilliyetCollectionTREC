<DOC>
<DOCNO> 319280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy06.html </URL>
<DATE> 2005/02/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ANAP, Erkan Mumcu'nun nabzını tutacak.. 
</HEADLINE>
<TEXT>

     Genel Başkan arayışını sürdüren ANAP, Isparta Milletvekili Erkan Mumcu'nun kapısını çalmaya hazırlanıyor. 
     Edinilen bilgilere göre Nesrin Nas'ın istifasının ardından Merkez Karar ve Yönetim Kurulu'ndan MKYK 
     seçilerek, partiyi 15 Nisan'a kadar kongreye götürme yetkisi verilen 12 kişilik komite, adı genel başkanlık için geçen isimlerle "nabız" turuna başladı. Komite, bu çerçevede eski Yozgat Milletvekili Lütfullah Kayalar ve eski İstanbul Büyükşehir Belediye Başkanı Ali Müfit Gürtuna ile bir araya geldi. Söz konusu temaslar, hafta başında eski Ankara Büyükşehir Belediye Başkan adayı Niyazi Kahveci ile sürecek. ANAP açısından en önemli görüşme ise AKP'den istifa eden Isparta Bağımsız Milletvekili Erkan Mumcu ile gerçekleşecek. ANAP cephesinden edinilen bilgilere göre Mumcu ile görüşme perşembe günü yapılacak. ANAP'lı yöneticiler söz konusu temaslar sırasında adı geçen isimlere bir "adaylık teklifi" götürülmediğinin altını ısrarla çizerken "Kongre demokratik bir zemin herkes aday olabilir" diyorlar. ANAP'lı bir yönetici Mumcu ile görüşmenin önemini "Dananın kuyruğu o gün kopacak" sözleriyle özetledi. Komite temaslarından edindiği izlenimi Başkanlık Divanı ve MKYK'ya taşıyacak. Daha sonra ise MKYK'nın olağanüstü kongre tarihini kesinleştirmesi bekleniyor. 
     
</TEXT>
</DOC>
