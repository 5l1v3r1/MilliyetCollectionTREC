<DOC>
<DOCNO> 336341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo05.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray coştu 
</HEADLINE>
<TEXT>


Alman Ligi'nde Hertha Berlin sahasında Schalke'yi 4-1'lik skorla bozguna uğratırken, milli yıldız futboluyla büyüledi. Bir gol ve bir asiste imza atan Yıldıray bir de penaltı kazandırdı 


Yıldıray Baştürk dünkü futboluyla Hertha Berlin'in lig ikincisi Schalke karşısında aldığı 4-1'lik zafere damgasını vurdu. Maçın 5. dakikasında perdeyi açan milli yıldız, 35'te penaltı yaptırdı. Vuruşu kullanan Marcelinho ağları havalandırdı. Yıldıray ikinci yarının başında şık bir pasla Rafael'i buluşturdu, Brezilyalı affetmedi. Gurbetçi futbolcu, Marcelinho'nun son golünde de atağı başlatan ve rakip defansı oyundan düşüren isimdi. Schalke'de yedek başlayan Hamit Altıntop, 63. dakikada Asamoah'ın yerine oyuna girdi ama etkili olamadı. Hertha bu sonuçla üst üste 3. galibiyetini alırken, Yıldıray bu sezonki gol sayısını birçok maçta sakatlığı nedeniyle forma giyememesine rağmen 6'ya yükseltti. H.Berlin aldığı üç puanla Bundesliga'da 4. sıraya tırmanıp, Şampiyonlar Ligi'ne katılma umudunu da artırdı. 

Halil yetmedi 
Kaiserslautern'in deplasmanda Borussia Dortmund'a 4-2 yenildiği karşılaşmada konuk ekibin formasını giyen Halil Altıntop da gol attı. Halil de ligdeki beşinci golüne ulaştı. Dortmund son 5 maçında 13 puan toplayıp, iyice rahatladı. 

Bayern güle-oynaya 
Lider Bayern Münih sahasında Bochum'u 3-1'lik skorla devirip, takipçisi Schalke ile aradaki puan farkını bitime 4 hafta kala dokuza yükseltti ve şampiyonluğa çok yaklaştı. Pizarro, Ballack ve Makaay'ın gollerine Tapalovic karşılık verdi. Son haftaların flaş ekibi Stuttgart sahasında Wolfsburg ile 0-0 berabere kaldı. Diğer sonuçlar A.Bielefeld-Freiburg 3-1, Hamburg - Hansa Rostock 3-0, Mainz-Hannover 2-0. 

Chelsea şampi... 

Arsenal yarın Tottenham'ı deviremezse dün Fulham'ı 3-1 yenen Mavi-Beyazlılar, Premier Lig'de zaferini ilan edecek 

İngiltere Premier Ligi'nde 50 yıl sonra şampiyonluğa koşan Chelsea, kupanın bir ucundan tuttu. Dün sahasında Fulham'ı 3-1 mağlup eden Mavi-Beyazlılar, takipçisi Arsenal'in yarın Tottenham karşısında puan kaybetmesi durumunda bitime 4 hafta kala zaferini ilan edecek. 
Kümede kalma mücadelesi veren rakibi karşısında maça hızlı başlayan Chelsea, süper solak Joe Cole'un şık golüyle üstünlüğü yakaladı. Collins konuk ekibe eşitliği getirdi. Sezonun flaş ismi Lampard, ev sahibini tekrar öne geçirdi. Bitime 3 dakika kala Gudjohnsen son sözü söyledi. 
Şampiyonlar Ligi'ne kalma mücadelesi veren Everton ise evinde Birmingham karşısında beklenmedik bir beraberlik aldı 1-1. Emile Heskey ile öne geçen Birmingham'a Duncan Ferguson cevap verdi. 


</TEXT>
</DOC>
