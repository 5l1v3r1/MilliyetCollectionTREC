<DOC>
<DOCNO> 319799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/ekonomi/aeko.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO'da içkisiz içkili rekabeti 
</HEADLINE>
<TEXT>


İTO'da otel, lokanta ve eğlence yerleri komitesi seçimlerinde Laila, Reina, Anjelique Buzz ve Sunset gibi alkollü işletmeler ile Hacı Abdullah, Ziya Şark Sofrası gibi alkolsüz işletmeler karşı karşıya geldi 

Eylem Türk 

İstanbul Ticaret Odası İTO meslek komitelerinde ilginç bir seçim rekabeti yaşanıyor. Meslek gruplarını temsilen yapılacak delege seçimlerinde en büyük çekişme 69 no'lu otel, lokanta ve eğlence yerleri meslek grubunda yaşanıyor. 
Çekişmenin en hızlı yaşandığı bu grupta, 9 Mart'ta yapılacak seçimlerde içkisiz restoranlar ile içkili restoranların temsilcileri karşı karşıya gelecek. 
İçkisiz restoranları temsil eden tarafta Hacı Abdullah Lokantası'nın sahibi Abdullah Korun ve Ziya Şark Sofrası'nın sahibi Meslek Komitesi Üyesi Ramazan Bingöl bulunuyor. 

Destek faksı gönderdiler 
Korun, halen meslek komitesinin başkanlık, Bingöl ise vekillik görevini sürdürüyor. Bu grubun karşısında ise TURYİD adı altında dernekleşen içkili restoran ve eğlence yerleri var. 
Üyeleri arasında Reina, Anjelique Buzz, Nispet, Zanzibar, Sunset gibi 50 kuruluş bulunan TURYİD, üye işletmelerine gönderdiği faksla, seçimde kendilerine destek verilmesini istiyor. 
Faksta yer alan ifadeler şöyle 
"Mevcut meslek grubunda bizi temsilen tamamen alkolsüz işletmelerin sahipleri yer almaktadır. İçkili eğlence yerlerinin çalışma kurallarının en gerçekçi ve en geçerli şekilde tespiti, ancak bu sektörün içindekilerin de dahil olduğu bir kurum tarafından sistemleştirilebileceğine inanıyoruz. Sektörümüzün sorunlarını gerekli platformlarda dile getirmek ve çözüm üretmek için aynı sektörde faaliyet gösteren siz değerli işletme sahiplerinin 9 Mart tarihinde yapılacak İTO seçimlerinde bizlere destek vermenizi arzu etmekteyiz." 
Konuyla ilgili görüşünü aldığımız TURYİD Yönetim Kurulu Üyesi Barış Tansever, şunları söyledi 
"Bizi, bu meslek grubunda içki vermeyen işletmeler temsil ediyor. Bunu dengeli hale getirmek için temsil edildiğimiz platformda bizim de sesimiz çıksın istiyoruz. Bu anlamda turistik restoranların da bizimle beraber hareket etmesini istiyoruz." 

'Yeniden adayız' 
Aynı meslek grubunu temsilen seçimlerde yeniden üye olma kararını aldıklarını açıklayan Ramazan Bingöl de bugüne kadar yaptıkları faaliyetleri şöyle anlattı "İstanbul Ticaret Üniversitesi'ne aşçılık fakültesini eklettirdik. Halen mutfak enstitüsü ile ilgili çalışmalar yürütüyoruz. Bugüne kadar sektörün KDV ile ilgili sorunlarını ve kaçak et konusunu sürekli gündeme getirdik." 

Yedi aday 
Öte yandan İstanbul Ticaret Odası başkanlık seçimleri için tarihinde az rastlanır bir rekabet yaşanıyor. İTO Başkanlığı için yarışan isimlerin sayısı yediye çıkarken, bu isimlerin çoğunluğunu İTO Meclisi'ndeki MÜSİAD Grubu'ndan olması dikkat çekiyor. İTO Başkanlığı için adları geçenler şöyle Ramazan Bingöl, İbrahim Çağlar, Murat Yalçıntaş, İsmet Yıldırım, MÜSİAD Başkanı Ömer Bolat, Hasan Büyükdede, Ethem Sancak. 


</TEXT>
</DOC>
