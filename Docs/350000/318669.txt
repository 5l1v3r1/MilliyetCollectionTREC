<DOC>
<DOCNO> 318669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas08.html </URL>
<DATE> 2005/02/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İnekten insana kalp kapakçığı nakli 
</HEADLINE>
<TEXT>

     Mehmet YİRUN DHA 

      TEKİRDAĞ'ın Çorlu İlçesi'nde 77 yaşındaki Kadriye Bektaş'a inekten alınan kalp kapakçığı takıldı. Hastanın durumunun iyi olduğu belirtildi. 
     Çorlu Özel Şifa Hastanesi'ne 2 Şubat tarihinde konuşma ve yürümede zorluk çektiği şikayetleriyle gelen Kadriye Bektaş'ın yapılan tetkikleri sonucu, sol kalp kapakçığının çalışmadığı belirlendi. Hastaneye yatırılan Bektaş'a uygun bir kalp kapakçığı bulunamaması üzerine doktorlar, inekten alınacak kalp kapakçığının takılmasına karar verdi. 
     Ameliyatı gerçekleştiren Kalp ve Damar Hastalıkları Uzmanı Op. Dr. Cenap Özkara, operasyonun ilginç tarafının mezhabada kesilen bir inekten alınan kalp kapakçığının insana takılması ve bunun sonucu hastanın sağlığına kavuşması olduğunu söyledi. Daha önce çok sayıda kalp ameliyatı yaptığını anlatan Dr. Özkara, "Fakat bu tür bir ameliyatı ilk kez gerçekleştirdim. İnsan kalbine en yakın ve benzeyen kalp kapakçığı sadece inekte mevcut. Bu nedenle hastamıza 5 saat süren operasyonla inek kalbinin kapakçığını taktık. Hastamızın durumu çok iyi'' dedi. 
     Hasta Kadriye Bektaş da kendisine inekten alınan kalp kapakçığının takılacağı söylenince çok şaşırdığını belirtti. Bektaş, "Bir ineğin kalp kapakçığını taşımak tuhaf duygu ama şu an kendimi çok iyi hissediyorum'' diye konuştu. 
     
</TEXT>
</DOC>
