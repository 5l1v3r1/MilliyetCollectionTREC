<DOC>
<DOCNO> 335115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun49.html </URL>
<DATE> 2005/04/20/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
İran'da uçak kazası... 
</HEADLINE>
<TEXT>

     İran'ın Tahran Havaalanı'nda özel Saha şirketine ait iç hat seferi yapan yolcu uçağının düşmesi sonucu ölen olmadığı, yaralananlar bulunduğu bildirildi. 
     İlk haberinde kazada ölen olduğunu duyuran devlet televizyonunun daha sonraki haberinde, Kiş Adası-Tahran seferini yapan, 8'i çocuk 157 yolcusu bulunan uçağın indikten sonra sol motorunun alev aldığı kaydedildi. 
     Saha Havayolları Yönetim Kurulu Başkanı Mehinkar, uçağın Kiş'den yerel saatle 22 15'de TSİ 23 45 Tahran Mehrabad Havaalanı'na indikten sonra sol motorun alev aldığını söyledi. 
     Mehinkar, ölen olmayan kazada, bir küçük çocuğun kayıp olduğunu ve arandığını belirtti. 
     Mehinkar, uçakta 157 yolcu ve 16 mürettebat bulunduğunu belirtti. 
     
     İRAN TELEVİZYONU -''UÇAĞIN İNİŞ TAKIMLARI AÇILMADI'' 

     İran'da meydana gelen uçak kazası sırasında, uçağın iniş takımlarının açılmadığı bildirildi. 
     İran Devlet televizyonu, kazaya teknik sorunların neden olduğunu belirtti. 
     Habere göre, Basra Körfezi'ndeki İran'a ait Kiş adasından başkent Tahran'a gelen Boeing 707 tipi yolcu uçağının, Tahran Mehrabad Havalanı'na inişi sırasında iniş takımları açılmadı. 
     İniş takımları açılmayan uçağın inişten birkaç dakika sonra sol motorunun alev aldığı ve duramayan uçağın pistin sonundaki Ken Nehri'ne düştüğü belirtildi. 
     Kaza sırasında uçağın kanatlarından birinin de çatladığı kaydedildi. 
     İki küçük çocuğun arandığını belirten televizyon, itfaiye ve yardım ekiplerinin arama ve kurtarma çalışmalarını sürdürdüğünü belirtti. Bazı yaralıların hastaneye kaldırıldığı belirtilirken, kaç kişinin yaralandığı konusunda bilgi verilmedi. 
     Bu arada, uçağın sahibi Saha Havayolları şirketinin İran ordusuna ait olduğu bildirildi. Ordunun havayolu şirketi Saha Havayolları'nın sivil yolcu taşımacılığı da yaptığı belirtildi. Kaza yapan uçakta askeri personel olup olmadığı ise bilinmiyor. 
     İran devlet televizyonu ilk haberinde uçaktaki yolculardan 50'sinin öldüğünü duyurmuş, ancak daha sonra ölen olmadığını, yaralılar bulunduğunu bildirmişti. 
     
</TEXT>
</DOC>
