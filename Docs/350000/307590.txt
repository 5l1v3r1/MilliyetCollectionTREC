<DOC>
<DOCNO> 307590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur27.html </URL>
<DATE> 2005/01/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Üniversitede "tembel" var... Sınav öncesi bomba ihbarı... 
</HEADLINE>
<TEXT>

     Erzincan Hukuk Fakültesi'nde, final sınavı öncesi bomba ihbarı yapıldı. Asılsız olduğu anlaşılan ihbar nedeniyle sınav ertelendi. 
     Erzincan Hukuk Fakültesi'nde yapılacak final sınavından yarım saat önce Dekan Yardımcısı Yrd. Doç. Dr. Şafak Yarbay'ı arayan ve kendisinin terör örgütü üyesi olduğunu söyleyen bir kişi, fakülte binasına bomba yerleştirildiği ihbarında bulundu. 
     Gelen ihbar üzerine, fakülte binası içindeki salonda sınav için bekleyen 200 öğrenci, fakülte yönetimi tarafından, farklı bir gerekçe öne sürülerek dışarı çıkarıldı. 
     Durumun bildirilmesi üzerine fakülte binası çevresinde geniş güvenlik önlemi alan ve binada arama yapan polis, bombaya rastlamadı. 
     Fakülte ve emniyet yetkilileri, ihbarın, sınavın ertelenmesini isteyen bir öğrenci tarafından yapılmış olabileceğinden şüphelendiklerini ifade etti. 
     İhbarın asılsız olduğunun kesinleşmesinin ardından, final sınavı saat 14.30'a ertelendi. 
     Bu arada, Kurban Bayramı tatili nedeniyle aynı saatlerde memleketlerine gitmek için otobüs bileti alan, ancak sınava girmek zorunda oldukları için yolculuklarını ertelemek zorunda kalan bazı öğrenciler de ağladı. 
     
</TEXT>
</DOC>
