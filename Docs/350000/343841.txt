<DOC>
<DOCNO> 343841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/ekonomi/eko03.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Firmaya bir şey demezler siyasileri hesaba çekerler' 
</HEADLINE>
<TEXT>


EKONOMİ SERVİSİ 

Başbakan Tayyip Erdoğan, Onur Air'e uçuş yasağı getirilmesiyle ilgili olarak, "Bir hassasiyet şart. Yarın bu arızalar, sıkıntılar nedeniyle doğabilecek herhangi bir olumsuz netice, tüm siyasileri, bizi sorumluluk altına iter. Kimse gidip o firmanın sahibini hesaba çekmez. 'Bunlara niye ofis müsadesi verdiniz' diye yönetimde bulunanları hesaba çekmenin gayretine girerler" dedi. 
Erdoğan, dün Onur Air sorunuyla ilgili olarak Almanya Başbakanı Gerhard Schröder ve Hollanda Başbakanı Jan Peter Balkanende ile görüştüğünü ve kendileriyle mutabakata vardığını söyledi. 

Krize neden oldu 
Onur Air'in Hollanda, Almanya, İsviçre ve Fransa'da uçuşlarının yasaklanmasının ardından pazartesi günü Hollanda'da gerçekleşen ve sonuçlanmayan görüşmelere dün İstanbul'da devam edildi. AB Komisyonuna da giden Onur Air sorununun 26 Mayıs'ta da komisyonda gündeme geleceği bildirildi. 
Bu arada pazartesi günü 12 saat süren görüşmelerin iki ülke sivil havacılık kurumları arasında krize neden olduğu öğrenildi. Ulaştırma Bakanlığı Müsteşar Yardımcısı başkanlığındaki Türk heyeti, karşısında pazarlama uzmanı olan daire başkanı bulunca toplantılardan çekilme noktasına geldi. Toplantının öğleden sonraki bölümüne Hollanda Sivil Havacılık Genel Müdürü katılınca kriz atlatıldı. 


</TEXT>
</DOC>
