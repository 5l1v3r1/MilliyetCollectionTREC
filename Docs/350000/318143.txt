<DOC>
<DOCNO> 318143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun05.html </URL>
<DATE> 2005/02/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İran’a haziranda saldırılacak’ iddiası 
</HEADLINE>
<TEXT>

     Eski Birleşmiş Milletler Özel Komisyonu silah denetçisi Scott Ritter, ABD Başkanı George Bush’un İran'ı haziran ayında vurmayı planladığını ileri sürdü. Ritter, ABD yönetiminin Irak seçimlerine de hile karıştırdığını iddia etti. 
     Electronic Iraq.net’ adlı internet sitesinin haberine göre önceki gün Washington'da basın toplantısı düzenleyen Ritter, ABD’li yetkililerin Şii İttifakı’nın aldığı oyu yüzde 56'dan 48'e indirdiğini savundu. 
     Ritter, haber kaynağının hileye karışmış bir yetkili olduğunu ve bu bilginin yakında Pulitzer ödüllü bir gazeteci tarafından da duyurulacağını söyledi. Bu gazetecinin ABD'nin İran'da keşif uçuşları yaptığını ileri süren Seymour Hersh olduğu sanılıyor. 
     Hersh'ün İran konusundaki iddialarını daha da ileri götüren Ritter, ABD Başkanı George Bush'un bu ülkeye haziran ayında saldırılmasını öngören planı imzaladığını ileri sürdü. 
     Ritter ABD’li yetkililerden edindiği bilgilere dayanarak, "hedef, İran'ın nükleer silah geliştirdiği iddia edilen programının imha edilmesi. Ayrıca Bush yönetimindeki yeni muhafazak rlar bu saldırının petrol zengini ülkede rejim değişikliğiyle sonuçlanacak bir olaylar dizisini başlatmasını bekliyor" diye konuştu. 
     
     Hatemi ABD ağır bedel öderö 
     İran Cumhurbaşkanı Muhammed Hatemi ise, ABD yönetiminin İran'ın bağımsızlığına el uzatması halinde ağır bedel ödeyeceğini söyledi. 
     Hatemi, Bakanlar Kurulu toplantısından sonra yaptığı açıklamada, ABD Başkanı George Bush'u kastederek, ''onun birazcık aklı varsa İran'ın bağımsızlığını elinden alamayacaklarını bilmelidir ve bunu yapabilirlerse onların ödeyeceği bedel, bizimkinden daha ağır olacaktır'' dedi. 
     Hatemi, ABD'nin eksik deneyimi ve yanlış bilgiye sahip olması nedeniyle Irak'ta bulunduğu durumun iç açıcı olmadığını da ileri sürdü. 
     
     Hatemi AB’yi de uyardı 
     İran'ın nükleer faaliyetlerine de değinen Hatemi, "Avrupa Birliği, nükleer faaliyetlerimiz konusunda ABD'nin baskısı altında karar alacak olursa, bizden daha çok zarar göreceklerdir. Umarız böyle bir şey olmaz. Olursa yolumuza devam ederiz'' dedi. 
     Hatemi, İran'da ne şimdiki ne de gelecekte başka bir hükümetin, barışçı nükleer teknolojiye sahip olma hakkından vazgeçmeyeceğini iddia etti. 
     
</TEXT>
</DOC>
