<DOC>
<DOCNO> 332245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy22.html </URL>
<DATE> 2005/04/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sağlık Bakanı hastaları dinlerken sinirlendi .. 
</HEADLINE>
<TEXT>

     Sağlık Bakanı Recep Akdağ, yarım asırlık bir kültürü değiştirmeye çalıştıklarını belirterek, ''Türkiye'de sağlık sistemindeki kargaşayı ortadan kaldıracağız dedik, bu süreç başladı'' dedi. 
     Akdağ, SSK'dan devredilen Dışkapı Hastanesi Etlik Polikliniği'nde incelemelerde bulundu. Hastaneye gelişinde, hasta ve hasta yakınları tarafından etrafı çevrilen Akdağ, yaklaşık 1,5 saat hastaların sorunlarını dinledi. 
     Bel fıtığı hastası olduğunu ve muayene olmak için gittiği doktorun kendisiyle ilgilenmediğini söyleyen bir hasta, doktorun kendisinin yüzüne bile bakmadan ilaç yazdığını savundu. Bakan Akdağ da yanındaki bürokratlardan, bu doktorun kim olduğunun öğrenilmesini istedi. 
     Kan vermek için 3 gündür uğraştığından yakınan bir başka hasta da, bir doktorun kendisine, ''Bizi şikayet ettiniz, şimdi Sağlık Bakanlığı'na bağlandık. Bundan sonra bize dua edersiniz '' dediğini aktardı. Sağlık Bakanı Akdağ, şikayette bulunan kişinin telefonunun alınması ve söz konusu hekim hakkında soruşturma açılması talimatını verdi. 
     Şeker hastası olduğunu ve muayene olamadığını söyleyerek ağlayan yaşlı bir kadını da Akdağ, sarılarak teselli etti. Akdağ, hastane yetkililerinden yaşlı kadının sorunuyla ilgilenmelerini istedi. 
     Bakan Akdağ, ziyareti sırasında, SSK'nın uygulama şekline yönelik şikayetleri de dinledi. Akdağ, sık sık, ''Ben SSK'nın sigorta kurumunu devralmadım, sağlık hizmetlerini devraldım'' açıklaması yaptı. 
     
     CAMİ İSTEĞİ... 
     Akdağ, hastaların sağlık hizmetlerine ilişkin şikayetlerini dinlerken, bir hasta, hastaneye cami yapılıp yapılamayacağını sordu. Bunun üzerine hastane yetkilileri, hastanede abdesthane bulunduğunu, hasta ve yakınlarının buradan faydalanabileceğini ifade ettiler. 
     Doktorun yazdığı ilaç yerine SSK'nın ucuz ilacı kendilerine verdiğini söyleyen bir kişiye Akdağ, ucuz veya pahalı ilaçların etken maddelerinde bir fark olmadığını belirtti. Akdağ, aynı etken maddeyi içeren bir ilacın fiyatı 10 lira iken diğeri 7 lira ise SSK'nın 7 liralık olanı tercih etmesinin normal olduğunu kaydetti. 
     İlacını daha önce kolayca sağlık ocağında yazdıran, ancak sabahtan beri beklemesine rağmen burada ilacını yazdıramadığını dile getiren bir hastaya da Akdağ, ''Sağlık ocağından yazdırabiliyorsan, neden buraya geliyorsun '' dedi. 
     Bir hastanın da reçetesinde Başasistan imzası olduğu halde, imzanın serbest eczanede kabul edilmediğini söylemesi üzerine Akdağ, bu hastanın, bir yetkiliyle eczaneye gönderilmesini istedi. Dışkapı Hastanesi Başhekimi Sami Türkoğlu ise bunun SSK'nın uygulamasından kaynaklandığını, eczacılarda bir sorun olmadığını söyledi. Bunun üzerine Başhekim Yardımcısı, elinde bulunan kaşeyi reçeteye bastı ve hasta bir yetkiliyle ilacını almak üzere eczaneye gönderildi. 
     
     ''KAMERALARA ALET OLMA'' 
     Bakanın şikayetlerini dinlediği bir hasta yakını da trafik kazası geçiren ve bacakları alçıya alınan çocuğunu sedyeyle Akdağ'ın yanına getirerek çocuğuna bakılmadığından şikayet etti. 
     Bakan Akdağ, tüm sağlık çalışanlarının acil gelen hastalara baktığını, bakmama gibi bir durumun söz konusu olamayacağını ifade ederek, birilerinin bu kişiyle ilgilenmesini istedi. Çocuğunun filmlerini gösteren bu kişi, kırığın hala görüldüğünü, alçıya alınmasına rağmen çocuğunun ameliyat edilmediğini söyledi. 
     Bunun üzerine, orada bulunan uzman doktor, tedavi şekli olarak ameliyat yapmadıklarını, kırığın tedavi edilmesi halinde çocuğun bir bacağının uzun olacağını, bu nedenle yalnızca alçıya aldıklarını anlattı. Yeşil kart da çıkarttırmak istediğini belirten kişinin, ''Kameraları alıp yanınıza, buralara gelmişsiniz, benim bu işimi şimdi halletmem gerek, yoksa yaptıramam'' demesi üzerine Akdağ, sinirlenerek, ''Kameralara sen alet oluyorsun. Bizim kameralarla işimiz yok'' dedi. Söz konusu hasta yakını ve çocuğu, ambulansla Dışkapı Hastanesi'ne sevk edildi. 
     Hastalar arasında, hizmetlerinden dolayı Bakan Akdağ'a teşekkür edenler de oldu. 
     
     ''YARIM ASIRLIK KÜLTÜRÜ DEĞİŞTİRİYORUZ'' 
     Gazetecilere, ziyaretini değerlendiren Akdağ, yarım asırlık bir kültürü değiştirmeye çalıştıklarını belirterek, bunda da ilk zamanlarda bazı sorunların yaşanabileceğini söyledi. 
     Hastanede, kırtasiye işlemleri, muayene, hekimler, ilaç gibi bir çok konuda sorunların kendisine iletildiğini kaydeden Akdağ, Türkiye'de sağlık sistemindeki kargaşayı kaldıracaklarını söylediklerini ve bu sürecin başladığını anlattı. Akdağ, SSK'dan devredilen hastanelerde poliklinik sayılarının artırıldığını, daha da artırılacağını ifade ederek, daha fazla vatandaşın bu hastanelerden yararlanmasını sağlayacaklarını bildirdi. 
     İlaç geri ödemeleriyle ilgili sorunlar yaşandığına da değinen Akdağ, sigorta kurumlarının uygulamadaki farklılıklarının, Genel Sağlık Sigortası ile ortadan kaldırılacağına işaret etti. 
     Bir gazetecinin, ''Hasta şikayetleri üzerine bazı hekimler hakkında soruşturma başlatılmasını istediniz. Bu hekimlere ne yapılacak '' sorusu üzerine Akdağ, ayaküstü verilen bilgilerle yargılama yapmayacaklarını, hiç bir zaman inceleme yapmadan yargı hükmüne varmadıklarını bildirdi. Kendilerine ulaşan şikayetleri kaydettiklerini, bunların araştırılacağını ifade eden Akdağ, bu tür şikayetlerin her zaman doğru çıkmadığını söyledi. 
     
</TEXT>
</DOC>
