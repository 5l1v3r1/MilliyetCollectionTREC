<DOC>
<DOCNO> 318799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun05.html </URL>
<DATE> 2005/02/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kuzey Kore'ye çağrı Müzakerelere geri dönün... 
</HEADLINE>
<TEXT>

     Güney Kore'nin başkenti Seul'de bir araya gelen ABD, Japonya ve Güney Kore temsilcileri, Kuzey Kore'ye nükleer programlarıyla ilgili müzakerelere geri dönme çağrısında bulundu. 
     Amerikalı ve Japon meslektaşlarıyla yapılan toplantının ardından açıklamalarda bulunan Güney Kore Dışişleri Bakan Yardımcısı Song Min-Soon, Kuzey Kore'yi bir an önce altılı müzakerelere dönmeye çağırdı ve altılı görüşmeler yeniden başladığında Kuzey Kore'yi ilgilendiren meselelerde samimi müzakerelerde bulunmaya hazır olduklarını söyledi. 
     Toplantıda, ABD'nin Güney Kore'deki Büyükelçisi Christopher Hill, Japonya Dışişleri Bakanlığı Asya-Pasifik dairesi yetkilisi Kenichiro Sasae de hazır bulundu. 
     Seul'de bugün yapılan toplantı, Kuzey Kore lideri Kim Jong-il'in bazı koşulların yerine gelmesi halinde müzakere masasına dönmeye hazır olduğunu açıklamasının ardından düzenlendi. Kuzey Kore lideri, söz konusu koşulların neler olduğunu açıklamamıştı. 
     2003'ten bu yana Pekin'de Kuzey ve Güney Kore'nin yanı sıra ABD, Japonya, Çin ve Rusya'nın katıldığı 3 dizi müzakere yapıldı. Kuzey Kore, geçen Eylülden bu yana, atom bombası yapmaktan vazgeçmesini hedefleyen yeni müzakerelere katılmayı reddediyor. 
     
</TEXT>
</DOC>
