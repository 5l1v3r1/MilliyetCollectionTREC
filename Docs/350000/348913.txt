<DOC>
<DOCNO> 348913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy14.html </URL>
<DATE> 2005/06/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan Almanya ile ilişkiler gelecekte de verimli olacak... 
</HEADLINE>
<TEXT>

     Başbakan Recep Tayyip Erdoğan, Almanya’da olası seçim sonucu ne olursa olsun, Türkiye-Almanya ilişkilerinin gelecekte de çok verimli olacağına inandığını söyledi. 
     Başbakan Erdoğan, Alman "Bild am Sonntag" gazetesine verdiği demeçte, Almanya’da olası bir erken genel seçim sonucunda Hıristiyan Demokrat Birlik Partisi CDU Genel Başkanı Angela Merkel’in iktidara gelmesi durumunda, bunun Türkiye için ne anlam ifade edeceği şeklindeki bir soruya karşılık, şunları söyledi 
     "Almanya ile ilişkilerimize çok büyük önem veriyoruz. Almanya bir dost, müttefik ve yaklaşık 3 milyon Türk için ikinci bir vatan. 
     İlişkilerimizin güçlenmesinin her iki halkın da çıkarına olacağına içtenlikle inanıyorum. Almanya’da olası seçim sonucu ne olursa olsun, işbirliğimizin gelecekte de çok verimli olacağına inanıyorum." Merkel’in Türkiye’nin AB üyeliğine karşı olduğunun hatırlatılması üzerine de Erdoğan, şöyle dedi 
     "AB, çoğu kez Türkiye’yi üye olarak almaya hazır olduğunu gösterdi. Helsinki zirvesinde 1999 yılında, Kopenhag’da 2002 yılında ve Brüksel’de 2004 yılında alınan kararlar açık. Siyasi partiler gelir ve giderler, ancak devletlerin siyasi temel çizgileri çok nadiren değişir." Erdoğan, Alman Birlik partileri CDU CSU tarafından Türkiye’ye önerilen "imtiyazlı ortaklığı" kabul edip edemeyecekleri şeklindeki bir soruya karşılık da, şunları kaydetti 
     "Türkiye’nin hedefi AB’ye tam üyeliktir. Başka bir şeyi kabul etmeye hazır değiliz. Sözde bir imtiyazlı ortaklık Türkiye-AB ilişkilerinin ruhuna aykırıdır. AB’nin Türkiye karşısında üstlendiği sorumluluklara da aykırı düşer. Almanya’da Birlik partileri tarafından yapılan bu tür öneriler Türkiye-AB ilişkilerini tehlikeye atar. Avrupa entegrasyonunu geliştirme yönündeki ortak hedefimize kötü bir hizmette bulunuyor." Fransa ve Hollanda’daki Avrupa Anayasası referandumlarıyla ilgili bir soruyu da Erdoğan, şöyle yanıtladı 
     "Fransa ve Hollanda’da Avrupa Anayasasıyla ilgili olarak yapılan referandumlarda alınan olumsuz sonuçlar, hiç şüphesiz endişe vericidir. Ancak bu cesaretimizi kırmamalı. Avrupa’nın entegrasyon süreci geçmişte de benzer darbeler almıştır. Her zaman da bu tür sorunların üstesinden gelinmiştir." Başbakan Erdoğan, bazı Alman politikacıların Türkiye ile yapılacak üyelik müzakerelerinin ertelenmesini talep etmelerinin hatırlatılması üzerine, şöyle dedi 
     "Türkiye ile 3 Ekimde müzakerelere başlama kararı AB’nin en yüksek karar organı olan, 25 devlet ve hükümet başkanlarının yer aldığı AB Konseyi tarafından alınmıştır. Bazı çevreler alınan bu karardan memnun olmayabilir, ancak bu, 2004 yılının Aralık ayında Brüksel’de alınan kararın hukuki açıdan bağlayıcı olmasını değiştirmeyecektir. Ayrıca, müzakerelere başlanması için gerekli olan hazırlıklar tüm hızıyla sürüyor." Almanya’da ve diğer bazı Avrupa ülkelerinde Türkiye’deki reform sürecinin yavaşlamasından endişe edildiğinin hatırlatılması üzerine de Erdoğan, şunları söyledi 
     "Türkiye’deki reformların artık zorla yürüdüğü şeklindeki tüm iddialar adil değildir ve de sebepsizdir. Benim hükümetim, 2002 yılının Kasım ayında iktidara geldi ve geçmişteki 50 yıl içinde tüm hükümetlerin yaptığından daha fazla reform gerçekleştirdi. Demokrasi ve hukuk devleti alanında elde ettiklerimiz ’sessiz bir devrimden’ başka bir şey değildir. Ayrıca söz veriyorum Reformlar sürecektir. 
     Tüm vatandaşlarımıza daha fazla demokrasi sağlama konusunda hükümetimin kararlılığında hiç kimse şüphe duymasın." Türkiye’nin AB kriterlerini yerine getirdiğini kaydeden Erdoğan, "Bundan sonra önemli olan reformların etkili bir şekilde uygulanmasıdır. Şu sıralar yargıç, savcı ve güvenlik görevlilerinin eğitimi üzerinde yoğunlaştık. Amacımız, olağanüstü faaliyetlerle AB’yi etkilemek değil. Bizim için önemli olan reformların derin şekilde kök salmaları" dedi. 
     
</TEXT>
</DOC>
