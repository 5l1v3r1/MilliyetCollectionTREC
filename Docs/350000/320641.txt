<DOC>
<DOCNO> 320641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun24.html </URL>
<DATE> 2005/03/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fransa'da Avrupa Anayasası referandumu 29 Mayıs'ta... 
</HEADLINE>
<TEXT>

     Fransa'da Avrupa Anayasası konusundaki referandumun 29 Mayıs'ta düzenleneceği açıklandı. 
     Açıklama, Cumhurbaşkanlığı sarayından yapıldı. 
     Devlet Başkanı Jacques Chirac, referandum tarihi konusunda siyasi partilerle yaptığı görüşmeleri dün tamamlamıştı. 
     Fransız meclisi, referanduma kapıyı aralayan anayasa değişikliğini pazartesi günü parlamentoda açık oy farkıyla kabul etmişti. 
     Fransa'da siyasi gözlemciler, ''kamuoyu yoklamalarına göre, AB Anayasası'na karşı çıkan seçmenlerin giderek artması üzerine, Chirac'ın referandum tarihini öne aldığı'' görüşünde birleşiyor. 
     Kamuoyu yoklamaları, son aylarda AB Anayasası'nı destekleyenlerin oranının yüzde 63'ten yüzde 58'e düştüğünü ortaya koyuyor. 
     Fransa'da AB Anayasası'na karşı çıkanlar, ''yeni sözleşmenin Brüksel'e daha fazla yetki vererek, Paris'in egemenlik haklarına giderek daha fazla kısıtlama getireceğini'' iddia ediyor. 
     AB karşıtları, ''yeni anayasa ile işçi haklarına da daha fazla darbe vurulacağı'' görüşünü savunuyor. 
     Komünist Parti, aşırı sol radikal partiler, aşırı sağcı Ulusal Cephe Partisi, daha önce yaptıkları açıklamalarda, referandumda AB Anayasası'na ''hayır'' diyeceklerini bildirmişti. 
     Sosyalist ve Yeşil Parti, kendi delegeleri arasında yaptıkları oylamalarda, referandumda ''evet'' denilmesi yolunda karar almıştı. 
     İktidardaki Halk Hareketi Birliği UMP , pazar günü parti delegeleri arasında oylama yapacak. UMP delegelerinin, ''AB Anayasası'na ''evet'' demelerine mutlak gözüyle bakılıyor. 
     Bununla birlikte, gerek merkez sağ, gerek merkez sol partilerde, ''güçlü egemenlik yanlısı'' seçmenlerin referandumda ''hayır'' oyu vermesi bekleniyor. 
     Fransa'da AB'nin Maastricht Sözleşmesi'ne ilişkin düzenlenen referandumda, sözleşme yüzde 49'a karşı yüzde 51 oyla kıl payı kabul edilmişti. 
     
</TEXT>
</DOC>
