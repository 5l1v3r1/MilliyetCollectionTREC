<DOC>
<DOCNO> 312734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur31.html </URL>
<DATE> 2005/02/05/ </DATE>
<TIME> 17.21 </TIME>
<AUTHOR>  </AUTHOR>
<HEADLINE>
Aracına otostopcu alınca 17,5 ton mazotundan oldu... 
</HEADLINE>
<TEXT>

     Şanlıurfa'nın Viranşehir İlçesi'nde, yolda kaldığını söyleyen kişiyi aracına alan tanker şoförü, aynı kişi ve arkadaşlarınca silahla etkisiz hale getirildikten sonra tankerindeki 17,5 ton mazotu çalındı. Olayı gerçekleştirdikleri iddia edilen 2 kişi tutuklandı. 
     AA muhabirinin aldığı bilgiye göre, İskenderun'dan tankerine yüklediği 17,5 ton mazotla Irak'ın kuzeyine doğru yola çıkan Hacı Denli, Gaziantep'in Nizip İlçesi yakınlarındaki bir tesiste mola verdi. Bu sırada, yanına yaklaşan ve yolda kaldığını belirten Murat Sert yardım istedi. Bindiği aracın içinde Şanlıurfa'nın Viranşehir İlçesi'ndeki 2 arkadaşıyla cep telefonuyla irtibat kuran Sert, kendisini karşılamalarını istedi. 
     Viranşehir-Siverek yol ayrımında tankerden inen Sert, kendisini 34 COY 74 plakalı bir otomobilde bekleyen 2 arkadaşıyla birlikte tanker şoförünü silahla etkisiz hale getirdikten sonra tankeri çalarak olay yerinden uzaklaştı. İlçe Jandarma Komutanlığı'na başvuran Denli, başından geçenleri anlatarak yardım istedi. 
     Olayla ilgili güvenlik güçleri, tarafından başlatılan soruşturma kapsamında, Viranşehir-Siverek yol ayrımında 34 COY 74 plakalı otomobilde bulunan sürücü Halil Polat ile Eyüp Sert yakalandı. 
     Gözaltına alınan Polat ve Sert, Viranşehir Cumhuriyet Savcılığı'ndaki ifadelerinin ardından çıkarıldıkları nöbetçi mahkeme tarafından tutuklandı. 
     Yetkililer, otomobilin bulunduğu noktada tankerin boş bir şekilde bulunduğunu bildirdiler. Olayla ilgili kaçan bir kişinin arandığını ve 17,5 ton mazotun bulunması için çalışmaların devam ettiğini kaydettiler. 
     
</TEXT>
</DOC>
