<DOC>
<DOCNO> 334621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/ekonomi/eko10.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MP için 'ön ödemeli gelir paylaşımı' modeli 
</HEADLINE>
<TEXT>


ANKARA ANKA 

Milli Piyango'nun MP özelleştirilmesi için yeni bir yasa taslağı hazırlandı. Başbakanlığa sunulan taslakta daha önce 'işletim lisansı'yla özelleştirilmesi öngörülen MP'de 'ön ödemeli gelir paylaşımı' modeli gündeme getirildi. Bu yöntem için yeni bir yasa taslağı hazırlandı. Başbakanlığa iletilen taslak yasalaşırsa MP de şans oyunları işletebilecek, şans oyunları ayrı ayrı özelleştirilebilecek. 
Ön ödemeli gelir paylaşımında, ihale öncesi belli bir bedel saptanacak ve şirketin bu bedeli her durumda ödemesi, daha sonra da hasılat paylaşım oranının belirlenmesi söz konusu olabilecek. Başka bir seçenekte de önce hasılat paylaşım oranı belirlenecek, daha sonra ihaleye çıkılacak. MP de yeniden düzenlenecek. 
MP, özelleştirme sonrası düzenleme ve denetim yetkisi ile sözleşmeyi fesih yetkisine sahip olacak. Savunma Sanayi Destekleme Fonu'na aktarım sürecek. Kurum, Savunma Sanayi Destekleme Fonu'na 2004 yılı karından 248.3 trilyon lira aktardı. MP'de daha önce 10 yıl süreli 'lisans vererek' özelleştirilme öngörülmüştü. 


</TEXT>
</DOC>
