<DOC>
<DOCNO> 340650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun03.html </URL>
<DATE> 2005/05/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Irak'ta boş bakanlıklara atama yapıldı, Şibli atamasını kabul etmedi 
</HEADLINE>
<TEXT>

     Irak Parlamentosu, boş olan 6 bakanlığa yapılan atamaları onayladı. 
     Parlamentoda bugün yapılan oylamaya katılan 155 milletvekilinden 112’si Başbakan İbrahim Caferi’nin boş olan bakanlıklara yaptığı atamaları onayladı. 
     
     Bakanlıkları onaylanan isimler şöyle 

     Savunma Bakanı Sadun El Duleymi Sunni . 
     Petrol Bakanı İbrahim Bahr El Ulum Şii . 
     İnsan Hakları Bakanı Haşim Abdürrahman El Şibli Sunni . 
     Elektrik Bakanı Mihsin Şlaş Şii . 
     Endüstri Bakanı Usame El Necafi Sunni . 
     Başbakan Yardımcısı Abid Mutlak El Ciburi Sunni . 
     
     SÜNNİ EL ŞİBLİ, BAKANLIĞA ATAMASINI KABUL ETMEDİ 

     Irak’ta Sünni politikacı Haşim Abdürrahman El Şibli, boş bulunan İnsan Hakları Bakanlığı’na atamasını kabul etmedi. 
     El Şibli, düzenlediği basın toplantısında, bu kararına, bakanlığa atandığının açıklanmasından önce kendisine danışılmamasını gerekçe gösterdi. 
     Hükümetin oluşturulmasında mezheplerin temel alınması sistemini desteklemek istemediğini belirten El Şibli, bunun toplum ve devlet içinde bölünmelere yol açacağını söyledi. El Şibli, "Bu nedenle, bu görevi kabul etmiyorum" dedi. 
     İbrahim Caferi’nin hükümetinde boş bulunan 6 bakanlığa yapılan atamalar bugün parlamento tarafından onaylanmıştı. 
     
</TEXT>
</DOC>
