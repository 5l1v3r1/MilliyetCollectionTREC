<DOC>
<DOCNO> 334347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/spo30.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ATLETİZM 

Kupalar sahiplerini buldu 
35.'si düzenlen İstanbul Büyükşehir Belediye Başkanlığı Kupası Atletizm Yarışması erkeklerde Abdil Ceylan, bayanlarda da Bakiye Duran'ın üstünlüğüyle tamamlandı. Belediyenin Saraçhane'deki merkez binasının önünden verilen startla başlayan yarışta, diğer kategorilerde ilk sırayı alanlar şöyle Küçük bayanlar Tuğba Güvenç, Erkekler Ubeydullah Yalçın. Yıldız Bayanlar Merve Demir, Erkekler Orhan Avcı. Genç Bayanlar Sevda Şahin, Erkekler Erdem Güler. 

HENTBOL 

Ligde 4 maç oynandı 
Bayanlar Hentbol Birinci Ligi'nde dün 4 karşılaşma yapıldı. Alınan sonuçlar şöyle Sivas Eğitim - Kastamonu G.M 35-39, İstanbul Tekel - Anadolu Üniversitesi 26-39, Trabzon Belediyesi - Antalya İhtisas 49-13, Zonguldak Asmaspor - TRT 24-43. 

TEKVANDO 

Kapanış madalyasız oldu 
İspanya'da yapılan Dünya Tekvando Şampiyonası'nın son gününde tatamiye çıkan iki sporcumuz dereceye giremedi. Bayanlar 59 kiloda İranlı rakibini 13-7 mağlup eden Esra Akbaş, 2. turda Meksikalı'ya 13-7 yenilerek elendi. Erkekler 67'de Selim Kokar ise ilk turu bay geçti, 2. turda Kenyalı'yı 7-2 yenmesine rağmen 3. turda Koreli'ye 9-3 yenilerek, şampiyonaya veda etti. 

ATLETİZM 

Bir taşla iki kuş 
2009 Avrupa Atletizm Şampiyonası'na ev sahipliği için Slovenya'daki Avrupa Birliği'nin EAA toplantısına katılan Atletizm Federasyonu, 2006 10 Bin Metre Avrupa Kupası'nı düzenlemeye hak kazandı. Mehmet Terzi başkanlığında güçlü bir heyetle toplantıya katılan Türkiye, 10 bin metre yarışını 16 Nisan'da Antalya'da düzenleyecek. Öte yandan, 2009 Avrupa Şampiyonası için tanıtım dosyasını alan EAA yetkilileri, ekim ayında İstanbul'da inceleme yapacak. 

BUZ PATENİ 

Millilerden 5 madalya 
Ankara Bel - Pa Pisti'nde sona eren Uluslararası Silver Cup Buz Pateni Şampiyonası'nda milli takım 5 madalya kazandı. Novice erkeklerde Murat Kayabaş ilk sırayı alırken, Ali Demirboğa ile bayanlarda Birce Atabey ikinci oldular. Junior gençler erkeklerde ise Kutay Eryoldaş gümüş, Cemal Kaya bronz madalya kazandı. Bayanlarda da Duygu Salur ikincilik kürsüsüne çıktı. Öte yandan, soğutma motorlarından biri bozuk olan pistin bazı bölümlerinde sulu kalan buz sporculara zor anlar yaşattı. 


</TEXT>
</DOC>
