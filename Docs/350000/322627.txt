<DOC>
<DOCNO> 322627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur21.html </URL>
<DATE> 2005/03/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Olay futbolcu Cafer Aydın ''Ben yandım başkasını yakmayacağım'' 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, futbolcu Cafer Aydın'ın gündeme getirdiği teşvik primi iddialarını incelemeye başladı. 
     AK Parti Ankara Milletvekili Haluk İpek başkanlığında toplanan komisyon, Futbolcu Cafer'in gündeme getirdiği teşvik primi iddialarıyla ilgili haberi yapan Star Televizyonu Spor Haberleri Müdürü Serhat Ulueren'i dinliyor. 
     Komisyon, daha sonra sırasıyla Cafer Aydın, teşvik primi iddiasına adı karışan Ankaragücü Başkanı Cemal Aydın, Milli Takımlar Teknik Direktörü Ersun Yanal ve diğer bazı Ankaragücü futbolcuları ile teknik görevlileri de dinleyecek. 
     Basının görüntü almasını istemeyen Cafer Aydın, komisyonun çalıştığı Halkla İlişkiler Binası B Blok'a, gazetecilerin beklediği ana kapı yerine yan kapıdan girdi. Komisyona girmek için beklerken bir ara basın mensuplarıyla sohbet eden Aydın, Futbol Federasyonu'na verdiği ifadeyi hiçbir yerde açıklamadığını dolayısıyla bu ifadeye ilişkin basında yer alan değerlendirmelerin doğru olmadığını söyledi. 
     Söz konusu ifadeyi ilk kez burada tekrarlayacağını belirten Aydın, ''Ben yandım, başkasını yakmayacağım. Böyle olsun'' dedi. 
     
</TEXT>
</DOC>
