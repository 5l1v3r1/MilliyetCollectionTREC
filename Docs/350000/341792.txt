<DOC>
<DOCNO> 341792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun06.html </URL>
<DATE> 2005/05/12/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rumsfeld, Türkiye hakkında art arda üç kitap okumayı planlıyor 
</HEADLINE>
<TEXT>

     ABD Savunma Bakanı Donald Rumsfeld, yoğun gündem ve işlerine rağmen hala her akşam kitap okumaya vakit ayırdığını ve önümüzdeki günlerde Türkiye hakkında art arda üç kitap okumayı planladığını söyledi. 
     New York Times gazetesine verdiği demeçte başta Irak ve Afganistan olmak üzere ABD’nin izlediği savunma politikalarını anlatan Rumsfeld, ABD’nin izlediği politikalar sayesinde Irak ve Afganistan’da 25’er milyon insanın özgürlüğüne kavuştuğu görüşünü dile getirdi, Gürcistan, Ukrayna ve son olarak Kırgızistan’da yaşanan devrimleri kendi yönetimlerinin başarıları arasında saydı. 
     Irak’taki Ebu Garip cezaevindeki işkence ve kötü muamele skandalının tarihe kalacak kötü bir mirası olmadığını savunan Rumsfeld, bu tür eylemlerde bulunanların cezalandırıldığını kaydetti. 
     Rumsfeld, dinlenmek için ne tür kitaplar okuduğunun sorulması üzerine, "Eisenhower hakkında bir kitap okuyorum. Bilmiyorum kötü mü ama bütün yaşamım boyunca aynı konu hakkında art arda iki ya da üç kitap okumak gibi bir eğilimim oldu. Bundan sonra da Türkiye hakkında üç kitap ya da Teddy Roosevelt veya başka bir konuda üç kitap okuyacağım. Şu an Eisenhower hakkındaki kitapların ikincisini okuyorum" dedi. 
     Türkiye hakkında hangi kitapları okuyacağı konusunda bilgi vermeyen Rumsfeld, her akşam en az yarım saat kitap okuduğunu, hafta sonları ise okuma süresini bir saate çıkardığını belirtti. 
     Rumsfeld, yurtdışı gezisinde olmadığı zamanlarda akşamları düzenli olarak squash oynadığını da söyledi. 
     
</TEXT>
</DOC>
