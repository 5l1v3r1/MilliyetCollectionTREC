<DOC>
<DOCNO> 306078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun30.html </URL>
<DATE> 2005/01/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Saddam'ın ressamı Avusturya'ya sığındı... 
</HEADLINE>
<TEXT>

     Irak'ın devrik lideri Saddam Hüseyin'in özel ressamı Muhalid El Muktar'ın Avusturya'ya iltica ettiği ve iltica başvurusunun kabul edildiği bildirildi. 
     Irak'taki resmi daireler ve sokaklarda yıllardan beri görülen değişik Saddam Hüseyin portrelerini çizen El Muktar'ın 30 Ekim 2004 günü vizeli olarak Viyana'ya geldiği ve 11 Kasım günü iltica başvurusunda bulunduğu belirtildi. 
     Avusturya İçişleri Bakanlığı yetkilileri, El Muktar'ın, iltica başvurusu üzerine sorgulandıktan sonra Traiskirchen mülteci kampına alındığını söylediler. 
     Ressam El Muktar'ın, sorgulanması sırasında, ''Irak'ta savaş başladıktan sonra Ürdün'e geçtiğini, ancak Ürdün makamlarının ülkeyi terketmesi uyarısı üzerine, Avusturya Büyükelçiliği'nden vize alarak Viyana'ya geldiğini'' anlattığı bildirildi. 
     Irak'taki arananlar listesinde bulunduğu için ''Yakalansaydım beni Irak'taki yeni hükümete veya Amerikan işgal kuvvetlerine teslim edeceklerdi ve büyük bir olasılıkla sorgulandıktan sonra idam edilirdim'' iddiasında bulunan El Muktar, ''Avusturya makamlarının kendisine iltica hakkı vererek büyük yardımda bulunduklarını'' söyledi. 
     El Muktar, Avusturya'da da güzel portreler yapıp bir Avusturya müzesine hediye edeceğini ve bu şekilde Avusturya'ya olan şükran borcunu ödeyeceğini kaydetti. 
     
</TEXT>
</DOC>
