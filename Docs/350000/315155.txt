<DOC>
<DOCNO> 315155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo33.html </URL>
<DATE> 2005/02/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Potada Galatasaray'ın isyanı Bize yapılan resmen komplodur... 
</HEADLINE>
<TEXT>

     -POTA'DA GALATASARAY'IN İSYANI... 
     -MENAJER GENÇ ''BİZE YAPILANLAR RESMEN KOMPLODUR'' -''TRİBÜNE ÇIKIP AİLESİNİ KURTARAN OYUNCUYA 3 MAÇ CEZAYI NASIL VERİYORLAR '' 
     İSTANBUL A.A - 14.02.2005 - Potada kötü günler geçiren Galatasaray'da menajer Turabi Genç, geçtiğimiz hafta oynadıkları İTÜ maçından önce kendilerine komplo kurulduğunu iddia etti. 
     Bu maç öncesinde yaşananların başka açıklamasını yapamadığını ifade eden Genç, ''Cuma günü bize öğle saatlerinde faks geçerek 3 oyuncumuzun cezalı olduğunu bildirdiler ve itiraz için hiç süre tanımadılar. Bu bilerek yapıldı. Çok ayıp, affedilecek yanı yok. Eğer bu oyuncularımız olsaydı, biz İTÜ'yü yüzde yüz yenerdik. Ceza alan oyuncularımızın 2'si ilk 5 oyuncumuz, böyle bir şeyi nasıl yaptılar bilmiyorum. Bize yapılan resmen komplodur'' diye konuştu. 
     Turabi Genç, Büyük Kolej ile oynadıkları maçta oyuncuların taraftarlarla kesinlikle kavga etmediğini dile getirirken, oyuncuların sadece ailelerinin karşıtığı bir kavgayı ayırmaya çalıştıklarını söyledi. 
     ''Bize itiraz süresi tanısalardı, oyuncularımız ceza almazdı'' diyen menajer Genç, ''Çünkü taraftarlarla kavga ettikleri doğru değil. O olayda yaralanan taraftar kesinlikle bunu yalanlıyor. Kendisi Galatasaray taraftarı olduğunu ve hiç bir oyuncuyla kavga etmediğini söylüyor'' diye konuştu. 
     Genç, Büyük Kolej takımının şikayeti ve medyanın olayın üstüne gitmesi nedeniyle bu cezanın kendilerine verildiğini vurgulayarak, sözlerini şöyle tamamladı 
     ''Büyük Kolej takımı ligde bizimle aynı pozisyonda. Puan cetvelinde üzerimize çıkmak için bu şikayeti yaptılar. Disiplin Kurulu'nu da anlamak mümkün değil. Hakem ve gözlemci raporlarında olmayan bir olay nedeniyle oyuncularımıza ceza verdiler. Madem ceza kesecektiler, neden Ülkerspor maçından önce vermediler. Biz o maçta riske girerdik. Bütün bu olaylar çıkışımızı durdurmak içindi, bunu da başardılar.'' 
     
</TEXT>
</DOC>
