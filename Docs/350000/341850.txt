<DOC>
<DOCNO> 341850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko19.html </URL>
<DATE> 2005/05/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Serdengeçti 'Sürdürülebilir büyüme için ne yapmalıyız' bunu düşünelim 
</HEADLINE>
<TEXT>

     Merkez Bankası Başkanı Süreyya Serdengeçti, "Kamunun artık giderek Sürdürülebilir büyüme için ne yapabiliriz konusuna konsantre olması gerekiyor" dedi. 
     Serdengeçti, TİM koordinasyonunda düzenlenen "Emek Yoğun Sektörlerin İhracat Finansmanı, Sorunlar ve Çözüm Önerileri" konulu toplantıda yaptığı konuşmada, Türkiye’de değişim sürecinin aynı zamanda belli bir uyumu gerektirdiğini ifade ederek, bu sürecin devam ettiğini söyledi. 
     Kamunun eskiden yaptıklarını artık geride bırakıp başka bir rol üstlenmek zorunda olduğunu belirten Serdengeçti, "Nedir o yeni rol Kamunun iyi yönetişim ilkeleri çerçevesinde denetleyici ve düzenleyici olarak ülkenin büyüme potansiyellerini artırıyor bir rolde olması gerekmektedir. Oldukça zahmetli bir süreç, ama bunun devam ettiğini söyleyebiliriz" diye konuştu. 
     Özel sektörün ise bu yeni dönemde nasıl bir rol üstlenmesi gerektiğinin belli olduğunu ifade eden Serdengeçti, özel sektörün uyumu büyük ölçüde sağladığını, artık büyümenin lokomotifi olduğunu vurguladı. 
     Serdengeçti, konuşmasına şöyle devam etti 
     "Uyum süreci devam ediyor. Kamu yeni rolüne alışmaya çalışıyor. Kamu harcama sınırını artık artırmak mümkün değil. Kamunun artık giderek Sürdürülebilir büyüme için ne yapabiliriz konusuna konsantre olması gerekiyor. Türkiye’de geçmişte fiyat istikrarı bilinmeyen bir kavramdı. Hiç şüpheniz olmasın sürdürülebilir büyüme de bilinmeyen bir kavramdır. Türkiye’de eskiden bildiğimiz şey, kısa vadede genişlemeci politikalarla büyümede hemen sonuç almaya çalışmak, arkasından da bir krize girip daralmayı görmektir. 
     Sürdürülebilir büyüme bütün bunların dışında bir olay. Onun için Merkez Bankası ısrarla sürdürülebilir büyüme için yapısal reformların öneminden söz ediyor ve bu reformların en tepesine de zaten bankacılık reformunu koyuyor. Bu istikrar programında reel sektör için Hiçbir şey yok demeyiniz. Reel sektör için bu istikrar programında çok büyük bir şey var. O da bankacılık reformudur." 
     
     "AKŞAMDAN SABAHA OLMAYACAKTIR" 

     Serdengeçti, bankacılık reformunda büyük mesafeler alındığını, ama sürecin devam ettiğini ifade ederek, "Neticede bankalarımız reel sektöre büyük katkıda bulunur hale geleceklerdir. Bu akşamdan sabaha olmayacaktır. Bu bir süreçtir" diye konuştu. 
     Yapısal reformlar içinde ikinci sıraya koydukları konunun vergi reformu olduğunu söyleyen Serdengeçti, vergi reformunun Türkiye’de adaletsiz şekilde dağılan vergi yükünün adaletli bir şekilde bütün topluma yayılmasını getirecek bir reform olduğunu vurguladı. 
     Serdengeçti, bu yapıldığı ölçüde reel sektör ve bankacılık sektörünün sorunlarının çözüleceğini kaydetti. Yüklerin sadece ihracatçıların üzerinde değil, aynı zamanda bankacılık sektöründe olduğunu ifade eden Serdengeçti, Maliye Bakanlığı’nın vergi reformuna yönelik çabalarına bütün toplumun destek olması gerektiğine işaret etti. 
     Serdengeçti, halen slogan düzeyinde devam eden kayıtdışı ekonomi ile mücadelenin de çok önemli olduğunu vurgulayarak, muhtelif çalışmalarına göre Türkiye’de kayıtdışı ekonominin yüzde 16 ile yüzde 50 arasında değiştiğini, yüzde 16 kabul edilse bile bu rakamın ne kadar önemli olduğuna dikkat çekti. 
     Serdengeçti, "Demek ki kamu bir şeyler yapıyor, fakat daha da yapması gereken epey iş var. Özel sektör beklenenden daha hızlı uyum sağlamıştır." dedi. 
     Verimlilikteki artışın beklentilerinin üstünde olduğunu, son 3-4 yılda Türkiye ekonomisinde yüzde 26 oranında üretkenlik yaşandığını dile getiren Serdengeçti, Türkiye ekonomisinin dışa açılmada kayda değer bir gelişme gösterdiğini, ülkenin dış ticaret hacmindeki artışın 2001 yılına oranla 2004 itibariyle yüzde 120 mertebesinde olduğunu kaydetti. 
     
     BREZİLYALI YETKİLİNİN SÖYLEDİKLERİ 

     Merkez Bankası Başkanı Serdengeçti, ihracatın payının çok önemli olduğuna işaret ederek, "Ben hiçbir şey sormadan bana bir Brezilyalı yetkilinin söylediği bir şey var. Sizin ihracatçılarınız bizimkilere göre son derece profesyonel. Çünkü siz ihracatınızın yüzde 50’den fazlasını AB’ye yapıyorsunuz. AB’ye mal satmak oldukça profesyonel bir ihracatçı profilini gerektirmektedir dedi" şeklinde konuştu. 
     Serdengeçti, reel sektörün finansman sorunlarının geçmişten beri sürdüğünü belirterek, bunun nedenlerinden bahsederken, reel faizlerin son 3 yılda 30 küsur puandan, şimdi 10 puan seviyelerine gerilediğini, ancak bunun hala yüksek olduğunu ifade etti. 
     Faizlerin genel düzeyinin programın kararlılıkla sürdürülmesiyle daha düşük seviyelere gelmesinin bekleneceğini vurgulayan Serdengeçti, reel sektörün finansman sorununun çözülmesinde bu gelişmelerin büyük katkısı olacağını söyledi. 
     Finansman sorununun diğer bir nedeninin geçmişteki yanlışlarla ciddi bir ilgisinin bulunduğunu belirten Serdengeçti, "1989 yılında 2001 yılındaki krize kadar geçen 12 yıllık süreye bakınca, zaten 2001 krizinin bütün tohumlarını görürsünüz. O tohumlar ki neticede hem bankacılık sistemimizi hem reel sektörü son derece ilgilendiren vahim sonuçlar ortaya çıkarmaya başlamıştır" dedi. 
     1989’da Türkiye sermaye hareketlerinin serbestleştirildiğini, ancak bunun Türkiye ekonomisi istikrara kavuşturulmadan yapıldığını anlatan Serdengeçti, şunları kaydetti 
     "Bunun doğal neticesi olarak bir ahlaki çöküntü ortamı yaratılmış ve adeta kamu tarafından denilmiştir ki Bankacılık yapmayı bırakın, gidin dışarıdan borçlanın, gelin içeride Hazine bonolarına, devlet tahvillerine yatırım yapın. Bankaların bu süreçte en ufak bir kabahati yoktur. Uygulanan politikaların biçtiği rol budur. Bu rolü sürdürmeye çalışmak zorunda kaldılar." Serdengeçti, bu sorunların kamu borcu kararlı bir şekilde düşmeye başlamakla birlikte yaşanmaya devam ettiğini belirtti. 
     
     ŞEFFAF BİLANÇOLAR 

     Serdengeçti, ileriye yönelik yapılması gerekenlerden bahsederken de "Reel sektör, bu değişim ortamında ve aynı zamanda değişen dinamiklerin bulunduğu ortamda gelişmeden nasibini daha fazla almak, ama öte yandan o gelişmeye daha da fazla katkıda bulunmak için her şeyden evvel şeffaf bilançolar üretecek. Bunu sadece bankalarla, sadece kamu otoriteleriyle değil, giderek kamuoyu ile de paylaşacaktır. Bunu yapmadığınız müddetçe, gelişmede aradığınızı bulmak açısından sekteye uğrayabilirsiniz" diye konuştu. 
     "Risk yönetimi ilkeleri bir lüks değildir" diyen Serdengeçti, Türkiye’de başta kamu olmak üzere bankaların ve reel sektörün risk yönetimi ilkelerini uygulaması gerektiğini söyledi. 
     Serdengeçti, bunları yaptıkça ve makro istikrar sağlandıkça şirketlerin bankaların imkanlarından faydalanma yoluna gideceklerini ve bu sürecin de başladığını belirtti. 
     Bankacılık sektörünün katkılarının da çok önemli olacağını vurgulayan Serdengeçti, Türkiye’de finans sisteminin yüzde 90’ının bankacılık demek olduğunu dile getirerek, durum böyleyken Türkiye’de kredilerin milli gelire oranının hala çok düşük olduğuna dikkat çekti. 
     Bunun normalde milli gelirin üzerinde rasyolarla ifade edilmesi gerekirken, Türkiye’de yüzde 20 seviyelerine ancak gelebildiğine işaret eden Serdengeçti, "Zaman içinde kamu borcu sorunu bir yandan çözülür, makro ekonomik istikrarda ilerleme kaydedilirken, bankacılık sektörü de doğal olarak reel sektöre yönelecektir. Zaten bankacılarımız değişimi izlemektedirler. Kamunun ağırlığının ekonomide ne şekilde azalacağını çok iyi görmektedirler ve kullanılabilir fonları nasıl reel sektöre aktarabilecekleri konusunda da düşünmeye ve çalışmaya çoktan başlamışlardır" diye konuştu. 
     
     DİNAMİKLER DEĞİŞİYOR 

     Merkez Bankası Başkanı Süreyya Serdengeçti, sadece bankalar ve reel sektör olarak değil, toplum olarak kesinlikle artık anlaşılması gereken şeyin Türkiye’nin değiştiği gerçeği olduğunu belirterek, "Bu değişimin de üstelik giderek kalıcı hale gelmiş olduğu gerçeğidir" diye konuştu. 
     Türkiye’de enflasyonun tek haneli rakamlara geldiğini ve anketlerde kimsenin bunun tersine döneceğini pek beklemediğini, Türkiye’de ardı ardına her yıl pozitif büyüme rakamlarının yakalandığını ifade eden Serdengeçti, "Bugün itibariyle anketlere bakıldığı zaman kimse tekrar Türkiye’de bir daralma beklememektedir" dedi. 
     Serdengeçti, Türkiye’nin kamu borcunun kesinlikle düştüğüne dikkat çekerek, kamu borcunun milli gelire oranının 2001’de yüzde 90 iken şimdi yüzde 60 seviyelerine geldiğini vurguladı. Süreyya Serdengeçti, "Bu da bizi ileriye doğru güvenli yapmaktadır" diye konuştu. 
     Merkez Bankası Başkanı Serdengeçti, şöyle devam etti 
     "Bütün bunlar olduğu için, Merkez Bankası buna katkıda bulunduğu için ve başarının da geleceğini bildiği için 2003 yılından itibaren başka bir projeyi uygulamaya koydu. 
     Para reformunu hükümet ve Meclis kabul etti ve bu yılbaşı itibariyle büyük bir ayıptan da kurtulmuş bulunuyoruz. Bu sadece büyük bir ayıptan bol sıfırlı paranın getirdiği zorluklardan kurtulma değil, bunu çok açıkça söylüyorum, sokaktaki insan nezdinde ise kaydedilen ilerlemenin bir tescili olmuştur. Bu da yapılabiliyorsa bu ülkede hakikaten birtakım şeylerin değiştiğine sokaktaki insan inanmıştır. 
     Bundan hiç şüpheniz olmasın. 
     Sadece bu önemli değişim değil tabii, bütün bunlar olurken Türkiye ekonomisinin dinamikleri de bana göre geriye dönüşü olmayacak şekilde değişmektedir." 
     
     "DAVRANIŞLAR DEĞİŞMEYE BAŞLADI" 

     Türkiye’de sermaye birikim sürecinin geçmişle kıyaslanamayacak şekilde değişmekte olduğunu ifade eden Serdengeçti, geçmişte sermaye birikiminin ülkede kamu destekli olarak gerçekleştiğini ama 1999 yılından başlayarak bu sürecin değişmesi gerektiğinin ortaya çıktığını anlattı. 
     Serdengeçti, "2001’den itibaren belirgin olan şey ise beklenen büyümenin ki Merkez Bankası’nın o büyümenin geleceğinden hiçbir şüphesi yoktu artık özel sektör kaynaklı olacağıdır. Aynen de böyle olmuştur" diye konuştu. 
     Bu defa Merkez Bankası’nın dahi beklentisinin ötesinde Türkiye ekonomisinde bireylerin ve firmaların davranışlarının değişmeye başladığını anlatan Serdengeçti, konuşmasını şöyle sürdürdü 
     "Nedir o değişiklik Eskiden kronik enflasyon ortamında tüketicilerin ne bir kalite, ne de bir fiyat kontrolü yaptıkları yoktu. Tüketiciler böyle davranınca firmalar da buna uygun davranıyordu. Fiyatlamada çok daha serbesttiler. Kalite o kadar pek önemli değildi. Ne yapıp ortaya koysanız bir şekilde gidiyordu. 
     Enflasyonun düştüğü ortamda böyle olması mümkün değil. Sevinerek gözlüyorum ki, son 2-3 yılda hem firmalarda, hem bireylerde bu konuda davranış değişikliği meydana gelmiştir. Özellikle Ocak ayında paradan altı sıfır atıldığı dönemdeki firma ve tüketici davranışları bunu çok güzel bize gösterdi. Ne oldu yuvarlama yukarı doğru Ne olduğunu gayet iyi biliyorsunuz." 
     
     DÖVİZ KURU RİSKİ 

     Türkiye’nin 2001 itibariyle uyguladığı döviz kuru rejimini değiştirdiğini ve dalgalı kur rejimine bir sabah ansızın geçtiğini ifade eden Serdengeçti, şöyle konuştu 
     "Bir sabah ansızın geçilmesi, birçok ekonomik birim için sürpriz olmuş olabilir. Ama şimdilerde pek hatırlanmayan şey, 2001 programı başarılı olsaydı da neticede dalgalı kur rejimine geçileceği gerçeğidir. Tabii daha yumuşak şekilde..." Süreyya Serdengeçti, sermaye hareketlerinin serbest bırakıldığı bir ortamda Merkez Bankası’nın hem kuru hem faizi kontrol etmesini sağlayacak sihirli bir formül olmadığını dile getirerek, dalgalı kur rejimine geçince Merkez Bankası’nın karar almasının son derece kolay olduğunu söyledi. 
     Risklerin yönetiminin önem kazandığına işaret eden Serdengeçti, geçmişte o risklerin daha ziyade Merkez Bankası ya da Hazine’nin üzerinde olduğunun düşünüldüğünü söyledi. 
     Serdengeçti, şöyle devam etti 
     "Ne kadar rezervi varsa o kadar dayanabilirdi. Ama aslında risk hepimizin üstündeydi. Çünkü Merkez Bankası’nın rezervleri azalıp durumun sürdürülemeyeceği kanaati insanlarda oluştuğu zaman bunun arkasından bir devalüasyon geliyordu. Bu ne demektir Aslında riskler herkesin üzerindedir. Bugün de bu konu önemini korumaktadır. Risk yönetimi herkes açısından çok önemlidir. Risk yönetimi, sadece döviz kuru riskini yönetimi değildir ama döviz kuru riskinin yönetiminin de ne kadar önemli olduğu son 4 yılda gayet açık bir şekilde görüldü" 
     
</TEXT>
</DOC>
