<DOC>
<DOCNO> 324932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/dunya/adun.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli hedef OPEC'ti 
</HEADLINE>
<TEXT>


Irak'ı işgal etmeyi 11 Eylül'den önce planlayan 'Neo-con'ların bir amacının da petrolün tamamını özelleştirerek OPEC'in enerji piyasasındaki rolünü sarsmak olduğu, ancak sabotajlar yüzünden bu planın bozulduğu öne sürüldü 

DIŞ HABERLER SERVİSİ 


ABD Başkanı George W. Bush'un Bağdat'ın bombalanması emrini vermesinin üzerinden 2 yıl geçerken, Irak'ın işgal edilmesinin arka planındaki hedeflerden birinin de, ABD'nin bir zamanlar kendisine kan kusturan ve Arap ülkelerinin ağırlıkta olduğu Petrol İhraç Eden Ülkeler Topluluğu'ndan OPEC intikam alma arzusu olduğu ileri sürüldü. 
BBC'de önceki gün ekrana getirilen "Newsnight" haber programında ortaya atılan iddialara göre, Başkan Bush, göreve başlamasının ilk günlerinde, yani 11 Eylül saldırılarından çok önce, Saddam'ın devrilmesi planlarını hazırlattı. Hatta Bush'un önüne birbiriyle taban tabana zıt yaklaşımlar sergileyen iki farklı plan konuldu. Savaş öncesinde California ve Washington'da yapılan gizli toplantılara katılan Beyaz Saray'ın petrol endüstrisi danışmanlarından Irak asıllı Felah Eljibury'ye göre, planlardan biri Pentagon'daki "neo-con"lar tarafından hazırlandı. "Neo - con"lar Irak'ın işgal edilerek Saddam'ın devrilmesini ve ardından özelleştirilen Irak petrolünün uluslararası tekellere ucuza satılıp OPEC'i piyasada vuracak bir silah haline dönüştürülmesini önerdi. Böylelikle özel sektörün kontrolüne geçen Irak petrolü çok ucuza ve talebin çok üzerinde piyasaya sürülecek, petrol fiyatları baş aşağı giderken OPEC'in piyasadaki rolü darbelenecekti. 
Irak petrolünün OPEC'e karşı kullanılmasına, 2003'te ABD askerlerinin Bağdat'a girmesinin hemen ardından CIA ve Pentagon'un has adamı Ahmed Çelebi başkanlığında Londra'da yapılan gizli bir toplantıda yeşil ışık yakıldı. 
Ancak Irak petrolünün özelleştirilmesi planı müthiş bir direnişle karşılaştı. Koalisyon güçlerine karşı savaşanlar, Iraklılara, "Bakın bir avuç milyarder neyiniz varsa alıyor. Hayatı size zindan edecekler" diye propaganda yapmaya başladı. Petrol tesislerine sabotajlar birbirini izledi. 
Bunun üzerine işgalden bir ay sonra ABD hükümeti adına Irak petrolünü kontrol eden Shell'in CEO'su Philip Carroll, işgal valisi Paul Bremer'e, "Özelleştirme olmayacak" dedi. 
Sürecin bu aşamasında Shell ve Exxon Mobil gibi petrol devleri yetkilileri ile ABD Dışişleri Bakanlığı'ndaki pragmatistlerin damgasını taşıyan ikinci plan devreye girdi. Irak operasyonunun işgal yerine Saddam'ın darbeyle devrilmesi şeklinde olmasını savunan bu çevreler, Irak petrollerinin ise ABD petrol endüstrisiyle yakın işbirliğinde olacak bir devlet şirketinin kontrolüne verilmesini istediler. Planın 2. bölümü, James Baker Entsitüsü'nden Amy Jaffee'nin gözetiminde Ocak 2004'te hayata geçirildi. Jaffee, Newsnight'a, petrol şirketlerinin Irak'ta özelleştirmeye karşı olduğunu, çünkü Rusya'daki özelleştirmeden ağızlarının yandığını söyledi. Jaffee, büyük firmaların OPEC'in yıkılmasını istemediklerini de ifade etti. 


</TEXT>
</DOC>
