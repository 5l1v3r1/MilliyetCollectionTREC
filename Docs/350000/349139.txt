<DOC>
<DOCNO> 349139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo14.html </URL>
<DATE> 2005/06/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Canaydın 4 yerli ile 1 veya 2 yabancı oyuncu almayı planlıyoruz 
</HEADLINE>
<TEXT>

     Galatasaray Kulübü Başkanı Özhan Canaydın, yeni sezon için toplam 4 yerli ile 1 veya 2 de yabancı oyuncu almak istediklerini söyledi. 
     Galatasaray Lisesi'nde gerçekleştirilen Geleneksel Pilav Günü'ne katılan Özhan Canaydın, basın mensuplarına yaptığı açıklamada, ''Şu an 2 yerli oyuncu aldık. Toplam ise 4 yerli ile 1 veya 2 de yabancı oyuncu almayı planlıyoruz. Bildiğiniz gibi şu an yabancı oyuncu kontenjanımız dolu. Kontenjanı açar açmaz çalışmalarımızı artıracağız'' dedi. 
     Canaydın, 13 Haziran'da görev başı yapacak olan teknik direktör Eric Gerets'in de görüşlerini alacaklarını belirtirken, ''Hocamıza güveniyoruz. Yaptıkları ortada. Yapacaklarını da hep birlikte göreceğiz'' diye konuştu. 
     
     KAPTANA JÜBİLE 
     Galatasaray'da, durumu henüz kesinlik kazanmayan kaptan Bülent Korkmaz için Canaydın, bu oyuncuya jübile önerisinde bulunacaklarını söyledi. 
     Canaydın, Bülent'e jübile maçı yapma isteklerini ileteceklerini dile getirerek, ''Eğer kabul ederse güzel bir şekilde vedalaşırız'' dedi. 
     Galatasaray'ın eski başkanları Faruk Süren ve Mehmet Cansun ile teknik direktör Fatih Terim'in aralarında bulunduğu bir grubun birlikte yemek yemesi ve bunun muhalif bir hareket olarak değerlendirilmesiyle ilgili ise Canaydın, ''Galatasaraylılar'ın her zaman toplanarak fikir alışverişinde bulunmalarını gayet normal karşılıyorum'' demekle yetindi. 
     
     GELENEKSEL PİLAV GÜNÜ 
     Öte yandan, Geleneksel Pilav Günü, Galatasaray Lisesi'nde yapıldı. 
     Oldukça kalalbalık bir topluluğun katıldığı pilav gününde, en yaşlı üye 92 yaşındaki Ali Tanrıyar yaş kütüğüne plaket çakarken, Galatasaray Lisesi'ne emeği geçenler ile 50. yılını dolduran üyelere de hediyeler verildi. 
     
</TEXT>
</DOC>
