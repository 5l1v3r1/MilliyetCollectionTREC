<DOC>
<DOCNO> 320819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur31.html </URL>
<DATE> 2005/03/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hafta sonu gökgürültülü sağanak yağış bekleniyor 
</HEADLINE>
<TEXT>

     Hafta sonu batı bölgelerde kuvvetli lodos ile birlikte gökgürültülü sağanak yağış bekleniyor. 
     Devlet Meteoroji İşleri Genel Müdürlüğü'nden yapılan meteorolojik uyarıya göre, yurdun batı kesimleri yarın öğle saatlerinden itibaren yeni bir ılık ve yağışlı havanın etkisine girecek. 
     Öğle saatlerinde Marmara'nın batısı ve kıyı Ege'de başlayacak sağanak ve gökgürültülü sağanak yağış, akşam saatlerinde Marmara, Ege, Batı Akdeniz, İç Anadolu'nun batısı ile batı Akdeniz'de devam edecek. 
     Sağanak ve gökgürültülü sağanak yağış, Pazar günü yurdun büyük bölümünde etkisini sürdürecek. Rüzgar, yarın sabah saatlerinden itibaren Marmara ve Ege'de, akşam saatlerinde Batı Karadeniz ile İç Anadolu'nun batısında, güney ve güneybatı yönlerden kıble ve lodos kuvvetli ve kısa süreli fırtına şeklinde esecek. 
     Hava sıcaklığı yarın kuzey ve iç bölgelerde hissedilir derecede olmak üzere tüm yurtta artacak. 
     Uyarıda, yarın batı bölgelerde etkili olacak kuvvetli lodosun neden olacağı soba zehirlenmeleri ile sağanak ve gökgürültülü sağanak yağışların oluşturacağı su baskını ve taşkınlara karşı ilgililerin ve vatandaşların tedbirli olmaları istendi. 

     
</TEXT>
</DOC>
