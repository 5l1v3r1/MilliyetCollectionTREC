<DOC>
<DOCNO> 312929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur01.html </URL>
<DATE> 2005/02/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Okullar yarın açılıyor... 
</HEADLINE>
<TEXT>

     İlköğretim ve ortaöğretim okullarında ikinci yarıyıl yarın başlayacak. 
     Öğrenciler, Kurban Bayramı tatili ile birleştirildiği için 14 Ocak Cuma günü başlayan ve 3 hafta süren yarıyıl tatilinin ardından yarın dersbaşı yapacak. 
     İlköğretim ve ortaöğretim okullarındaki yaklaşık 13 milyon öğrenci ile 576 bin öğretmenin ikinci dönemdeki ders maratonu 4 ay sürecek. 2004-2005 eğitim-öğretim yılı 10 Haziran 2005 Cuma günü sona erecek. 
     İlköğretim ve lise son sınıf öğrencileri ikinci dönemi sınavlara hazırlanarak geçirecek. 
     Fen, Anadolu ve sosyal bilimler liseleri ile süper liselere girmek isteyen 8. sınıf öğrencilerine yönelik yapılan Liselere Giriş Sınavı LGS , 12 Haziran Pazar günü gerçekleştirilecek. 
     LGS'ye 10 Ocak Pazartesi günü başlayan başvurular devam ediyor. İnternet üzerinden alınan başvuruların süresi 11 Şubat 2005 Cuma günü sona erecek. 
     Üniversiteye hazırlanan lise son sınıf öğrencileri de 19 Haziran 2005 tarihinde yapılacak Öğrenci Seçme Sınavı'na ÖSS girecek. Üniversitelerin yabancı dil ile ilgili bölümlerinde okumak isteyen adaylar ayrıca 26 Haziran 2005'de gerçekleştirilecek Yabancı Dil Sınavı'na katılacak. 
     İlköğretim ve liselerin ara sınıflarında okuyan öğrencilere yönelik Devlet Parasız Yatılılık ve Bursluluk Sınavı da 7 Mayıs 2005 Cumartesi günü yapılacak. 
     
     YENİ ÖĞRETMENLER GÖREVE BAŞLAYACAK 
     Öte yandan, 2004-2005 eğitim-öğretim yılının ikinci yarısında, 10 bin yeni öğretmen göreve başlayacak. 
     Milli Eğitim Bakanlığı'nın, 37 branşta toplam 10 bin öğretmenlik kadrosu için başvurular sürüyor. Başvurular, 9 Şubat'ta sona erecek. Bakanlık, öğretmen atamalarını bu ay içinde gerçekleştirecek. 
     
</TEXT>
</DOC>
