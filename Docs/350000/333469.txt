<DOC>
<DOCNO> 333469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas08.html </URL>
<DATE> 2005/04/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
FDA, silikon meme protezine yeşil ışık yaktı... 
</HEADLINE>
<TEXT>

     ABD'deki sağlık ürünlerini de denetleyen kurum olan Amerikan Gıda ve İlaç Dairesi'nin FDA uzmanlar kurulu, 1992'de yasaklanan silikon meme protezlerinin yeniden piyasaya sürülmesine yeşil ışık yaktı. 
     FDA sözcüsünün açıklamasına göre, kurulda dün yapılan oylamada, Mentor Corp. şirketinin ürettiği silikon meme protezlerinin satışının tavsiye edilmesi 2'ye karşı 7 oyla kararlaştırıldı, ancak silikon protezlerin piyasaya sürülebilmesi için sıkı şartlar getirildi. 
     Kurumun üç gün süren oturumu sırasında Mentor Corp yetkilileri, uzmanları yeni ürettikleri silikon protezlerin güvenli olduğu konusunda ikna etti. 
     Mentor Corp'un rakibi İnamed Corp ise, kendi ürettiği silikonun güvenliği konusunda ikna edici olamamış ve İnamed silikon meme protezlerinin satışına izin çıkmamıştı. 
     Silikon esaslı meme protezleri, kadınların şikayeti üzerine 1992'de toplatılmıştı. Kadınlar, silikonun vücutlarının içine sızarak rahatsızlıklara yol açtığını söylemişler ve tazminat davaları açmışlardı. 
     Silikon üreticisi Dow Corning şirketi, ABD ve Kanada'da 300 binden fazla kadına 2,3 milyar dolar tazminat ödemek zorunda kalmıştı. 
     
</TEXT>
</DOC>
