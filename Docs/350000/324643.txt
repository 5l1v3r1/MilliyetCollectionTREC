<DOC>
<DOCNO> 324643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/spo15.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Futbol aşkı 

KORTLARIN güzelliğiyle büyüleyen ismi Maria Sharapova yeni bir spor dalına merak sardı. Kaliforniya'da yapılan Pan Pasific Tenis Turnuvası'nda çeyrek finale yükselen Rus raket, 1 günlük arayı futbol oynayarak değerlendirdi. Arkadaşlarıyla birlikte yeşil çimlerin üzerine çıkan Sharapova bu spora da hiç uzak olmadığını gösterdi. 

TBMM şov 

ANTALYA'DA başlayan Balkan Ülkeleri Parlamentolararası 1. Futbol Turnuvası'nın ilk gününde, TBMM takımı Makedonya'yı 11 - 1'lik skorla geçerek liderliğe oturdu. World Of Wonders Futbol Center'de oynanan maçın ilk yarısı 7-0 kapandı. Günün diğer maçlarında ise şu sonuçlar alındı Arnavutluk - Bulgaristan 3-0, Romanya - Bosna Hersek 9-1 

Pistte rekor 

Ankara'da düzenlenen Salon İl Birinciliği Atletizm yarışlarından bir rekor çıktı. Gençler üç adım atlamada mücadele eden Nazlı Odabaş, 12.61'lik derecesiyle, 12.51'le Sevim Sinmez'e ait olan Türkiye Rekoru'nun yeni sahibi oldu. Odabaş, hedefinin 12.80'lik Avrupa barajını aşmak olduğunu söyledi. 

İskoçya'yı yıktık 

17 Yaşaltı Milli Takımımız, Avrupa Gençler Futbol Turnuvası'nda İskoçya engelini 2 - 1'lik skorla geçmeyi başardı. Ay - Yıldızlı takımı galibiyete taşıyan golleri 25 ve 70. dakikalarda Tevfik filelere yolladı. Rakip takımın tek sayısını 80'de penaltıdan Andrew attı. 

Carlos Sainz büyük oynuyor 

BAŞARISIZ bir sezon geçiren Real Madrid'de Başkan Florentino Perez'in bırakacağı yolunda spekülasyonlar sürerken, İspanyol basını ilginç bir adayın ismini ortaya attı. Geçen yıl ralliye veda eden İspanyollar'ın ünlü pilotu Carlos Sainz'ın göreve talip olduğu bildirildi. Real'de bir sonraki kongre 2008'de yapılacak. Perez bir önceki seçimi yüzde 90 oyla kazanmıştı. 


</TEXT>
</DOC>
