<DOC>
<DOCNO> 328302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas09.html </URL>
<DATE> 2005/03/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sabahları saba, yatmadan önce rast makamı... 
</HEADLINE>
<TEXT>

     Müziğin bazı hastalıkların tedavisinde alternatif olarak kullanılabileceği bildirildi. 
     ''Tıptan Kalbe, Kalpten Tıbba'' semineri için Antalya'da bulunan Müzikterapist Yrd. Doç. Dr. Rahmi Oruç Güvenç, AA muhabirine yaptığı açıklamada, müziğin insanları iyileştirmede binlerce yıldır kullanıldığını kaydetti. 
     Türk Müziği'nin tedavi değerini, repertuvar ve enstrüman zenginliğini araştırmak üzere 1976 yılında Türk Müziğini Araştırma ve Tanıtma Grubu'nun TÜMATA kurulduğunu anlatan Güvenç, başkanlığını yürüttüğü grubun, bu tarihten itibaren, tüm dünyaya müzikterapisini anlattığını kaydetti. 
     Müzikterapinin binlerce yıl Orta Asya'da şamanlar tarafından kullanıldığını ifade eden Güvenç, bu tedavi şeklinde, çeng, arpejli ve yaylı kopuz, ağız kopuzu ve ritm enstrümanlarının kullanıldığını söyledi. 
     Rahmi Oruç Güvenç, şöyle konuştu 
     ''Müzikterapinin tedavi yöntemi olarak başarısı, laboratuvar ortamında da kanıtlandı. Artık bu tedavi yöntemi sadece Türkiye'de değil, Almanya, Avusturya, İsveç gibi, bizden bu eğitimi alan kişilerin gittikleri ülkelerde de uygulanıyor. Öğrencilerimiz, hastaları üzerinde bu yöntemi uyguluyorlar. Müzikterapi sayesinde, komada olan kişilerin uyandıkları, kanserde bağışıklık sisteminin daha da geliştiği belirlendi.'' 
     
     MAKAMLAR VE HASTALIKLAR 
     Rahmi Oğuz Güvenç, Türk Müziği makamlarıyla hastalıkların da yakın ilişki içinde olduğunu söyledi. Güvenç'e göre, bazı makamlar ve etkili oldukları hastalıklar şöyle 
     Nihavend Makamı Kan dolaşımı, karın bölgesi, kalça, uyluk ve bacak bölgelerinde etkili. Kulunç, bel ağrısı ve tansiyon rahatsızlıklarında faydalı. Kuvvet ve barış duygusu verir. Akıl hastalıklarında etkili olduğu yönünde önemli bilgiler var. Etkisi, öğleden sonra daha fazladır. 
     Rast Makamı Kemik, beyin ve yağlara etkilidir. Fazla uyumayı engeller. Nabzın yükselmesine yardımcı olur. Sarı safra bağlantılıdır. Felce devadır. Başa ve göze etkilidir. Kaslara tesiri vardır. Gece yarısı ve seher zamanları etkilidir. 
     Segah Makamı Şişmanlık, uykusuzluk, yüksek nabız, kalp, ciğer ve kas rahatsızlıklarına faydalıdır. Beyin nöronlarına etkisi vardır. Kuşluktan ikindiye kadar olan zamanda etkilidir. 
     Hüseyni Makamı Mide hararetini giderici özelliği var. Sıtma hastalığına iyidir. İç organlara etkilidir. Kalp, karaciğer ve mide için faydalıdır. Sabah ve öğle arası etkilidir. 
     Acemaşiran Makamı Kemiklere ve beyne etkilidir. Vücutta yağ dengesine yardım eder. Ağrı giderici ve spazm çözücü etkisi vardır. Seherden kuşluk vaktine kadar etkilidir. 
     Saba Makamı Cesaret, kuvvet ve rahatlık verir. Seher vaktinde etkilidir. 
     
</TEXT>
</DOC>
