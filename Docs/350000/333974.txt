<DOC>
<DOCNO> 333974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun33.html </URL>
<DATE> 2005/04/16/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Satranç ustası Garry Kasparov'a saldırı... 
</HEADLINE>
<TEXT>

     Dünyaca ünlü satranç ustası Garry Kasparov'un, Rusya'nın başkenti Moskova'da saldırıya uğradığı bildirildi. 
     Rus basını, saldırganın, Kasparov'un kafasına bir satranç tahtası ile vurduğunu, ünlü ustanın saldırıdan yara almadan kurtulduğunu belirtti. 
     Görgü tanıklarının, saldırganın, Kasparov'un yanına elindeki satranç tahtasını imzalatmak üzere yaklaştığını ve bir anda tahtayı, eski dünya şampiyonunun kafasına vurduğunu anlattıkları ifade edildi. 
     Kasparov'un saldırganı sert şekilde azarladığını bildiren Echo radyosu, ünlü satranç ustasının, saldırının ardından ''Allahtan Rusya'da satranç popüler, beyzbol değil'' şeklinde konuştuğunu kaydetti. 
     Kasparov, Rusya Devlet Başkanı Vladimir Putin'i eleştiri yağmuruna tutarak, BBC'ye verdiği demeçte, ''Putin'in gitgide büyüyen diktatörlüğüne karşı mücadele edeceğini'' açıklamıştı. 
     Kasparov'un sözcüsü Marina Litvinovitch, saldırının planlı olduğunu ve Putin yanlısı gençler tarafından düzenlendiğini iddia etti. 
     
</TEXT>
</DOC>
