<DOC>
<DOCNO> 317115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/yasam/ayas.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşkıya İstanbul'a hükümdar oldu 
</HEADLINE>
<TEXT>


Başakşehir'de otomobil hırsızlarını uyaran doçent, 14 yaşındaki kızının gözü önünde dayak yedi, yerlerde sürüklendi, otomobili çalındı 

OSMAN KARA İstanbul 

Siyami Ersek Göğüs Kalp ve Damar Cerrahisi Hastanesi Çocuk Kardiyoloji Kliniği Şefi Doç. Dr. Ahmet Çelebi, komşusunun BMW marka otomobilini çalmak isteyen hırsızları uyarınca önce dayak yedi, sonra da otomobilinden oldu. Başakşehir 4. Etap L 32 Blok önünde meydana gelen olay Çelebi'nin ifadesine göre şöyle gelişti 
Siyami Ersek'in Çocuk Kardiyoloji Kliniği kurucusu da olan Doç. Dr. Ahmet Çelebi, kızı Fatma Betül'ü 14 Şirinevler'deki dershanesine götürmek için dün sabah 08.00'de evinden çıktı. Kızıyla birlikte 34 AV 4865 plakalı Passat otomobiline binen Çelebi, dört kişinin komşusuna ait BMW otomobili kurcaladığını gördü. Çelebi, bu kişilerin kendisini görmesine rağmen kaçmaması üzerine, otomobilinin anahtarını üstünde bırakarak inip, 'Burada ne yapıyorsunuz' diye sordu. Bunun üzerine dört kişi, Çelebi'ye saldırarak tekme tokat dövdü ve yerlerde sürükledi. Ardından Çelebi'nin, korku içinde olayları izleyen kızını bıçak tehdidiyle otomobilden indirdiler. Hırsızlar Çelebi'ye ait otomobil ve olay yerine geldikleri BMW'yle kaçtılar. 

Otomobil çetesi 
Çelebi ve kızı, sabıkalı fotoğraflarını inceledi ancak bir sonuç alınamadı. Hırsızların BMW marka otomobilleri çalan bir çete olduğu, Mahmutbey Köprü altında terk ettikleri otomobilin de Fındıkzade'den çalındığı anlaşıldı. 




</TEXT>
</DOC>
