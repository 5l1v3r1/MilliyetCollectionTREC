<DOC>
<DOCNO> 315225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas16.html </URL>
<DATE> 2005/02/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Müzeye çatıdan girmeye çalışınca... 
</HEADLINE>
<TEXT>

     Rusya'nın St. Petersburg kentinde, ünlü Hermitaj Müzesi'ne dağcılık malzemeleriyle çatıdan girmeye çalışan bir hırsızın yakalandığı bildirildi. 
     İtar-Tass ajansı, cumartesi akşamı dağcılık malzemeleri kullanarak çatıdan müzeye girmeye çalışan bir hırsızın yakalandığını belirterek, müzedeki güvenlik görevlilerinin polisi arayarak çatıya tırmanan bir kişiyi ihbar ettiğini duyurdu. 
     Haberde, hırsızın müzeye yakın bir yerdeki binanın çatısına tırmandığı, buradaki birkaç binayı çatıdan geçen hırsızın müzenin bahçesine inerek müzenin çatısına tırmandığı kaydedildi. 
     Müzedeki güvenlik görevlilerinin uyarısı üzerine harekete geçen polis, çatıdaki hırsızı kıskıvrak yakaladı. Daha öncede hırsızlıktan sabıkalı olan kişinin üzerinde kesici aletler, tornavida, elektronik el lambası ve dağcıların kullandığı 5 metrelik bir ip bulundu. 
     
</TEXT>
</DOC>
