<DOC>
<DOCNO> 331291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/magazin/amag.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Kibar kansere yenildi 
</HEADLINE>
<TEXT>


Geçen yıl geçirdiği kalp krizinden kurtulan besteci ve söz yazarı Melih Kibar, kanser tedavisi gördüğü hastanede hayatını kaybetti 

İSTANBUL Milliyet, MAGAZİN SERVİSİ, KÜLTÜR SANAT 

Türk müziğine "Sevdan Olmasa", "İşte Öyle Bir Şey", "Bir de Bana Sor" gibi unutulmaz parçalar kazandıran ünlü besteci Melih Kibar, dün 54 yaşında cilt kanseri tedavisi gördüğü Acıbadem Hastanesi'nde hayatını kaybetti. Kibar'ın rahatsızlığını birkaç yakın arkadaşının dışında kimsenin bilmediğini söyleyen hastane Başhekimi Demet Dinç, yaptığı açıklamada, "Kibar, durumu ağırlaşınca 5 Nisan'da hastanemize geldi. Yapılan tedavilere cevap vermeyerek 16.55'te yaşamını yitirdi" dedi. 
Kibar'ın cenazesi yarın 11.00'de TRT'deki törenin ardından, Bebek Camii'de kılınacak öğle namazından sonra Nakkaştepe Mezarlığı'nda defnedilecek. 
Son olarak Yeni Türk Lirası'nın tanıtım kampanyası için hazırlanan televizyon ve radyo filmlerinin müziğini yapan Kibar'ın ani ölümü sanat camiasını şoka uğratırken, dostları ve sevenlerini yasa boğdu. 

Çiğdem'e kavuştu 
Kibar'ın hastalığı boyunca yanından hiç ayrılmayan ve son dakikalarında yanında olan Erol Evgin, gözyaşları içinde şunları anlattı 
"30 yıllık dostluğumuz var. O da en yakın arkadaşı Çiğdem Talu'yla aynı kaderi paylaştı. Hiçbir pişmanlığı yoktu. Çiğdem ve Melih'le çok güzel şarkılara imza attık. Çok güzel anılarımız var. Çiğdem'le birlikte 'öbür dünyada' güzel şarkılar, besteler yaparlar artık." 
Kibar'ın hastalığını bilen nadir kişilerden olduğunu söyleyen Çiğdem Talu'nun kızı Zeynep Talu ise, "Annemle kaderi aynı oldu. Kanser, ikisinin de son dönemde vücuduna yayılarak bizden aldı götürdü. Dün sabaha kadar hastanede yanındaydım. Hastalığını kimsenin bilmesini istemedi" diye konuştu. 

Sanatçı dostları yasta 


Ünlü şarkıcılar da, yıllarca bestelerini yorumladıkları Kibar'ın ölüm haberini aldıktan sonra şunları söylediler 
Nükhet Duru "Melih Kibar, yeri doldurulamayacak olan bir insandı. Çok üzgünüm. Ne kadar büyük bir tesadüftür ki, yıllarca birlikte çalıştığı Çiğdem Talu'yu da aynı sebepten kaybettik. Sevenlerinin ve bütün herkesin başı sağ olsun."Zerrin Özer Şoke oldum, inanamıyorum. Bu lanet hastalık hepimize yapıştı. Onun için dua edeceğim.Ajda Pekkan Türk pop müziği önemli bir duayenini, ben ise çok sevdiğim bir arkadaşımı kaybettim. Eserleri, onu sonsuzlukta yaşatacaktır. Ailesine ve sevenlerine başsağlığı dilerim.Deniz Seki Melih Abi, benim hayatımdaki en özel adamlardan biridir. Ölümü beni şoke etti. 1993 yılında Melih Kibar'la tanıştım. Bana güvenip beni stüdyoya sokan tanıdığım ilk müzisyenlerden biri. Sesimi dinledi ve kulağıma ilk kulaklığı o taktı. Çok üzgünüm. Metin Özülkü Hastanede olduğundan bile haberimiz yoktu. Ölümünü arkadaşlarımdan duydum. Müzik dünyası için büyük bir kayıp.Füsun Önal Şoke oldum. Daha birkaç gün önce 'Niye beni aramıyorsun ' diye esprili bir mesaj atmıştım. Rahatsızlığını biliyordum. Öyle değerli bir duayeni kaybedeceğimiz içime doğmuştu. 

Yaşamı müzikle doluydu 

1951'de İstanbul'da doğan Kibar, 8 yaşında İstanbul Belediyesi Konservatuvarı Yarı Zamanlı Piyano Bölümü'ne başladı. 11 yaşında annesini kaybeden Kibar, söylemek istediklerini piyanosuna anlattı. Lise yıllarında Milliyet gazetesinin açtığı Liselerarası Hafif Müzik Yarışması'nda Alman Lisesi Orkestrası'yla beste birinciliği kazandı. Profesyonel müzik hayatına 1969'da İstanbul Yelken Kulübü'nde başlayan sanatçı, Timur Selçuk Orkestrası'nda da çalıştı. 

Altın Portakal 
1975'te Türkiye ilk kez Eurovizyon'a katılmak istediğinde Timur Selçuk'a orkestrayı kurma görevi verildi. Kibar'ın o dönem bestelediği "Çoban Yıldızı", Erovizyon'un ünlü sinyal müziği oldu. Ertem Eğilmez'in isteği üzerine aynı yıl "Hababam Sınıfı" filmine yaptığı besteyle 1976 Altın Portakal Film Müziği Ödülü aldı. 1975'te söz yazarı Çiğdem Talu ile tanışan Kibar, birlikte 280 şarkıya imza attı. "İşte Öyle Bir Şey", "Sevdan Olmasa", "Bir de Bana Sor", "Bir Tanem Söyle Canım", ikilinin unutulmaz parçalarından sadece birkaçı. Ünlü bestelerini 2001'de "Yadig r" adlı bir "best of" albümde toplayan Kibar, birçok reklam müziğinin yanı sıra "Hisseli Harikalar Kumpanyası" adlı müzikalin müziğini yaptı. 

27 film müziği 
"Cumbadan Rumbaya", "Yadig r", "Koçum Benim", "Belkıs Hanım'ın Konağı", "Duruşma", "Bir Kadın", "Soğuktu ve Yağmur Çiseliyordu", "Karılar Koğuşu", "Ah Güzel İstanbul"un da aralarında bulunduğu 27 film ve dizi filmin müziklerine imza atan sanatçı, başta Füsun Önal, Nükhet Duru, Zerrin Özer, Nil Burak, Rezzan Yücel, Erol Evgin ve Sezer Güvenirgil olmak üzere birçok ünlü isimle birlikte çalıştı. 

'Yüzyılın aşkları' 

CNN Türk'teki 
Can Dündar imzalı "Yüzyılın Aşkları" Belgeseli'nde bu akşam Çiğdem Talu - Melih Kibar birlikteliği anlatılacak. Talu ve Kibar'ın 'gizli aşklarını' konu alan belgesel, ünlü besteci ile söz yazarının iç dünyalarına dair izler taşıyor. 


</TEXT>
</DOC>
