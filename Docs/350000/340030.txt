<DOC>
<DOCNO> 340030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/siyaset/siy05.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saçmalayanlar var' 
</HEADLINE>
<TEXT>


Erdoğan, "Bazılarının acaba hükümet AB'de rehavete mi kapıldı gibi deli saçması yaklaşımları var. Kimliğimizi kaybetmeden AB ile buluşacağız" dedi 

ŞAKİR AYDIN İstanbul 


Hükümetin AB sürecinde rehavete kapıldığı iddialarını "deli saçması" olarak nitelendiren Başbakan Tayyip Erdoğan, "17 Aralık'a nasıl geldiysek, bundan sonraki süreci de aynı şekilde devam ettireceğiz" dedi. 
Forum İstanbul 2005'te konuşan Erdoğan, AB sürecine yönelik eleştirilere sert yanıt verdi. "Bazıları acaba hükümet AB'de rehavete mi kapıldı Acaba bu işi gevşetti mi gibi deli saçması yaklaşımlar içinde bulunuyor" diyen Erdoğan, şunları kaydetti "Böyle bir şey söz konusu değil. Önümüzdeki 10 yılda kimliğimizi ve öz değerlerimizi kaybetmeden AB'nin evrensel değerlerinde buluşmayı hedefliyoruz. Bu konudaki güvencemiz Türk toplumunun o büyük medeniyet değerlerine bağlılığın ve gelişme yolundaki kararlılığıdır." 

Medeniyetler zemini 
AB'yi medeniyetler buluşmasının zemini olarak gördüklerini vurgulayan Erdoğan, "Bugün diyoruz ki, AB siyasal değerler bütünü olarak görülmelidir ki, o zaman bir küresel güç olsun. Türkiye, bugün dünyada yıldızı parlayan ülkeler arasında yer alıyor" dedi. Milli geliri 2 yılda 163'ten 300 milyar dolara getirdiklerini belirten Erdoğan, "Bununla şımarıp rehavete düşemeyiz. Yolumuz uzun, zamanımız da az. Elimizi çabuk tutmalıyız" diye konuştu. 
Erdoğan, dün katıldığı CNN Türk'teki Manşet programında da AB süreciyle ilgili şunları söyledi "AB'nin bizim için 'Uyum Yasaları' ve 'Uygulamalar" olmak üzere iki başlığı var. Uyum Yasaları konusunun hepsini hallettik. Uygulamada sıkıntılar olabilir. Çünkü gelenek ve göreneklerimiz var. Bu alışkanlıklardan kurtulmak zaman alır." 


</TEXT>
</DOC>
