<DOC>
<DOCNO> 325928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy19.html </URL>
<DATE> 2005/03/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Genelkurmay'dan Türk bayrağına yapılan saldırıya tepki... 
</HEADLINE>
<TEXT>

     Mersin'deki Nevruz kutlamaları sırasında dün Türk bayrağını yakma girişiminde bulunulmasının ardından Genelkurmay Başkanlığı bir açıklama yaptı. 
     Genelkurmay Başkanlığı Genel Sekreterliği'nden yapılan açıklamada,''Türk Bayrağının asla sahipsiz olmadığı belirtildi. Açıklamada, Türk Silahlı Kuvvetleri'nin, tıpkı atalarının yaptığı gibi ülkesini ve bayrağını koruma ve kollamaya, bunun için gerekirse kanının son damlasını akıtmaya hazır ve yeminli olduğu belirtilerek, ''Onun vakar ve ciddiyetini, sabrını yanlış yorumlayanlara, yanlış hesap peşinde koşanlara Türk Silahlı Kuvvetleri'nin, vatan ve bayrak sevgisini denemeye kalkışanlara, tarihin sayfalarına bakmalarını öneririz'' denildi. 
     Genelkurmay Başkanlığı Genel Sekreterliği'nden yapılan yazılı açıklamada, ''hiçbir değerden nasip almamış bir grup tarafından, insanlığın ortak değeri olan baharın gelişini kutlama adına düzenlenen masum etkinliklerin, yüce Türk ulusunun sembolü ve her zerresi şehit kanıyla bezenmiş şanlı Türk bayrağına saldırı densizliğinde bulunulacak kadar ileri götürüldüğü'' kaydedildi. Açıklamada, şöyle denildi 
     ''Türk milleti, engin tarihinde iyi ve kötü günler görmüş, sayısız zaferler yanında ihanetler de yaşamıştır. Ancak hiçbir zaman kendi vatanında, kendi sözde vatandaşları tarafından yapılan böyle bir alçaklıkla karşılaşmamıştır. Savaş meydanında vuruştuğu bir düşmanın bayrağına dahi saygı gösteren bir ulusun, kendi bayrağının, kendi topraklarında, sözde kendi vatandaşları tarafından böyle bir muameleye maruz kalması, hiçbir şekilde izah edilemez ve mazur görülemez, bu haince bir davranıştır. 
     Hem bir ülkenin vatandaşı olmak, havasını teneffüs etmek, suyunu içmek, karnını doyurmak, hem de o ülkenin en kutsal ortak değeri olan bayrağına el kaldırmaya yeltenmek gaflet, dalalet ve hıyanetten başka bir şekilde tarif edilemez. 
     Dost ve düşman herkes şunu çok iyi bilmelidir ki ne bu ülkenin bölünmez bütünlüğü ne de bu birlik ve bütünlüğün sembolü olan şanlı Türk bayrağı, asla sahipsiz değildir. Başta yüce Türk milleti olmak üzere, onun bağrından çıkmış Türk Silahlı Kuvvetleri, tıpkı atalarının yaptığı gibi ülkesini ve bayrağını koruma ve kollamaya, bunun için gerekirse kanının son damlasını akıtmaya hazırdır, yeminlidir. Onun vakar ve ciddiyetini, sabrını yanlış yorumlayanlara, yanlış hesap peşinde koşanlara Türk Silahlı Kuvvetleri'nin, vatan ve bayrak sevgisini denemeye kalkışanlara, tarihin sayfalarına bakmalarını öneririz.'' 
     
     GÜL BEDBAHTLAR 

     Dışişleri Bakanı Abdullah Gül de AKP grubunda yaptığı konumada, bayrağı yakmak isteyenlere "bedbahtlar" dedi. AKP Genel Başkan Yardımcısı Dengir Mir Mehmet Fırat da bayrağı yakma girişiminde bulunanların ya akıl hastası ya da provakatör olduklarını söyledi. 
     Dışişleri Bakanı ve Başbakan Yardımcısı Abdullah Gül, Nevruz eyleminde bayrağa saldıranlar için "bedbahtlar" nitelemesinde bulundu. Gül, Ermeni soykırım iddiasında bulunan parlamentoları da bu iddialarını kanıtlamaya çağırdı. 
     Başbakan Erdoğan Brüksel'de olduğu için AKP Grubu'na seslenen Gül, Çanakkale törenlerinin bu yıl kin ve nefret için değil vatan sevgisini daha da güçlendirmek için çok görkemli gerçekleştirildiğini belirtti. Tüm şehitliklerde değişik ırk ve dinlerden insanların omuz omuza yattıklarını vurgulayan Gül, "Vatan sevgisi ay yıldızlı bayrakta sembolleştirilmiştir. Ve bunun için şehit olanlar vardır. Ne yazık ki bugünlerde omuz omuza şehit olanların çocuklarının arasından bunun farkında olmayanların çıktığını görüyoruz. 
     Ne yazık ki atalarımız ay yıldızlı bayrak için şehit olurken bugün bazı bedbahtlar, bazı zavallılar bu bayrağı ne yazık ki yere düşürüyorlar" dedi. 
     
     BAYKAL'DAN BAYRAĞA SALDIRANLARA ÇAPULCULAR 

     CHP Genel Başkanı Deniz Baykal, Türk bayrağını yırtma girişiminde bulunanları "çapulcu" olarak nitelendirdi. Baykal, bir milletin en temel kutsal kimliğine karşı sorumsuzluğun, "Canım ne önemi var" diye seyretmenin mümkün olmadığını vurguladı. Baykal, "Asıl üzüntü verici olan Türkiye'yi yönetenlerin bu manzara karşısındaki aciz suskunluğudur" dedi. 
     Baykal, partisinin grup toplantısında yaptığı konuşmada, Nevruz gösterileri sırasında Türk bayrağının yere atılması ve yakılması girişimi ile Abdullah Öcalan'ın yeniden yargılanması talepleri ve "konfederal çözüm" önerilerine sert tepki gösterdi. Konfederal çözüm ifadelerinin "mahçup mahçup" dile getirilmeye çalışıldığını vurgulayan Baykal, "Neymiş bu konfederal çözüm Ancak özel bir dikkatle ararsanız neyin söylendiğini anlarsınız" dedi. 
     Baykal, şöyle konuştu 
     "Bunlardan büyük rahatsızlık duyuyoruz. Türkiye'de bir tartışma ortaya çıkması anlaşılamaz. Biz öyle bir anlayış içinden geliyoruz ki, Mustafa Kemal, Yunan bayrağını, merdivenlere serenlere karşı 'Kaldırın o bayrağı, o bir milletin şerefidir' diyerek, Yunan milletine olan saygısını ortaya koymuştur. Sıcak savaşın içinden, barut kokusunun kalkmadığı ortamda söyleyebilecek bir anlayışa bakınız. Öte yandan Türkiye Cumhuriyeti'nin bilmem ne ilindeki çapulcularına bakınız. Ne acı bir manzara. Bunları konuşmak zorundayız ki onları caydıralım. Aklında böyle şeyler geçirenler geçiremez olsunlar. Bunlar lafla, meydanlarda olmaz. Biz büyük bir mücadele vermiş bedelini ödemişiz. 
     Türkiye olarak kendi demokratik sorunlarımızı çözmenin içindeyiz. Bir milletin en temel kutsal kimliğine karşı sorumsuzluğun, 'Canım ne önemi var' diye seyretmenin mümkün olmadığını biliyoruz. Konferedal çözüm telaffuz edilmeye başlandı dikkatle izleyeceğiz. Asıl üzüntü verici olan Türkiye'yi yönetenlerin bu manzara karşısındaki aciz suskunluğudur. Bazen suskunluk gerekir ama Türkiye'yi rencide edecek kararları dayatmaya kimsenin hakkı yok. 
     Kimsenin de dayatmalar karşısında Türkiye'nin hakkını, hukukunu teslim etmeye hakkı yok" 
     
     AKP'Lİ FIRAT AKIL HASTALARI 

     AKP Genel Başkan Yardımcısı Dengir Mir Mehmet Fırat, Nevruz eylemlerinde Türk bayrağına saldıranların "Ya akıl hastası ya da toplumsal barışı sabote etmek isteyen provokatörler" olduğunu savundu. 
     Dengir Mir Mehmet Fırat, AKP Genel Merkezi'nde düzenlediği basın toplantısında, Mersin'deki Nevruz kutlamaları sırasında yaşanan, bayrak yakma girişimine değindi. Fırat, "Nevruz bahar bayramı. Bazı kendini bilmezlerin bu toplumun en temel müşterek ve en temel kutsalı olan Türk bayrağına karşı kabul edilemez haraketlerini şiddetle kınıyoruz" dedi. Sadece Türkiye'nin değil hiçbir ülkenin bayrağına saygısızlık yapmanın doğru olmadığını ifade eden Fırat, "Bunu yapanlar ya akıl hastasıdır, ya da toplumsal barışı sabote etmek isteyen provakatörlerdir" dedi. 
     Fırat, söz konusu eylemi gerçekleştirenlerin cezalandırılıp cezalandırılmayacağına ilişkin soruya "Onlar milletin kafasında cezalandırılmışlardır" karşılığını verdi. 
     
     Bayrak yakma girişimi 

     Mersin'de dün yapılan Nevruz kutlamalarında bir grup Türk bayrağını yakmaya teşebbüs etmiş ve bayrağı yakmak isteyenler bir polis memuru tarafından engellenmişti. 
     Polis memuru bu davranışının ardından İçişeleri Bakanlığı tarafından 24 maaşla ödüllendirilmişti. Bayrak yakılamadı ancak olayın sıcaklığı sürüyor. 

     
</TEXT>
</DOC>
