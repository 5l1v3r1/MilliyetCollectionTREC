<DOC>
<DOCNO> 323302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/ekonomi/eko03.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da 27 dolar milyarderi bulunuyor 
</HEADLINE>
<TEXT>


CENK BAŞLAMIŞ Moskova 

Amerikan Forbes dergisinin açıkladığı dünyanın en zengin işadamları listesine Rusya 27 dolar milyarderi sokmayı başardı. 
617 milyarderin yer aldığı listede Rusya, ABD'nin ardından ikinci sırada bulunuyor. İngiliz Chelsea Kulübü'nün de sahibi olan Rus işadamı Roman Abramoviç 13. 3 milyar dolarlık servetiyle listede 21. sırada yer alıyor. 7 milyar dolarlık servetiyle Alfa Group'un sahibi Mihail Fridman 60., 5.5 milyar dolarla Bazovıy Element'in patronu Oleg Deripaski 84. sırada bulunuyor. Forbes'un listesinde 1.3 milyar dolarlık servetiyle Moskova Belediye Başkanı Yuriy Lujkov'un eşi Yelena Baturina da yer alıyor. Rusya'nın en zengin kadını olan Baturina, İnteko şirketinin sahibi. 
Forbes'a göre, geçen yıl 15.4 milyar doları bulunan petrol şirketi Yukos'un sahibi Mihail Hodorkovskiy, serveti bu yıl 2.3 milyar dolara düşse de h l dünyanın sayılı zenginleri arasında. Ancak bir yılı aşkındır cezaevinde olan Hodorkovskiy'nin avukatları ünlü işadamının Yukos hisselerini elinden çıkarması nedeniyle artık sadece 100 milyon doları kaldığını açıkladı. Listedeki Rusların toplam serveti 90 milyar doları aşıyor. Listeye ilk kez Ukrayna ve Kazakistan gibi eski Sovyet cumhuriyetlerinden isimler de girdi. Ukrayna'nın en zengini, Mirca Lucescu'nun çalıştırdığı Donetsk takımının da sahibi olan Rinat Ahmetov'un serveti 2.4 milyar dolar. 


</TEXT>
</DOC>
