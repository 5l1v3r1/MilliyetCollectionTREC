<DOC>
<DOCNO> 314391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun34.html </URL>
<DATE> 2005/02/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Papadopulos Annan Planı'nda özlü değişiklikler yapılmalı 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Annan Planı'nda özlü değişiklikler yapılması gerektiğini söyledi. 
     Papadopulos, kendisinden plana itirazlarını yazılı olarak iletmesini isteyen BM Genel Sekreteri Kofi Annan'ın, ''planda özlü değişiklikleri kabul edip etmeyeceğini'' sordu. 
     Annan'ın sadece Kıbrıs Rum tarafından yazılı öneriler istediğini, ''bunun objektif tavır olmadığını'' kaydeden Papadopulos, Başbakan Recep Tayyip Erdoğan'ın planda değişiklik önerilerini ortaya koymadığını, Genel Sekreter'in de böyle bir talepte bulunmadığını söyledi. 
     ''Yazılı öneriler talep etmekle Genel Sekreterin amacı ne '' diye soran Papadopulos, ''Annan Planı'nda özlü değişiklikler yapılması gerektiğini'' savundu ve bu konuda Annan'dan bilgi isteyeceğini bildirdi. 
     Rum Meclis Başkanı ve AKEL Genel Sekreteri Dimitris Hristofyas da, Annan'ın çağrısının göz önünde bulundurulması ve konunun Ulusal Konsey'de ele alınması gerektiğini söyledi. 
     ''Rum tarafının diyaloğa hazır olduğunu'' ifade eden Hristofyas, ''Ancak yeni süreçte hakemlik ve dar takvim olmaması ve müzakerelere ciddi şekilde hazırlanılması gerektiğini'' kaydetti. 
     
     YUNANİSTAN ADİL, KALICI VE İŞLER BİR ÇÖZÜM İSTİYORUZ 

     Öte yandan, Yunanistan Dışişleri Bakanlığı sözcüsü Yorgo Kumuçakos, Kıbrıs'ta ''adil, kalıcı ve işler'' bir çözüm istediklerini söyledi. 
     Kumuçakos, BM Genel Sekreteri Kofi Annan'ın, Kıbrıs için hazırladığı barış planına itirazlarını bildirmesi yönünde Kıbrıs Rum Yönetimi lideri Tasos Papadopulos'a yaptığı çağrıya da değinen yazılı bir açıklama yaptı. 
     ''Atina'nın Kıbrıs sorununa adil, kalıcı ve işler bir çözüm istediğini'' bildiren Kumuçakos, dünkü çağrının, Annan'ın Kıbrıs'taki referandumların ardından zaman zaman dile getirdiği tezler çerçevesinde olduğunu belirtti. 
     Kumuçakos, açıklamasında şunları kaydetti 
     ''Bizim tezimiz biliniyor. Ada'nın tekrar birleşmesini arzu ediyoruz. BM Güvenlik Konseyi kararları ve Avrupa ilke ve değerleri çerçevesinde adil ve kalıcı bir çözümün gereğine inanıyoruz. Bu çerçevede, tüm Kıbrıslıların kabul edebileceği özlü bir çözüme katkıda bulunabilecek her türlü girişimi olumlu biçimde değerlendiriyoruz.'' 
     
</TEXT>
</DOC>
