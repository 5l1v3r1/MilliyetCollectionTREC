<DOC>
<DOCNO> 325834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun30.html </URL>
<DATE> 2005/03/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hizbullah ABD, grupları birbirine karşı kışkırtıyor 
</HEADLINE>
<TEXT>

     Lübnan'daki Hizbullah örgütü, ABD'nin Lübnan'daki grupları birbirlerine karşı kışkırttığını savundu. 
     Hizbullah'ın lideri Hasan Nasrallah, gazetecilere yaptığı açıklamada, ''Amerika gerçekten kendisiyle çelişiyor. Lübnan'a özgürlük, egemenlik ve bağımsızlığa ulaşmaları için yardım ettiğini söylüyor. Bu bir yalan, düzenbazlık ve iftira'' dedi. 
     ABD'nin, bazı Lübnanlılara, Suriye'ye Lübnan'dan çekilmesi için baskı yapmaları ve diğer gruplar üzerinde baskı kurmaları amacıyla yardım ettiğini ve Lübnanlıları birbirlerine karşı kışkırttığını belirten Nasrallah, ''Özgürlük, egemenlik ve bağımsızlıkla sonuçlanmayacak eylemler yürütüyor'' diye konuştu. 
     Nasrallah, tüm Lübnanlılar olarak topraklarını özgürleştirmek ve ülkelerini korumak için İsrail'e karşı savaşmayı sürdüreceklerini de kaydetti. 
     Suriye Devlet Başkanı Beşşar Esad, Taif anlaşması uyarınca Lübnan'daki birliklerin önce Bekaa'ya, oradan Lübnan-Suriye sınırına çekileceğini açıklamıştı. 
     
</TEXT>
</DOC>
