<DOC>
<DOCNO> 302431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sonspo08.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Brondby 'Barcelona ile oynamayız' 
</HEADLINE>
<TEXT>

     Barcelona'nın UEFA Kupası üçüncü turundaki rakibi Brondby'nin, Katalan ekibiyle oynayacağı maçlara çıkmayabileceği açıklandı. Danimarka'da futbolcular ve kulüpler arasında, sözleşmeler konusunda bir anlaşmazlık çıkarken, Brondby Takım Kaptanı Per Nielsen, "Oyuncular olarak bu duruma karşı birleştik. Eğer işler ileri boyuta giderse Barcelona maçlarına çıkmayız" diye konuştu. Kulüp Yönetimleri Birliği Divisionsforeningen ise, oyuncuları ocak ayı sonunda lock-out'a gitmekle tehdit etti. Kriz nedeniyle, 7 Aralık'ta başlaması gereken Danimarka Ligi ikinci yarı maçları 14 Mart'a ertelendi. Brondby-Barcelona maçları ise 26 Şubat ve 3 Mart'ta oynanacak. Bu arada, Barcelona'nın gözden çıkardığı Arjantinli kaleci Roberto Bonano, La Liga'da alt sıralarda yer alan Murcia ile sezon sonuna kadar süren bir sözleşme imzaladı. 
     
</TEXT>
</DOC>
