<DOC>
<DOCNO> 318810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun16.html </URL>
<DATE> 2005/02/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hatemi Depremde 612 kişi öldü... 
</HEADLINE>
<TEXT>

     İran'ın güneydoğusundaki Kirman eyaletinin Zerend kenti civarında salı günü meydana gelen depremde 612 kişi öldü. 
     İran televizyonunun haberine göre, bölgeyi ziyaret eden Cumhurbaşkanı Muhammed Hatemi, Zerend'de yaptığı açıklamada, depremde 612 kişinin öldüğünü, 1500 kadar kişinin yaralandığını söyledi. 
     Kehkuiye, Dahuiye ve İslamşehr köylerini ziyaret eden Hatemi, bölgedeki 300 köyden 40'ının depremden etkilendiğini, bazı köylerin tamamen yıkıldığını, bazı köylerde ise maddi hasarın daha az olduğunu belirtti. 
     Hatemi, Bem kentinde meydana gelen depremden sonra edindikleri tecrübenin Zerend'deki depremde ortaya çıktığını ve arama-kurtarma çalışmalarının yanı sıra yardımın en kısa sürede yapıldığını kaydetti. 
     Kirman Adli Tıp Kurumu Başkanı Mesud Gadipaşa da depremde ölenlerin yüzde 32'sinin çocuklardan geri kalanının ise yetişkinlerden oluştuğunu açıkladı. 
     Zerend'de meydana gelen 6.4 büyüklüğündeki deprem 30 bin kişiyi etkilerken, 8 bin civarında ev yıkılmıştı. 
     Aktif fay hatları üzerinde bulunan İran'da 20. yüzyılda meydana gelen 20 büyük deprem 170 bin kadar kişinin ölümüne yol açtı. 
     Kirman eyaletinin tarihi Bem kentinde 26 Aralık 2003 tarihinde meydana gelen 6.7 büyüklüğündeki depremde, 31 binden fazla kişi ölmüştü. 
     
</TEXT>
</DOC>
