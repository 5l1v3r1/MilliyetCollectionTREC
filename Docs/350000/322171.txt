<DOC>
<DOCNO> 322171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko24.html </URL>
<DATE> 2005/03/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tüzmen Bizim sevgilimiz ihracat, 24 saat onunla yaşıyoruz... 
</HEADLINE>
<TEXT>

     Devlet Bakanı Kürşad Tüzmen, ''bizim sevgilimiz ihracat, 24 saat onunla yaşıyoruz'' dedi. 
     Tüzmen, Kırşehir Valisi Selahattin Hatipoğlu'nu ziyaretinde yaptığı konuşmada, Türkiye'nin en büyük ihtiyacının ihracata dönük işletmelerin sayısını artırmak olduğunu söyledi. 
     Türkiye'nin en büyük sorununun işsizlik olduğuna işaret eden Tüzmen, şöyle devam etti 
     ''Bizim sevgilimiz ihracat, 24 saat onunla yaşıyoruz. İhracat sevgimiz lafta da kalmıyor. Ülkemizin en önemli sorunu olan işsizliği çözmek için, ihracata yönelik firmaların sayısını artırmamız gerekiyor. Kırşehir'in bu konuda bir avantajı var. Eğitim seviyesi ve kalifiye eleman oranı yüksek. Bu nedenle Kırşehir'e özel önem vereceğiz.'' Tüzmen, Kırşehir'in ihracat haritasını hazırladıklarını anımsatarak, bu haritada Kırşehir'in de yeri olduğunu belirtti. 
     Kırşehir'in, ihracatın geliştirilmesinde ''pilot bölge'' görevi yapacağını kaydeden Tüzmen, yetişmiş insan gücünü de kullanarak kenti önemli bir ihracat bölgesi haline getirmeye çalışacaklarını belirtti. 
     
     VALİ HATİPOĞLU 
     Vali Hatipoğlu da, yatırım ve istihdamın teşvik edildiği iller arasında yer alan Kırşehir'den, geçen yıl 26.3 milyon dolar ihracat, 11.2 milyon dolar da ithalat yapıldığını anlattı. Bu yıl Organize Sanayi Bölgesi'nde yapımına başlanan 27 fabrikanın üretime geçmesiyle birlikte ihracatın 50 milyon dolara çıkacağını ifade eden Hatipoğlu, yaklaşık 2 bin kişiye de iş imkanı sağlanacağını söyledi. 
     Hatipoğlu, Bakan Tüzmen'den Kırşehir'e İhracatın Geliştirme Merkezi ve Gümrük Temsilciliği kurulmasını istedi. Vali Hatipoğlu, Tüzmen'e el dokuması kilim ve seramik tabak hediye etti. 
     Bakan Tüzmen, daha sonra Kırşehir Belediye Başkanı Halim Çakır ve AK Parti İl Başkanı Hacı Ömer Seyfi'yi ziyaret etti. Halim Çakır, Bakan Tüzmen'e saat, Kırşehir'in simgelerinin yer aldığı rölyef ve oniks taşından yapılan vazo hediye etti. Bakan Tüzmen, önemli bir ihraç ürünü olan oniks taşının, işlenip yurtdışına satılması halinde daha çok katma değer katacağını kaydetti. 
     
</TEXT>
</DOC>
