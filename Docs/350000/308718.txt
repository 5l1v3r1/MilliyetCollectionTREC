<DOC>
<DOCNO> 308718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonyas05.html </URL>
<DATE> 2005/01/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hollywood evlilikleri boşanmayla bitiyor... 
</HEADLINE>
<TEXT>

     Hollywood ünlülerinin büyük umutlarla başlayan evlilikleri kısa sürede boşanmayla sona eriyor. 

Entertainment Tonight'ın haberine göre, ''hastalıkta, sağlıkta, ölüm bizi ayırana dek'' diye yola çıkan ünlüleri ölüm değil şöhretin dikenli yolları ayırıyor. 

Son olarak 4.5 yıldır evli olan ve Hollywood'un ''rüya çifti'' olarak anılan Brad Pitt ile Jennifer Aniston'ın boşanmaya karar vermesi, Hollywood evliliklerinin ''fani'' olduğunu bir kez daha kanıtladı. 

Şöhretlerin bir kısmı, evliliklerini uzun yıllar sürdürse de nihayetinde beklenen son geliyor. Programda ''köpek yaşıyla sayılırsa onların evliliği sonsuza kadar sürdü'' diye anılan bu ünlüler şöyle 

-Brad Pitt-Jennifer Aniston Bağlı oldukları film şirketinin verdiği yemekte tanışan çiftten Pitt'in ağzı aşktan yana çok yanmıştı. İki nişanlısı Gwyneth Paltrow ile Juliette Lewis'den arka arkaya ayrılan Pitt, artık ciddi bir ilişki istemiyordu. Ama, aklına gelen başına geldi ve Aniston aklını başından aldı. Çift, 29 Temmuz 2000'de evlendi. Aniston, 50 bin çiçeğin arasında yapılan bu ihtişamlı düğünde Pitt'e ''evet'' dedi ve ''hayat boyu sevdiği milk shake'i yapmaya'' söz verdi. Ancak bu evlilik de boşanmayla bitti. 
     -Tom Cruise-Nicole Kidman ''Days of Thunder'' filminin setinde tanışan çiftten Cruise ününün zirvesinde, Kidman ise şöhret basamaklarını yeni tırmanmaya başlayan iki oyuncuydu. Gönlünü Avustralyalı kızıl saçlı güzele kaptıran Cruise, kısa sürede hayatını onunla birleştirdi. Sinema dünyasının her gittikleri yerde mutluluk tablosu çizen çifti, 10 koca yılın ardından ayrıldı. 
     -Bruce Willis-Demi Moore Onlar da sinema dünyasının parlak çiftiydi. Biri dizilerden beyazperdenin aksiyon dolu dünyasında üne kavuşmuş, diğeri sinemanın en güzel yıldızları arasında anılan iki oyuncunun evliliği de 11 yıl sonra bitti. Yıkılan yuvadan geriye Rumer Glenn, Scout Laurie ve Tallulah Belle adlı üç kız çocuğu kaldı. 
     -Meg Ryan-Dennis Quaid Sinemanın sempatik güzeli ile sevilen aktörün ayrılığına ''Gladyatör'' filminin ünlü yıldızı Russel Crowe neden oldu. Ryan yuvasını terketti ve 9 yıllık evlilik bitti. 
     
     EVLENEMEDİLER BİLE... 

     Ünlüler dünyasının bazı isimleri ise henüz nikah masasına oturamadan yollarını ayırdı 
     -Jennifer Lopez-Ben Affleck Varoşlarda büyüdüğünü her fırsatta dile getiren Latin güzeli ile aristokrat bir aileden gelen aktörün beraberliği ilk duyulduğunda bomba etkisi yarattı. Herkesin birbirlerine uygun olmadığını dile getirmesine inat onlar nişan yüzüğünü taktı. Bir dargın, bir barışık çift, düğün tarihinden bir gün önce evlenmekten vazgeçti. Daha sonra yeniden barışsalar da yürümedi ve yolları sonsuza kadar ayrıldı. 
     -Britney Spears-Justin Timberlake Mickey Mouse adlı programda tanıştıklarında henüz çocuktular. Evcilik oyunu gibi devam eden ilişkileri büyüyünce de sürdü. Birçok kez darılıp barışan çift sonunda bir daha birbirinin yüzünü görmemecesine ayrıldı. 
     -Hugh Grant-Liz Hurley Sempatik İngiliz aktör ile güzel modelin ilişkisi, Grant'in bir otomobilde hayat kadını Divine Brown ile basılmasıyla sarsıldı, kısa süre sonra da bitti. 
     
     KAVGA DÖVÜŞ AYRILDILAR- 

     Ünlülerin bir kısmının boşanmaları ise kavgalarıyla anıldı 
     -Alec Baldwin-Kim Basinger Sinemanın örnek çiftleri arasında yer alan Baldwin ve Basinger ayrılmaya karar vermeleriyle birlikte ortalık toz duman oldu. Her fırsatta birbirini kötüleyen çiftten Basinger eşinin evlilikleri süresince kendisini dövdüğünü açıkladı. Son olarak çocuklarının velayeti için birbirine giren çift arasında saygının bittiği aşikar... 
     -Pamela Anderson-Tommy Lee Kot şortlarla evlenen aykırı çiftin ayrılıkları da aykırı oldu. Lee'yi kendisine şiddet uyguladığı gerekçesiyle mahkemeye veren Anderson davayı kazandı ve eşinin ona ve çocuklarına 100 metreden fazla yaklaşması yasaklandı. Sonunda da boşandılar. 
     -Halle Berry-Eric Benet Oscarlı güzele ihanet eden Benet, cezasını giysilerinin sokakta yaşayanlara dağıtılmasıyla çekti. 
     
     VE MUTLU ÇİFTLER... 

     Sinema dünyasında nadir de olsa evliliklerini sürdüren ünlüler de yok değil. İşte, Hollywood yılıyla ''sonsuzluk'' sayılan evlilikler 
     - Guy Ritchie-Madonna 5 yıldır evli . 
     - David Arquette-Courteney Cox 6 yıldır evli . 
     - Richie Sambora-Heather Locklear 11 yıldır evli . 
     - John Travolta-Kelly Preston 14 yıldır evli . 
     - Tom Hanks-Rita Wilson 15 yıldır evli . 
     - Ozzy-Sharon Osbourne 23 yıllık evli . 

     
</TEXT>
</DOC>
