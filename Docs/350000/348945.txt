<DOC>
<DOCNO> 348945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo30.html </URL>
<DATE> 2005/06/04/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Otto Rehagel "Yerimizi korumak için geldik ve bunu başardık" 
</HEADLINE>
<TEXT>

     Yunanistan Milli Takım Teknik Direktörü Otto Rehagel, 18. Dünya Kupası Avrupa Elemeleri 2. Grupta ikinci sıradaki yerlerini korumak için İstanbul’a geldiklerini ve bunu başardıklarını söyledi. 
     Rehagel, maç sonrası düzenlediği basın toplantısında takımının oyunundan memnun kalmadığını ifade ederek, "Çünkü elde ettiğimiz pozisyonları değerlendiremedik. Akıllı olsak oyunu kazanırdık. İki çok önemli pozisyona girdik, ama gol atamadık" diye konuştu. 
     Alman teknik adam, herşeye rağmen ikinci sıradaki yerlerini korudukları için mutlu olduklarını söyledi. 
     Grupta bundan sonraki şansların sorulması üzerine Rehagel, "Matematiksel olarak ne düşünürseniz düşünün bu grupta herşey olabilir" diye yanıt verdi. 
     Türkiye’nin en iyi oyuncusunun Yıldıray olduğunu bildiklerini anlatan Rehagel, bu oyuncuyu Goumas ile iyi bir şekilde durdurduklarını sözlerine ekledi. 
     
</TEXT>
</DOC>
