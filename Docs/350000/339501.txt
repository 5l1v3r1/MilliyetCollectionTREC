<DOC>
<DOCNO> 339501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun40.html </URL>
<DATE> 2005/05/04/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Bush'tan Berlusconi'ye telefon... 
</HEADLINE>
<TEXT>

     ABD Devlet Başkanı George W. Bush’un bugün telefonla İtalya Başbakanı Silvio Berlusconi’yi arayarak, Bağdat’ta geçen Mart ayında Amerikan askerlerinin açtığı ateş sonucu İtalyan istihbarat elemanı Nicola Calipari’nin yaşamını yitirmesinden dolayı taziyelerini yinelediği bildirildi. 
     Telefon görüşmesinin içeriği İtalya Başbakanlığı tarafından yapılan yazılı açıklamayla duyuruldu. 
     Bush ve Berlusconi’nin "uzun ve nazik bir telefon görüşmesi" yaptıklarına işaret edilen açıklamada, "Her iki lider de, istikrarlı, özgür ve demokratik bir Irak’ın tesisi için Irak hükümetine ve halkına destek yükümlülüklerini yerine getirmenin önemini belirtmişlerdir" denildi. 
     ABD Başkanı’nın Berlusconi’den taziye dileklerini Calipari’nin ailesine de iletmesini istediği kaydedilen açıklamada, telefon görüşmesinin içeriği şu sözlerle özetlendi 
     "Başkan Bush, şahsı, hükümeti ve Amerikan halkı adına Bağdat’ta 4 Mart 2005’te meydana gelen kazada Nicola Calipari’nin hayatını kaybetmesi nedeniyle yeniden taziyede bulunmuştur." Bush’un Calipari’yi, "İtalya’nın kahraman hizmetkarı ve ABD’nin takdire şayan dostu" diye nitelediği de belirtildi. 
     ABD ve İtalya’nın Calipari’nin ölümüne ilişkin iki ayrı rapor yayınlamalarının ardından dün ABD Dışişleri Bakanı Condoleezza Rice ile İtalya Dışişleri Bakanı Gianfranco Fini arasında bir telefon görüşmesi yapılmıştı. Rice ve Fini, Calipari’nin ölümünün iki ülke arasındaki ilişkileri zedelemeyeceğini belirtmişlerdi. 
     Ancak ABD’nin 30 Nisan’da yayınladığı raporda, Calipari’nin ölümüne neden olan Amerikan askerlerinin tümünü aklamış olması, İtalya’da özellikle muhalefet kanadında ciddi bir rahatsızlık kaynağı olmaya devam ediyor. 
     Calipari’nin ölümüne dair yarın Meclis’e bilgi vermesi beklenen Başbakan Silvio Berlusconi, Calipari’nin ölümü meselesinin İtalya’nın Irak’ta asker bulundurmasının tartışma konusu yapılmasıyla sonuçlandırılmaması gerektiğini ima ediyor. 
     Merkez sol muhalefet içerisindeki radikal unsurlar, ABD’nin Calipari’nin ölümü meselesinde hiçbir sorumluluk üstlenmemesi nedeniyle İtalya’nın Irak’taki askerlerini derhal çekmesini savunuyor. 
     Solun Demokratları Partisi’nin lideri Massimo d’Alema ise bugün yaptığı değerlendirmede, Calipari’nin ölümü nedediyle ABD’yi "cezalandırma" adına Irak’taki askerleri derhal çekme düşüncesini doğru bulmadığını söyledi. 
     
</TEXT>
</DOC>
