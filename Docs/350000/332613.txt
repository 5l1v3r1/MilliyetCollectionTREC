<DOC>
<DOCNO> 332613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy38.html </URL>
<DATE> 2005/04/12/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
"Torba Kanun" kabul edildi 
</HEADLINE>
<TEXT>

     TBMM Plan ve Bütçe Komisyonu, kamuoyunda ''Torba Kanun'' olarak bilinen ve Cumhurbaşkanı Ahmet Necdet Sezer tarafından Meclis'e iade edilen bazı kanunlarda değişiklik öngören kanunu, değişikliklerle kabul etti. 
     Komisyon, TBMM İçtüzük hükümlerine göre, Cumhurbaşkanı Sezer'in bir kez daha görüşülmek üzere iade ettiği kanunun, sadece iadeye söz konusu olan Devlet Hava Meydanları'nın ihaleleriyle ilgili 33. maddesini görüştü. 
     AK Parti Bursa Milletvekili Altan Karapaşaoğlu'nun, Sezer'in iade gerekçesine uygun değişiklik önergesi kabul edildi. 
     Buna göre, Devlet Hava Meydanları İşletmesi Genel Müdürlüğü DHMİ işletiminde bulunan hava alanları ile işletme dönemlerinin sonundan itibaren yap-işlet-devret modeli çerçevesinde yaptırarak işletimini özel sektöre verdiği terminallerini ve hizmetin bütünlüğü yönünden gerek gördüğü diğer tesislerini ilgili kanunlar uyarınca kiralama veya işletme hakkının verilmesi yöntemlerini kullanarak ihale yoluyla özel hukuk tüzel kişilerine, 49 yılı geçmemek üzere devredebilecek. 
     İşin özelliğine göre belirtilen yöntemler birlikte veya ayrı ayrı kullanılabilecek. Bu konuda karar vermeye DHMİ Yönetim Kurulu yetkili olacak. 
     Bu madde kapsamında yapılacak uygulamalarda yönetim, sorumluluk ve yetki üstlenebilecek işleticinin veya kullanıcının temini, ihale ve devir işlemlerinin aleniyet içinde yürütülmesi, işletmede süreklilik ile uluslararası norm ve standartların sağlanması, işletim ve kullanım süresi boyunca işletmenin DHMİ tarafından denetlenmesi ilkeleri esas alınacak. 
     İhalelerde değer tespiti işlemleri, DHMİ bünyesinde Mali İşler Daire Başkanının Başkanlığında Araştırma Planlama ve Koordinasyon Daire Başkanı, Hasılat Daire Başkanı, İnşaat Daire Başkanı ve ilgili liman-meydan müdürü olmak üzere beş kişiden oluşan değer tespit komisyonu tarafından ilgili kanunlarda belirtilen metotlardan en az birinin uygulanması suretiyle yapılacak. DHMİ Yönetim Kurulunca, Değer Tespit Komisyonunda yukarıda adı geçen birimlerde görevli olmak kaydıyla aynı sayıda yedek üye görevlendirilecek. Değer Tespit Komisyonu, ilgili kanununda belirtilen usul ve esaslara göre çalışacak. Değer Tespit Komisyonunun sekreterya hizmetleri Mali İşler Daire Başkanlığınca yürütülecek. 
     Kiralama veya işletme hakkının verilmesi ile ilgili ihaleler, DHMİ bünyesinde Araştırma Planlama ve Koordinasyon Daire Başkanının Başkanlığında Mali İşler Daire Başkanı, Hasılat Daire Başkanı, İşletme Daire Başkanı, Malzeme Daire Başkanı ve Hukuk Müşaviri olmak üzere altı kişiden oluşan ihale komisyonu tarafından yapılacak. DHMİ Yönetim Kurulunca, İhale Komisyonunda yukarıda adı geçen birimlerde görevli olmak kaydıyla aynı sayıda yedek üye görevlendirilecek. İhale komisyonu, ilgili kanunda belirtilen usul ve esaslara göre çalışacak. İhale Komisyonunun sekreterya hizmetleri Araştırma Planlama ve Koordinasyon Daire Başkanlığınca yürütülecek. 
     İhale usulleri, ilgili kanununda yer alan esaslar dahilinde pazarlık veya açık artırma usulü olacak. Bu ihale usullerinden hangisinin kullanılacağını belirlemeye, DHMİ Yönetim Kurulu yetkili olacak. Belirlenen ihale usulü, ihale ilanında belirtilecek. İhale Komisyonu, belirlenen ve ilan edilen ihale usulü çerçevesinde ihaleyi gerçekleştirecek. İhale Komisyonunca alınan ihale kararı, DHMİ Yönetim Kuruluna sunulacak ve Yönetim Kurulunun onayı ile kesinlik kazanacak. Kesinleşen ihale kararı, kamuoyuna duyurulacak. 
     Bu madde kapsamında yapılacak kiralama veya işletme hakkının verilmesi yoluyla gerçekleştirilecek devir işleminden sonra devredilen birimlerde çalışan DHMİ personeli, pozisyonlarına uygun olarak DHMİ'nin diğer birimlerinde görevlendirilecekler. 
     Maliye Bakanı Kemal Unakıtan, gazetecilerin, CHP'nin gensoru önergesi vereceğini hatırlatmaları üzerine, ''Herkes istediğini yapar. Bizim alnımız açık'' dedi. 
     
</TEXT>
</DOC>
