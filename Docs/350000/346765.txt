<DOC>
<DOCNO> 346765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur14.html </URL>
<DATE> 2005/05/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kredi kartı dolandırıcılarına suçüstü... 
</HEADLINE>
<TEXT>

     Başkalarına ait kredi kartlarını kopyalayarak ve sahte kimlik kullanarak sahte kredi kartı çıkaran iki şebeke ile bir bankayı dolandırmaya çalışan 5 kişi gözaltına alındı. 
     Ankara Kaçakçılık ve Organize Suçlar Şube Müdürlüğü Mali Büro Amirliği ekipleri, bir istihbaratı değerlendirerek sahte kredi kartı ile alışveriş yapmaya çalışan bir şebekeyi takibe aldı. Şebeke mensuplarının kullandığı arabayı Kızılay’da bir iş merkezinin önünde durduran ekipler araçta bulunan Serdal E, Murat A. ve Gencay A’yı gözaltına aldı. 
     Araçta yapılan aramalarda çeşitli kişilerin kredi kartlarının kopyalanmış bilgilerinden hazırlanan 30 sahte kredi kartı, sahte kredi kartı yapımında kullanılan 9 plastik kart, sahte kredi kartlarıyla yapılan alışverişte kullanılan 71 slip, kredi kartlarının kopyalandığı encoder, dizüstü bilgisayar ve kredi kartlarının manyetik şerit bilgilerinin yer aldığı CD ele geçirildi. 
     Mali polis bir başka operasyonunda ise bir kargo şirketinde çalışan kişilerin sahte kimlik kartı ile kredi kartı çıkararak dolandırıcılık yaptığını tespit etti. Çalışmaların ardından Aktan P, Ertan P, İlker G. ve Tuncay B. gözaltına alındı. Bu kişilerle birlikte sahte kimlik belgeleriyle çıkarılmış kredi kartları, başkalarına ait 13 nüfus cüzdanı aslı, bir kuru sıkı tabanca ele geçirildi. 
     Öte yandan bir bankadan sahte kimliklerle araç kredisi çekmek isteyen Şehmuz A, Abdüllatif E, Abdulaziz Ç, Maşruk A, Ramazan E. 
     gözaltına alındı. Bankadan 50 bin YTL para çekmek isteyen kişilerle birlikte 7.65 mm. çapında bir silah ve sahte sürücü belgesi ele geçirildi. 
     
</TEXT>
</DOC>
