<DOC>
<DOCNO> 317593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo15.html </URL>
<DATE> 2005/02/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şahin Futboldaki kirlenmenin önüne Trabzonspor modeli geçersiniz 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Türk futbolunda kirlenmenin bulunduğunu ve bunun da önüne Trabzonspor modeli ile geçilebileceğini savundu. 
     Şahin, Sadri Şener Sosyal Tesisleri'nde düzenlediği basın toplantısında, Gençlerbirliği ile yaptıkları lig maçında futbolcuların rakiplerinin agresif tavırlarına karşın sabırlı bir mücadele örneği gösterdiğini belirterek, ''Hakemlerin hatalı kararları karşısında el kol hareketi yaparak, tribünleri tahrik etmediler. Tribündeki 10 bin taraftarımız da centilmence takımlarını desteklediler. Tribünlerde horon oynadılar. Biz örnek bir camiayız'' dedi. 
     Ligin son 2 haftasında mavi bayrak aldıklarını da dile getiren Şahin, şöyle devam etti 
     ''Aldığımız mavi bayraklar taraftarımızın örnek davranışlarını gösteriyor. Tribünlerimizdeki tel örgüler kaldırılmıştır. Eski başkanımız, Bu gidişatın sonu iyi değil. Yanlış uygulamalar yapılıyor, böyle giderse tribünlerde ölüm olacak diyerek görevinden istifa etmiştir. Futbolcularımız olgun davranış göstermiştir. 1 kırmızı, 39 sarı kartla en centilmen takımlardan biriyiz. Gördüğümüz kırmızı kart da haksız yeredir. Taraftarlarımız yenildiğimiz maçlarda, rakip takımı alkışlamışlardır. Teknik direktörü karizmasına göre alçak gönüllük yapıyor. Kendisine gösterilmeyen saygıyı, görevde bulunan milli takım hocasına gösteriyor. Trabzonspor, Türkiye'nin kuzeyinde bir ışık gibi parlıyor.'' Bordo-mavili takımın her zaman şampiyonluk yarışı içinde olduğunu da ifade eden Şahin, şöyle konuştu 
     ''Ama Trabzonspor, hak ederek şampiyon olmak istemiştir. Başkaları gibi 'ne olursa olsun şampiyon olalım' dememiştir. Hak etmediyse de kaybetmiştir. Başı dik, onurlu biçimde büyük Trabzonspor'u geleceğe aktarmıştır. Biz ayrı bir modeliz. Türkiye bizi seviyor. Doğru yaptığımız şeyin hakkını versinler, sahip çıksınlar. Kirlenmenin önüne Trabzonspor modeli ile geçersiniz. Trabzonspor, Türkiye'yi aydınlatıyor. Futbolcularımız güneş gibi parıldıyorlar. Bizim modelde ne pahasına olursa olsun kazanmak yok, hak ederek kazanmak var.'' 
     
     ''KİMSE BİZLE UĞRAŞMASIN'' 
     Şahin, ''Trabzonspor'un medya veya telovole desteğinin bulunmadığını'', ancak arkasında çok güçlü insanların bulunduğunu belirterek, ''Trabzonspor, bir buzdağı. Trabzonspor'la uğraşmak isteyenler batarlar, parçalanırlar. Kimse herhangi bir durumda paniğe kapılmasın. Biz güçlü bir camiayız. Trabzonspor'la haksızca uğraşmak isteyenler, buzdağına çarpar ve batarlar'' dedi. 
     
     ''HERKES KENDİ EVİNİN ÖNÜNÜ SÜPÜRSÜN'' 
     İbrahim Şahin, Türk futbolundaki kirlenmenin engellenmesi için herkesin kendi evinin önünü süpürmesi gerektiğini de kaydederek, şöyle konuştu 
     ''Sokağını süpürsün. Bir anda futbol sahaları temizlenir. Biz de gelişmeleri ibretle izliyoruz. Türkiye'de komple teorileri üretmek çokça mümkün. Trabzonspor, milli takım için ben demedi, biz dedi. Her zaman kendi futbol takımı değerleri üzerinde gördü. Milli takımın hocası önemli hocadır. Futbolcu tercihleri nedeniyle bazı camialar tarafından savaş açılmamalı, eleştirilmemeli. Geçmişte bu uygulamalar yapılmıştır. Milli takım hocası oraya getirilmişse, tüm Türkiye, futbolseverler, yönetimler ona yardımcı olmalı, destek vermeli. Dava bunu emreder. Trabzonspor, bunu her zaman yapmıştır. Hoca eleştireyim derken, milli takımın konsantrasyonu bozuluyor. 'Gemiyi batıralım da fareler ölsün' diyorlar, ama herkes batıyor.'' 
     
</TEXT>
</DOC>
