<DOC>
<DOCNO> 304510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas19.html </URL>
<DATE> 2005/01/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sucukta "manyetik kıyma" tehlikesi... 
</HEADLINE>
<TEXT>

     -Tavukların etleri alındıktan sonra kalan atık kısmından elde edilen ''Manyetik kıyma''nın sucuk gibi ürünlerde yüzde 8'dan fazla oranda kullanılmasının kalp-damar hastalıklarına davetiye çıkardığı bildirildi. 
     Erciyes Üniversitesi Safiye Çıkrıkçıoğlu Meslek Yüksek Okulu Et ve Et Endüstrisi Programı Koordinatörü Dr. Ali Köse, AA muhabirine yaptığı açıklamada, normalde sığır etinden yapılan sucuğun son yıllarda maliyetin düşürülmesi için tavuk etinden de yapılmaya başlandığını, bu durumun bazı sağlık sorunlarına beraberinde getirdiğini belirtti. 
     Tavuk etinden yapılan sucuklarda, maliyetin daha da düşürülmesi amacıyla tavuk atıklarından yapılan kıymanın kullanıldığını vurgulayan Köse, şunları söyledi 
     ''Tavukların etleri alındıktan sonra kalan atık kısmı 'seperatör' denilen bir makineden geçirilerek kıymaya dönüştürülüyor. Bu makina tavuğun kemik kısmını ayırt ederek geriye kalan boyun, kemik zarı, damar, sinir, kan pıhtısı ve kas gibi bölümlerini kıymaya dönüştürüyor. Bu kıymaya mecanical debone meat MDM yani kısaca manyetik kıyma deniyor. Bu kıymanın normalde sağlığa zararı yok. Ancak manyetik kıymanın sucuk gibi ürünlerde yüzde 8'den fazla oranda kullanılması kalp-damar hastalıklarına davetiye çıkarıyor. Piyasada satılan ucuz sucuklarda genellikle bu orana dikkat edilmiyor.'' 
     
     NİTELİKLİ PERSONEL ŞART 
     Türkiye'de gıda sektöründeki sorunların yıllardır tartışıldığını, çözüm yollarının genellikle denetimler üzerine yoğunlaştırıldığını kaydeden Köse, gıda sektöründeki sorunların giderilmesi için öncelikle gıda üretimi yapan yerlerde nitelikli personel çalıştırılmasının yaygınlaştırılması gerektiğini ifade etti. 
     Gıda sektöründe en büyük riskin insan kaynaklı olduğuna dikkati çeken Köse, şöyle devam etti 
     ''Gıda sektöründeki sorunların çözümü için dikkatler hep üretim yapılan yerlerin hijyenine çekiliyor. Hergün televizyonlarda gıda üretimi yapılan yerlerde hamamböceği avcılığı yapılıyor. Bunun yerine bu yerlerde nitelikli personel çalıştırılmasının yaygınlaştırılması gerekir. İşin bilincinde olan nitelikli insanlar, zaten işyeri hijyeninin önemini yeterince bilmektedir. Okulumuzdan her yıl yüzlerce bu alanda kendini yetiştirmiş öğrenci mezun ediyoruz. Ancak, işgücü maliyetini düşürmek isteyen işverenler, bilinçsiz personel çalıştırmayı tercih ediyorlar.'' Gıda sektöründeki olumsuzlukların insanları et ve et ürünleri tüketiminden uzaklaştırabileceğini, buna karşın et ve et ürünlerinin insan beslenmesinde temel yapı olan protein bakımından oldukça zengin besinler olduğunu bildiren Köse, insanların et tüketimine teşvik edilmesi, kaliteli ürünler üretim yapan, nitelikli personel çalıştıran, güvenilir firmaların sayısının çoğaltılması gerektiğini ifade etti. 
     
</TEXT>
</DOC>
