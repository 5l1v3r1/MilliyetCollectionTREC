<DOC>
<DOCNO> 321743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/uras.html </URL>
<DATE> 2005/03/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ülkemizi 'kara para cenneti' yaptık 
</HEADLINE>
<TEXT>


Önce kendimizi dışarıya "jurnal" ediyoruz... Sonra da yabancılar bizden aldıkları, doğru olmayan bilgileri dünyaya duyurunca da üzülüyoruz. 
"Mali Suçları Araştırma Kurulu"nun MASAK yönetimi, "ne önemli işler yaptıklarını kamuoyuna duyurmak" ve de MASAK ile ilgili tasarının istedikleri biçimde kanunlaşmasını sağlamak arayışında, medyaya bazı rakamlar verdi. Bu rakamlar 19 Şubat 2005 tarihinde gazetelerde yayımlandı. 
Yapılan açıklamaya göre, "Türkiye kara para aklama cenneti" idi. Aklanan kara paranın yüzde 34'ünün kaynağı uyuşturucu idi. 1.3 katrilyon Türk lirasına ek olarak 2.5 milyar dolar kara para Türkiye'de aklanmıştı. 
Maliye Bakanlığı yetkilileri ise, "ne önemli işler yaptıklarını kamuoyuna duyurmak için", ikide bir Türkiye'deki vergi kaçakçılığının boyutunu "artırmaya çıkarırlar". Toplanan vergi kadar verginin kaçırıldığını iddia ederler. 
MASAK da, Maliye Bakanlığı da kamu kuruluşudur. Bu kuruluşların görevi kara paranın aklanmasını, verginin kaçırılmasını önlemektir. Bunu yapmayarak kara para aklaması ve vergi kaçakçılığı konularında tahmini rakamlar yayımlamak, Türkiye'yi dışarıya jurnal etmekten başka işe yaramaz. 
Buyurunuz "jurnal"in "ani tesir ve kati neticesini görünüz". MASAK'ın açıklamasının üzerinden çok geçmeden 5 Mart 2005 tarihinde ABD Dışişleri Bakanlığı bir rapor yayımladı. Ve de MASAK ile Maliye Bakanlığı'nın kaynak göstererek Türkiye'nin kara para aklamada ve de vergi kaçakçılığında "dünya şampiyonu" olduğunu ilan etti. 
Dünya ülkeleri on bin doların bile aklanmasını önlemeye çalışıyor. On bin dolar mevduatın kaynağını belirleyemeyen bankaya ceza geliyor. Kara paracıların ve vergi kaçakçılarının paralarını aklamakla suçlanan Türk banka sistemi küresel rekabete nasıl çıkar 
Biz kendimizi kötülemeye meraklıyız ya... Her konuda devamlı "kötüleme bilgisi üretiyoruz"... Her 3 kadının 2'sini kocaları dövüyor. Her 5 öğrencinin 1'i uyuşturucu kullanıyor... Her 10 işçinin 6'sı kayıt dışı çalışıyor. Her 3 devlet memurunun 2'si rüşvet alıyor... Kimin, ne tür bir araştırmayla belirlediği belli olmayan spekülatif bilgileri ortaya çıkarıyoruz. Sonra bu bilgiler dışarıda, Türkiye aleyhine rapor olarak dünyaya yayılıyor. 
Gerçekleri saklayalım demiyorum. Kaynağı belirsiz, spekülatif bilgileri ortaya atarak, gerçek dışı ve gerçekten daha kötü bir Türkiye imajı yaratmayalım diyorum. 



</TEXT>
</DOC>
