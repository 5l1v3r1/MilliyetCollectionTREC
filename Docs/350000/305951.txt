<DOC>
<DOCNO> 305951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas24.html </URL>
<DATE> 2005/01/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bob Marley'in külleri Etiyopya'ya gömülecek 
</HEADLINE>
<TEXT>

     Efsanevi reggae yıldızı Bob Marley'in eşi, yıldızın kemiklerinin Jamaica'daki mezarından çıkarılıp yakıldıktan sonra Etiyopya'ya yeniden gömülmesini planlanıyor. 
     Marley'in yeniden defninin, Etiyopya'da doğumun 60. yıldönümünü anma törenlerinin yapılacağı gelecek ay için planlandığı kaydedildi. 
     Efsanevi yıldızın eşi Rita Marley, Associated Press ajansına yaptığı açıklamada, Etiyopya'da hem kilise, hem de hükümet yetkililerinin bu projeyi desteklediklerini söyledi. 
     Marley'in The Wailers adlı grubunun eski vokalisti Rita, Marley'in küllerinin Etiyopya'ya nasıl getirileceği üzerinde çalışıldığını belirterek, kocasının Addis Ababa'nın 250 kilometre güneyindeki Shashemene'ye gömüleceğini kaydetti. 
     Rita, bir ''rastafar'' olan eşi Marley'in tüm hayatının Afrika olduğunu bildirdi. 
     Jamaica'da 1945'de dünyaya gelen Marley, 1981'de kanserden ölmüştü. Rita ve Bob, 1966'da evlenmişti. 
     Shashemene, Etiyopya'nın son imparatoru Haile Selassie'nin toprak verdiği yüzlerce ''rastafarın'' yaşadığı yer olarak biliniyor. 
     ''Rastafarlar'', Batı Hint adaları yerlilerinin bir gün Afrika'ya geri dönecekleri ve Selassie'ye tapmaları gerektiği öğretisine dayanan Jamaica kaynaklı bir dinin üyelerini oluşturuyor. 
     
</TEXT>
</DOC>
