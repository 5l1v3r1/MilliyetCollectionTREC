<DOC>
<DOCNO> 347883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy34.html </URL>
<DATE> 2005/06/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Aziz KKTC'ye izolasyonun kaldırılması için her türlü desteği veririz 
</HEADLINE>
<TEXT>

     Pakistan Başbakanı Şevket Aziz, KKTC’ye uygulanan izolasyonun kaldırılması için her türlü desteği sağlamaya kararlı olduklarını söyledi. 
     Aziz, Başbakan Recep Tayyip Erdoğan’la baş başa ve heyetlerarası görüşmelerin ardından Başbakanlıkta düzenlenen ortak basın toplantısında, görüşmelerde Kıbrıs konusunun da gündeme geldiğini belirterek, bu konuda Türkiye ile aynı zemin üzerinde olduklarını kaydetti. 
     Kıbrıs konusunda Türk tarafını gayet iyi anladıklarını belirten Aziz, Pakistan’ın KKTC’ye uygulanan izolasyonun kaldırılması yönünde ne gibi adımlar atacağına ilişkin soruyu yanıtladı. 
     Kıbrıs konusunda Türk tarafının tutumunu takdirle karşıladıklarını söyleyen Aziz, KKTC’ye uygulanan izolasyonların kaldırılması yönünde atılması gereken adımlara ilişkin destek vermeye hazır olduklarını belirtti. 
     Bu adımların bölgede barış ve uyumu geliştireceğini ifade eden Aziz, "KKTC’ye uygulanan izolasyonun kaldırılması için her türlü desteği vermeye kararlıyız" dedi. 
     Erdoğan ile çok yararlı görüşmeler yaptıklarını kaydeden Aziz, İslam dünyasını, Pakistan’ı ve Türkiye’yi ilgilendiren pek çok konuyu ele aldıklarını belirtti. 
     Pakistan ile Türkiye’nin ortak bir miras paylaştığını hatırlatan Aziz, iki ülkenin pek çok konudaki görüş ve izlenimlerinin paralellik gösterdiğini söyledi. Aziz, bugün yapılan görüşmelerde hemen hemen her konuda anlaşmaya varıldığını ve bundan da büyük bir memnuniyet duyduklarını ifade etti. 
     Pakistan’ın Türkiye’ye büyük önem atfettiğini kaydeden Aziz, Türkiye ile yakın işbirliğinin bölgede ellerini güçlendirdiğini belirtti. 
     İki ülkenin pek çok uluslararası kuruluşta yakın işbirliği içinde olduğunu hatırlatan Aziz, özellikle İslam Konferansı Örgütü’nü İKÖ 
     daha etkin yapabilmek için çalıştıklarını söyledi. 
     Bunun, "İslam’ın gerçek sesinin dünyaya duyurulması için önemli olduğunu" ifade eden Aziz, İslam’ın huzur ve barış dini olduğunu belirterek, bunun tüm dünyaya anlatılması gerektiğine işaret etti. 
     Aziz, bu konuda iki ülkeye de görevler düştüğünü kaydetti. 
     Ankara’ya yaptığı ziyaretin ikili ilişkilerin geliştirilmesine yardımcı olacağını belirten Aziz, iki ülke arasındaki ticari hacmin 1 milyar dolara çıkarılmasını hedeflediklerini söyledi. 
     Pakistan’ın yatırım için önemli bir ortam olduğuna dikkati çeken Aziz, Türk yatırımcılara çağrıda bulundu. "Sizi Pakistan’da dört gözle bekliyoruz" diyen Aziz, bu konuda Türkiye’nin önemli bir rol oynayabileceğini belirtti. 
     İki ülke arasındaki ilişkilerin kültürel alanda işbirliğiyle daha gelişebileceğini söyleyen Aziz, iki ülke arasındaki uçuş sayısının da dörtten yediye çıkacağını duyurdu. 
     Görüşmelerde ikili ilişkiler ve Kıbrıs’ın yanı sıra Keşmir sorunu, BM, Afganistan gibi bölgesel ve uluslararası konuları da ele aldıklarını belirten Aziz, Keşmir sorununun bir an önce Keşmir halkının arzu ettiği şekilde sonuçlanmasını istediklerini kaydetti. 
     Afganistan konusundaysa Türkiye’nin bölgede barış ve istikrarın sağlanmasında büyük rol oynadığını ifade eden Aziz, Türkiye’nin bu çerçevedeki olumlu rolünün Pakistan’a da yansıdığını belirtti. 
     
</TEXT>
</DOC>
