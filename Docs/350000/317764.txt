<DOC>
<DOCNO> 317764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/spo05.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağ fare doğurdu 
</HEADLINE>
<TEXT>


Hukuk Kurulu, teşvik iddialarında adı geçen isimleri dün dinledi. Adı geçen isimler teşviği inkar ederken, zaman aşımı nedeniyle kimse hakkında yasal bir işlem yapılamayacak 

NECMİ KEPÇETUTAN 


İfadeleri alındı 
FUTBOL Federasyonu Hukuk Kurulu, Cafer Aydın'ın ortaya attığı teşvik iddiaları nedeniyle geniş bir soruşturma başlattı. Ankaragücü Başkanı Cemal Aydın, futbolcular İsmet ile Yılmaz, Kulüp Müdürü Aslan Gülsoy, çaycı Ercan Özer ve iddia sahibi Cafer'in ifadelerine başvuran kurul, hazırlayacağı dosyayı Cuma günü federasyona ileteceği belirtildi. Ancak, zaman aşımı nedeniyle yasal bir işlemin yapılamayacağı bildirildi. 

Cafer kaçırıldı 
ANKARAGÜCÜ taraftarlarının protesto ettiği Cafer, federasyona garaj kapısından girdi ve resmi bir araca gizlenerek polis gözetiminde binayı terk etti. Cafer,"Ersun Yanal ile aramızda husumet vardı. O yüzden böyle konuştum. O zaman kulübün verdiği galibiyet primini aldık. Bu primi de kaptan ve hoca dağıtttı, hep böyle olurdu" dedi. Diğer tanıkların da iddiayı reddettikleri öğrenildi. Cemal Aydın ise, "Zaman aşımına uğramış bir konu araştırılıyor." diye konuştu. 

'Federasyon çözer' 

ATİNA'DAN dün dönen Devlet Bakanı ve Başbakan Yardımcısı Mehmet Ali Şahin, futbol gündemine oturan teşvik primi iddialarını Futbol Federasyonu'nun çözeceğine inandığını söyledi. Futbolun özerk bir alanda bulunduğuna dikkat çeken Şahin, Cafer Aydın'a da zamanlama konusunda tepki gösterdi. Bakan, "Bu bilgisini neden 4 yıl önce değil de eski hocası Milli Takımlar Teknik Direktörü olduktan sonra açıklama ihtiyacını duymuştur " diye konuştu. 

Şaibeli maça soruşturma 

FUTBOL Federasyonu, Şike Tahkik Kurulu'na, 12 Şubat'taki Güngören Belediyespor-Küçükköyspor karşılaşmasıyla ilgili soruşturma başlatılması talimatını verdi. İddaa kuponlarında da yer alan ve yasal olmayan internet sitelerinde yüzde 40'ın üzerinde bahis oynanması üzerine şike şüphesiyle iptal edilen maç, kurul tarafından araştırılacak. Kurul her iki takım futbolcuları, maçın hakemi ve gözlemcisinin görüşlerine başvuracak, yöneticilerin ifadesini alacak. 




</TEXT>
</DOC>
