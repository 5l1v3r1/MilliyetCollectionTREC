<DOC>
<DOCNO> 318470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun12.html </URL>
<DATE> 2005/02/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
The Independent İşte Kürtlerin 'kırmızı çizgileri' 
</HEADLINE>
<TEXT>

     LONDRA DHA 

      İNGİLTERE'nin önde gelen gazetelerinden The Independent, Irak'ta 30 Ocak'ta yapılan genel seçimlerden birinci parti çıkan Şiiler ile diğer gruplar arasında kıran kıran pazarlık yaşanacağını belirterek, Kürtlerin bu pazarlıklarda kilit rol oynayacağını yazdı. Independent'a göre elleri yeterince güçlü olan Kürtler, petrol zengini Kerkük şehri, özerlik ve laiklikten asla taviz vermeyecek. 
     275 sandalyeli Irak Ulusal Meclisi'nde 140 sandalyeye sahip Şiilerin Irak'ın nüfusunun yüzde 60'ını oluşturmalarına rağmen hiçbir zaman iktidara gelemediğine dikkat çeken gazete, Saddam döneminde sürekli muhafelette olan Kürt yöneticilerin ise siyasi açıdan çok daha tecrübeli olduğuna dikkat çekti. 
     Kürtlerin 75 sandalye sayesinde taleplerini Şiilere kabul ettirebilecek bir konumda olduğunu vurgulayan Independent, Kürt liderlerin Kerkük ve 3 büyük Kürt bölgesinin özerkliği konusunda taviz vermeye yanaşmayacaklarını vurguladı. Kürtlerin, kendi yönetimleri altındaki bölgede şeriat kurallarına da geçit vermeyeceği belirtiliyor. Gazeteye konuşan bir Kürt yetkili, bu konuların pazarlığa açık olmadığını ifade etti. 
     
     HÜKÜMET OLUŞUMUNDA LÜBNAN 'TEHLİKESİ' 
     Independent önümüzdeki 2 hafta içinde kıran kırana geçmesi beklenen koalisyon pazarlıklarında başta bakanlıklar olmak üzere görev dağılımının da önemli bir unsur olacağına dikkat çekti. Irak'ta paylaşılacak çok fazla koltuk olmadığını kaydeden gazete, "Eğer her parti ya da her dini ve etnik gruba bir bakanlık verilirse, Irak'ta Lübnan'da olduğu gibi zayıf bir hükümet ortaya çıkabilir'' dedi. 
     
</TEXT>
</DOC>
