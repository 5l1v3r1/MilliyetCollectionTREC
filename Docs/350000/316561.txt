<DOC>
<DOCNO> 316561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas04.html </URL>
<DATE> 2005/02/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bill Cosby hakkındaki cinsel taciz iddiaları inandırıcı bulunmadı... 
</HEADLINE>
<TEXT>

     Türkiye'de de bir dönem beğeniyle izlenen Amerika'nın en beğenilen aile babası karakteri Bill Cosby hakkındaki cinsel taciz suçlamalarıyla ilgili soruşturmaya, iddiaların inandırıcı olmadığı gerekçesiyle son verildi. 
     ABD'nin Pennsylvania eyaletinde soruşturmayı yürüten Montgomery Bölge Savcısı Bruce Castor, internetten yaptığı basın açıklamasında, Cosby hakkındaki iddiaların ''yetersiz, inandırıcı olmaktan uzak ve delilden yoksun'' olduğunu belirterek, soruşturmayı kapattığını duyurdu. 
     Savcılık, geçen ay, Cosby'nin mezun olduğu Temple Üniversitesi'nin bir kadın çalışanının iddiaları üzerine sanatçı hakkında soruşturma başlatmıştı. 
     Bir Amerikan televizyon dizisinde oynayan ilk siyah olan Bill Cosby, ''I Spy'' isimli diziyle üç Emmy ödülü kazanmıştı. 
     1997 yılında tek oğlu Ennis'in Los Angeles'ta soyulduktan sonra öldürülmesi olayından derinden etkilenen Cosby, ABD Başkanı George W. Bush tarafından 2002 yılında ''Başkanlık Özgürlük Madalyası'' ile taltif edilmişti. 

     
</TEXT>
</DOC>
