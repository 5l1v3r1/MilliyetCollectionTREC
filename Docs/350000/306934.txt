<DOC>
<DOCNO> 306934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun15.html </URL>
<DATE> 2005/01/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ortadoğu yeniden ısınıyor, Şaron'dan operasyon emri 
</HEADLINE>
<TEXT>

     Filistin Dışişleri Bakanı Nebil Şaat, İsrail birliklerine Gazze Şeridi'nde ''terörizme karşı'' operasyon emri veren İsrail Başbakanı Ariel Şaron'u, barış sürecini baltalamakla suçladı. 
     Şaat, Japonya Dışişleri Bakanı Nobutaka Machimura ile Ramallah'ta görüşmesinin ardından yaptığı açıklamada, ''Bu politika barış sürecine hizmet etmeyecektir. İsrail halkına bu politikayı reddetmeleri çağrısında bulunuyorum'' dedi. 
     Filistin'in yeni Devlet Başkanı Mahmud Abbas'ın barış sürecini sürdürmeye hazır olduğunu belirten Şaat, Abbas'ın Filistinli örgütlerin liderleriyle görüşmek üzere çarşamba günü Gazze Şeridi'ne gideceğini, Abbas'ın görüşmelerde örgüt liderlerini İsrail ile ateşkese ikna etmeye çalışacağını kaydetti. 
     Şaron, İsrail ordusuna, Gazze Şeridi'nde ''terörist örgütlere'' karşı zaman sınırlaması olmadan ve tüm olanaklarıyla operasyon yapmaları emri verdiğini açıklamıştı. 
     Gazze Şeridi'ndeki Karni geçiş noktasında perşembe gecesi Filistinli militanlar tarafından düzenlenen bombalı saldırıda ve çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     İsrail Başbakanı Şaron, 6 İsrailli sivilin öldürülmesi üzerine, dün yemin ederek devlet başkanlığı görevine başlayan Mahmud Abbas ve Filistin yönetimiyle tüm temasların kesileceğini açıklamıştı. 
     Öte yandan, Fransa Cumhurbaşkanı Jacques Chirac'ın, Filistin Devlet Başkanı Mahmud Abbas'ı telefonla arayarak, tebrik ettiği ve Paris'e davet ettiği bildirildi. 
     Cumhurbaşkanlığı sözcüsü Jerome Bonnafont, Chirac'ın Abbas'a, ''Fransa, görevinizi yerine getirmeniz için elinden gelen yardımı yapacaktır'' dediğini belirtti. Bonnafont, Chirac'ın ayrıca Abbas'ı Paris'e davet ettiğini kaydetti. 
     
</TEXT>
</DOC>
