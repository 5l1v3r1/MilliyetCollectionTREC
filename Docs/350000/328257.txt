<DOC>
<DOCNO> 328257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur28.html </URL>
<DATE> 2005/03/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İstanbul'da terör örgütü operasyonu .. 
</HEADLINE>
<TEXT>

     PKK Kongra-Gel terör örgütü adına İstanbul'da çeşitli eylemler gerçekleştirdikleri ve örgütün kırsal alanlardaki üyelerine lojistik destek sağladıkları öne sürülen 4 kişi yakalandı. 
     Terörle Mücadele Şube Müdürlüğü'nden yapılan açıklamada, PKK Kongra-Gel terör örgütünün kırsal alanına eleman, para ve lojistik malzeme aktarımında bulundukları, Esenler, Gaziosmanpaşa ve Beyoğlu'nda korsan gösteriler düzenleyerek polis ve sivil araçlara taşlı sopalı saldırılarda bulundukları, ayrıca bazı banka şubelerine molotofkokteyli atarak zarar verdikleri gerekçesiyle 4 kişinin gözaltına alındığı bildirildi. 
     Açıklamada, bu kişilerin üzerlerinde ve evlerinde yapılan aramalarda, 2 sahte nüfus cüzdanı, 1 adet cep telefonu, 1 adet SİM kartı ile çok sayıda örgütsel doküman ele geçirildiği belirtildi. 
     Polisteki işlemleri tamamlanan 4 kişi, daha sonra Beşiktaş'taki İstanbul Cumhuriyet Başsavcılığı'na sevk edildi. 
     
</TEXT>
</DOC>
