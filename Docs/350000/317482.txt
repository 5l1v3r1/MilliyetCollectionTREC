<DOC>
<DOCNO> 317482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun14.html </URL>
<DATE> 2005/02/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İran'da en çok ölüme yol açan depremler... 
</HEADLINE>
<TEXT>

     Selahattin Oğuz bildiriyor 

      Aktif fay hatları üzerinde bulunan İran'da, 20'inci yüzyıl boyunca meydana gelen 20 civarındaki büyük deprem, ardında 140 binden fazla ölü bıraktı. 
     İran'da bugün meydana gelen 6,4 büyüklüğündeki deprem güneydoğudaki Kirman eyaletine bağlı Zerend kenti ve civarında etkili oldu. 
     İran'da son yıllarda meydana gelen ve çok sayıda kişinin ölümüne yol açan depremler şöyle sıralanıyor 
     -1 Eylül 1962 Başkent Tahran'ın batısında bulunan Gazvin eyaletindeki depremde, 12 bin kişi öldü, 200 köy yerle bir oldu. 
     -31 Ağustos 1968 İran'ın doğusundaki Horasan eyaletini vuran depremde yaklaşık 10 bin kişi öldü. 
     -10 Nisan 1972 Güneyde bulunan Fars eyaletindeki Gir bölgesindeki depremde 5044 kişi öldü, 1336 kişi ağır yaralandı ve 45 köy tamamen yerle bir oldu. 
     -16 Eylül 1978 Horasan eyaletindeki depremde 25 bin kişi öldü. Depremin en fazla hasar verdiği Tebes kentinde 15 bin kişi hayatını kaybetti. 
     -11 Haziran 1981 Güneydoğudaki Kirman eyaletindeki deprem 1028 kişinin ölümüne, 950 kişinin yaralanmasına yol açtı. Aynı bölgede 28 Temmuz 1981'de meydana gelen depremde de 1300 kişi öldü. 
     -21 Haziran 1990 Kuzeybatıdaki Gilan ve Zencan eyaletlerinde Richter ölçeğine göre 7,7 büyüklüğünde deprem meydana geldi. 37 bin kişi yaşamını yitirdi ve 100 binden fazla kişi yaralandı. Ülkede en çok can kaybına yol açan depremde, birkaç saniye içinde 27 kent ve 1871 köyü kapsayan 2100 kilometrekarelik alan yerle bir oldu. 
     -28 Şubat 1997 Kuzeybatıda Doğu Azerbaycan eyaletinin Erdebil kentindeki depremde 1000 kadar kişi öldü, 2600 kişi yaralandı. 
     -10 Mayıs 1997 Doğudaki Bircand kentinde meydana gelen Richter ölçeğine göre 7,1 büyüklüğündeki depremde yaklaşık 1600 kişi öldü, 3700 kişi yaralandı. 
     -22 Haziran 2002 İran'ın batısındaki Gazvin ve Hamedan eyaletlerinde meydana gelen Richter ölçeğine göre 6,3 büyüklüğündeki depremde de 235 kişi öldü. 
     -26 Aralık 2003 Kirman eyaletinin tarihi Bem kenti 6.7 büyüklüğündeki depremde yerle bir oldu. Bugünkü depremin salladığı Zerend kentinin yaklaşık 250 kilometre güneydoğusundaki Bem kenti valiliğine göre, deprem 31 bin 884 kişinin ölümüne ve 18 bin kişinin yaralanmasına neden oldu. UNICEF depremde ölenlerin 10 bin kadarının çocuk olduğunu açıkladı. 
     28 Mayıs 2005 Kuzeyde Hazar Denizi kıyısındaki Mazendaran eyaletinin Belede kentini vuran 5,5 büyüklüğündeki depremde 35 kişi öldü. 
     
</TEXT>
</DOC>
