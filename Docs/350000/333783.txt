<DOC>
<DOCNO> 333783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur32.html </URL>
<DATE> 2005/04/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Vakıfbank Öğretmenlere peşin dizüstü bilgisayar verilmediği doğru değil 
</HEADLINE>
<TEXT>

     Eğitimciler Birliği Sendikası Eğitim-Bir-Sen üyelerinin, öğretmenlere yönelik dizüstü bilgisayar projesinin koşullarını protesto etmek için Vakıfbank Genel Müdürlüğü önünde yapmak istedikleri açıklamaya, Vakıfbank Genel Müdürü Ahmet Kacar tepki gösterdi. 
     Eğitim-Bir-Sen üyesi bir grup, öğretmenlere yönelik dizüstü bilgisayar projesiyle ilgili açıklama yapmak üzere Vakıfbank Genel Müdürlüğü önünde toplandı. 
     Eğitim-Bir-Sen Ankara 1 No'lu Şube Başkanı Mustafa Kır açıklama yapmaya hazırlanırken, Vakıfbank Genel Müdürü Kacar grubun yanı geldi. 
     Sendika temsilcilerinin bugüne kadar talepleri ve istekleriyle ilgili kendileriyle görüşmediklerini ifade eden Kacar, açıklamanın genel müdürlük önünde yapılmasının bankanın manevi şahsiyetine zarar verdiğini belirterek, ''Bankacılık Kanunu'na göre suç işlendiğini'' söyledi. 
     Şu ana kadar sendika üyesi yaklaşık 1200 kişinin kampanyaya katıldığını bildiren Kacar, sendika temsilcilerini, taleplerini dinlemek için genel müdürlüğe davet etti. 
     Açıklamada bankanın adının geçmediğini dile getiren Mustafa Kır ise, öğretmenlerin daha iyi koşullarda bu imkandan yararlanmasını istediklerini, kimseyi karalamak gibi bir niyetleri olmadığını kaydetti. 
     Kır, yaşanan tartışmanın ardından Vakıfbank Genel Müdürlüğü önünde yaptığı açıklamada, yetkililerin söylediklerinin tersine eğitimin, öğretimin ve öğretmenlerin sorunlarının en sona bırakıldığını ifade etti. 
     Dizüstü bilgisayar projesini eleştiren Kır, şunları kaydetti 
     ''Hani öğretmen yarı fiyatına bilgisayar sahibi olacaktı. Hani öğretmene bir yıllık bedava internet hizmeti sunulacaktı. Hani yüzde 18'lik KDV yüzde 1'e inecekti. İnmedi, indirilmedi, indirilemedi. Çünkü maksat eğitim öğretimin kalitesini artırmak, öğretmeni motive etmek değil, öğretmene bilgisayar satmakmış. Takke düştü, kel göründü.'' Diğer bankalar aylık 1.45 faizle tüketici kredisi verirken, aracı bankanın aylık 1.60 faiz aldığını savunan Kır, bilgisayarları peşin fiyatına almak isteyenlere de bu imkanın sağlanmadığını öne sürdü. 
     
     VAKIFBANK'TAN YANIT 
     Vakıfbank Genel Müdürü Ahmet Kacar ise iddiaları yanıtlamak üzere genel müdürlükte yaptığı açıklamada, Türkiye'de bilgisayar fiyatlarının düşmesini sağlayan kampanyanın, bugüne kadar öğretmenlere yönelik yapılan en uygun kampanya olduğunu savundu. 
     Yapılan işten en ufak bir rahatsızlık duymadıklarını belirten Kacar, yaptıkları fedakarlıkla, öğretmelerin daha modern koşullarda çalışma yapmasına katkı sağladıklarını dile getirdi. 
     Öğretmenlere peşin satış yapılmadığı iddiasının gerçeği yansıtmadığını söyleyen Kacar, şu ana kadar 7 bin 963 öğretmenin taksit, 1395 öğretmenin de peşin olarak bilgisayar sahibi olduklarını bildirdi. Kacar, başvuruların 200 bine ulaşacağını tahmin ettiklerini anlattı. 
     Ahmet Kacar, ''sendikanın genel müdürlük önünde açıklama yapmasını ayıpladıklarını'' ve ''kanunsuz'' bulduklarını söyledi. 
     
</TEXT>
</DOC>
