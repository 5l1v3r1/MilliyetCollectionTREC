<DOC>
<DOCNO> 305397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun42.html </URL>
<DATE> 2005/01/11/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
İran "Filistin'deki seçim sonuçlarına saygılıyız" 
</HEADLINE>
<TEXT>

     İran, Filistin'de yapılan devlet başkanlığı seçiminde, ''Filistin halkının seçimine saygılı olduğunu'' bildirdi. 
     İRNA'nın haberine göre, Dışişleri Bakanlığı Sözcüsü Hamid Rıza Asefi, Filistin sorununun çözümünde izlenecek strateji ve yaklaşımın Filistin halkının yasal ve tarihi haklarına uygun düşmesi gerektiğini söyledi. 
     Filistin topraklarının işgalini görmezden gelmenin ve onları temel haklarından mahrum bırakmanın, Filistin sorununun sürmesinin ve Filistin halkının acı çekmesinin temel nedenleri olduğunu belirten Asefi, ''Filistin halkının mücadele tarihi, büyük derslerle ve önemli deneyimlerle dolu tarihdir. Filistinli liderler, halkının desteği ve direnişiyle Filistinlilerin haklarını koruyabilirler'' dedi. 
     Filistinli liderler ve grupların İsrail rejiminin komplolarına karşı uyanık olması gerektiğini söyleyen Asefi, Filistinlilerin temel haklarını elde etmek için işbirliği yapmaya ihtiyaç olduğunu belirtti. Asefi, Tahran yönetiminin Filistin halkının amaçlarını desteklediğini kaydetti. 
     
</TEXT>
</DOC>
