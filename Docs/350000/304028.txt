<DOC>
<DOCNO> 304028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko30.html </URL>
<DATE> 2005/01/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yapı ve Kredi Bankası İyimser havanın Ocak'ta da sürmesi bekleniyor 
</HEADLINE>
<TEXT>

     Yapı ve Kredi Bankası, ''piyasalardaki iyimser havanın, Ocak ayında da sürmesinin beklendiğini'' bildirdi. 
     Yapı ve Kredi'nin makroekonomik gelişmelere ilişkin Kurumsal ve Ekonomik Araştırmalar Yönetimi tarafından hazırlanan ''Ocak 2005 Aylık Görünümü'' raporunda, Devlet İç Borçlanma Senetleri DİBS piyasasındaki iyimser hava ile gerek yerli gerekse yabancı yatırımcıların menkul kıymet alımlarının, yılın başında faiz oranlarının yüzde 20'nin altına inmesinde etkili olduğu belirtildi. 
     Ancak daha sonra gelen kar realizasyonlarının, faiz oranlarını yüzde 20.6 seviyesine getirdiği kaydedilen raporda, şu değerlendirmelere yer verildi 
     ''Ocak ayında piyasaların yönünü değiştirecek önemli bir gündem maddesi bulunmamaktadır. Bu dönemde, IMF İcra Direktörleri Kurulu'nun 2005 yılında başlayacak yeni stand by düzenlemesini onaylaması izlenecek başlıca gelişme olarak değerlendirilmektedir. İyimser havanın Ocak ayı boyunca süreceğini düşünmekle birlikte, Aralık'taki hareketin bir hayli hızlı olduğunu göz önüne alarak, Ocak ayı içinde faizlerdeki gerilemenin sınırlı olmasını bekliyoruz. 
     Enflasyonun mevcut seviyelerinden aşağı inmesi için iç talebin kontrol altında tutulması gerektiği ve bu nedenle Merkez Bankası'nın bu yıl faiz indirimlerinde daha temkinli davranarak, reel faizlerde çok sert düşüşlere izin vermeyeceği kanısındayız. Bu çerçevede, 8 Ocak'taki ilk Para Politikası Kurulu toplantısından bir faiz indirimi kararı çıkmayacağını düşünüyoruz.'' Bu koşullar altında ikincil DİBS piyasasındaki faiz oranlarının Merkez Bankası'nın gecelik borçlanma faizi olan yıllık bileşik yüzde 19.7'in altına inebileceği, ancak yüzde 19 düzeylerinin bir alt sınır oluşturacağı tahminine yer verilen raporda, ''Ancak, piyasada faizlerin hızlı bir şekilde düşmesi nedeni ile bu ay zaman zaman kar realizasyonları da gerçekleşebileceğini göz önünde bulundurduğumuzda, piyasalarda olağanüstü bir gelişme olmadığı takdirde, faiz oranlarının yüzde 19-21 aralığında dalgalanacağını tahmin ediyoruz'' denildi. 
     
     AY İÇİNDE EN YOĞUN İTFA 26 OCAK'TA 
     Borçlanma programında, Hazine'nin Ocak ayında 13.2 milyar YTL'si piyasaya olmak üzere toplam 14.5 milyar YTL iç borç itfası bulunduğunu açıkladığına işaret edilen raporda, ay içinde en yoğun itfanın olduğu tarihin 9 milyar YTL'lik itfa gerçekleştirilecek olan 26 Ocak günü olacağı bildirildi. 
     1 milyar YTL'ye karşılık gelen dış borç servisiyle birlikte, Hazine'nin Ocak ayındaki finansman gereksinimi 15.5 milyar YTL düzeyinde olduğu belirtilen raporda, bu tutarın 11.5 milyar YTL'lik kısmının piyasadan iç borçlanma ile karşılanacağının açıklandığı, Ocak ayında IMF'den yeni stand-by düzenlemesi kapsamında fon kullanımı veya dış piyasadan borçlanma gerçekleştirilmesinin de olasılık dahilinde olduğu vurgulandı. 
     Ocak 2005 Aylık Görünümü raporunda, büyüme, iç borç stoku, ithalat ve ihracata ilişkin şu tahminlere de yer verildi 
     ''YKB Kurumsal ve Ekonomik Araştırmalar Yönetimi olarak 2004 yılı sonunda iç borç stoğunun GSMH'ya oranının yüzde olarak gerçekleşmesini, 2005 yılında ise bu oranın yüzde 50'ye gerilemesini bekliyoruz. Bu oran 2003 yılı sonunda yüzde 54.5 seviyesindeydi. 
     2005 yılı ihracat FOB tahminimiz 72 milyar dolar, 2005 yılı ithalat CİF tahminimiz altın dahil 111 milyar dolar. 
     Temel olarak tarım sektörünün GSYİH içindeki payının en yüksek olduğu bir dönemde beklenenin oldukça altında performans göstermiş olması nedeniyle, üçüncü çeyrekteki GSYİH büyümesi, beklentilerimizin altında kalmıştır. Bunun yanı sıra yılın son çeyreğine ilişkin çeşitli güncel verileri de dikkate alarak, 2004 yılı için GSYİH büyüme tahminimizi yüzde 9'dan yüzde 7.8'e revize ediyoruz. 2005 yılına ilişkin GSYİH büyüme tahminimizi ise yüzde 6.5'te tutuyoruz.'' 
     
</TEXT>
</DOC>
