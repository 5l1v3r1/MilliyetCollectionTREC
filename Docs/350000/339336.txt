<DOC>
<DOCNO> 339336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur39.html </URL>
<DATE> 2005/05/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Üçüz bebeklerini göremeden öldü... 
</HEADLINE>
<TEXT>

     Tüp bebek yöntemiyle hamile kalan ve doğumda durdurulamayan kanama nedeniyle bitkisel hayata giren genç kadın, üçüz bebeklerini göremeden öldü. 
     Alınan bilgiye göre, Denizli Bayındırlık İl Müdürlüğü’nde görev yapan ve her ikisi de makine mühendisi olan Ender Çetiner 32 , Oktay 33 Zeybekoğlu çifti 6 yıllık evliliklerinde normal yollardan çocuk sahibi olmayınca, tüp bebek yöntemini deneme karar verdiler. 
     İstanbul Özel Cerrahi Hastanesi’nde yapılan 5’inci uygulama sonunda hamile kalan Ender Çetiner Zeybekoğlu, 15 Mart 2005’te Pamukkale Üniversitesi PAÜ Hastanesi’nde sezaryenle doğum yaparak, üçüz bebekler dünyaya getirdi. 
     Doğum sırasında kanaması durdurulamayan Zeybekoğlu, bitkisel hayata girdi. PAÜ Hastanesi’nde yaklaşık bir ay yatan ancak bitkisel hayattan çıkamayan Zeybekoğlu, eşi Oktay Zeybekoğlu tarafından İstanbul Amerikan Hastanesi’ne götürüldü. 
     Genç anne, burada 15 gün boyunca yapılan müdahalelere rağmen kurtarılamadı ve Emre, Eray, Eyüp ismi verilen çocuklarını göremeden hayata veda etti. 
     Zeybekoğlu’nun Denizli’ye getirilen cenazesi, Ulu Camii’nde kılınan namazın ardından gözyaşları arasında Asri Mezarlık’ta toprağa verildi 
     
</TEXT>
</DOC>
