<DOC>
<DOCNO> 349717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy15.html </URL>
<DATE> 2005/06/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sezer-Yuşçenko görüşmesi... 2 ülke arasında 6 anlaşmaya imza atıldı 
</HEADLINE>
<TEXT>

     Cumhurbaşkanı Ahmet Necdet Sezer ile Ukrayna Cumhurbaşkanı Viktor Yuşçenko, Çankaya Köşkü’nde baş başa ve heyetler arası görüşmelerde bir araya geldiler. 
     Görüşmelerin ardından iki ülke arasında, "Enerji Alanında İşbirliği Anlaşması", "Demiryolu Taşımacılığı Alanında İşbirliği Anlaşması", "Bilimsel ve Teknolojik İşbirliği Anlaşması", "Suça Karşı İşbirliği Anlaşmasının Birinci Maddesinin Uygulanmasına Dair Ek Protokol", "Kişilerin Geri Kabulüne İlişkin Anlaşma" ve "Nükleer Düzenlemeler Konusunda Teknik İşbirliği ve Bilgi Değişimi Mutabakat Zaptı" imzalandı. 
     Sezer, imza töreninin ardından yaptığı açıklamada, Türkiye ile Ukrayna arasındaki ilişkilerin siyaset, savunma, ekonomi, ticaret, toplum ve kültür alanlarında iki dost ülkenin yakınlığının gerektirdiği düzeye ulaşmasından duyduğu memnuniyeti dile getirdi. 
     Kapsamlı ve verimli görüşmelerde bulunduklarını belirten Sezer, ikili ilişkilerin tüm boyutlarıyla ele alındığını ve işbirliğinin daha da ileri götürülmesi olanaklarının değerlendirildiğini kaydetti. 
     İki ülke arasında imzalanan anlaşmalarla işbirliğinin her alanda daha da geliştirilmesi için gereken yasal altyapının da güçlendiğine işaret eden Sezer, Türkiye ile Ukrayna arasındaki ilişkilerin, iki ülkenin ortak çabalarıyla her alanda geliştiğini kaydetti. Sezer, Türkiye’nin Ukrayna’nın beşinci büyük ticaret ortağı ve üçüncü büyük dışsatım pazarı olduğunu hatırlatarak, ikili ticaretin geçen yıl yüzde 70 oranında artarak üç milyar dolara ulaştığını söyledi. 
     Yuşçenko’nun ziyaretinin karşılıklı ticaret ve yatırımların geliştirilmesi için iki ülkenin olanaklarının birlikte değerlendirilmesi fırsatı doğurduğunu ifade eden Sezer, Yuşçenko’nun Türk iş çevreleriyle bir araya gelecek olmasının, ekonomi ve ticaret alanındaki ilişkilere yeni bir ivme kazandıracağını kaydetti. 
     Cumhurbaşkanı Sezer, Ukrayna ile Karadeniz Ekonomik İşbirliği Örgütü ve Karadeniz Deniz İşbirliği Görev Grubu BLACKSEAFOR gibi bölgesel yapılanmalarda iyi ilişkiler içinde bulunulduğunu belirterek, "Türkiye, Ukrayna’da demokrasi ve iyi işleyen bir pazar ekonomisi yolunda gerçekleştirilmekte olan düzenlemeleri mutlulukla izlemektedir" dedi. 
     Türkiye ile Ukrayna’nın Karadeniz ve çevresinde barış ve istikrarın güçlenmesine, ortak gönence katkı yapan iki önemli ülke olduğunu ifade eden Sezer, "Ukrayna’nın Avrupa-Atlantik kurumlarıyla bütünleşmesini güçlü bir biçimde desteklemekte, bu konudaki deneyimlerimizi Ukraynalı dostlarımızla paylaşmayı istemekteyiz" diye konuştu. 
     Ukrayna ile gelişen işbirliğinin ayrıca bölgedeki istikrar ve gönencin artırılmasına da yarar sağladığını belirten Sezer, Yuşçenko’nun ziyaretinin iki ülke arasındaki dostluk ve işbirliğinin geliştirilmesinde yeni bir evre açtığını kaydetti. 
     
</TEXT>
</DOC>
