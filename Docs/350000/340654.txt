<DOC>
<DOCNO> 340654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun07.html </URL>
<DATE> 2005/05/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Partisinden Blair'e istifa çağrıları arttı 
</HEADLINE>
<TEXT>

     İngiltere’de genel seçimlerin ardından, İşçi Partisi’nde Başbakan Tony Blair’e "liderlikten istifa etmesi" yönünde çağrılar arttı. 
     Partide Blair’e sadık bazı isimlerin bile istifa baskısı yapan gruba katıldıklarını bildiren İngiliz gazeteleri, Avam Kamarası’nda saldalye sayısını 94 azaltan Başbakan’ın zor durumda olduğunu yazdı. 
     Gazetelere göre, Blair’in liderliğine karşı tavır alan milletvekilleri, seçim kampanyası boyunca hem Blair’in, hem de kendilerinin gezdikleri bölgelerde halktan olumsuz tepkilerle karşılaştıklarını, bu duruma Başbakan’ın genelde kendilerine danışmadan verdiği kararların yol açtığını savunuyor. 
     Muhafazakar Parti lideri Michael Howard’ın istifa kararı almasıyla Blair’in üzerindeki baskının daha da arttığını belirten gazeteler, İşçi Partisi’nde liderlik koltuğunun en güçlü alternatifi olan Maliye Bakanı Gordon Brown’a yakın çevrelerin, Başbakan’ın G-8 zirvesinden sonra ya da sonbahardaki parti kongresi sırasında istifa edebileceğine inandıklarını kaydetti. 
     The Observer gazetesi ise Başbakan Blair’in liderliği devir konusunda isteksiz olmasına karşın, kendi özel çevresiyle konuyu tartışmaktan kaçınmadığını yazdı. Baskıların artması halinde Blair’in istifa seçeneğini ele alacağını öne süren gazete, "Blair’in yine de en erken 2008 yılı sonbaharındaki parti kongresinde istifa edebileceğini" belirtti. 
     
</TEXT>
</DOC>
