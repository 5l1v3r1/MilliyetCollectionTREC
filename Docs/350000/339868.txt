<DOC>
<DOCNO> 339868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy03.html </URL>
<DATE> 2005/05/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
TBMM'de ihtilal tartışması 
</HEADLINE>
<TEXT>

     ANKARA Milliyet 

TBMM Genel Kurulu, dün ihtilal tartışmasına sahne oldu. DYP Denizli Milletvekili Ümmet Kandoğan’ın "Artık ihtilal konuşuluyor" sözlerine, AKP ve CHP milletvekilleri tepki gösterirken, AKP Grup Başkanvekili Eyüp Fatsa, "millet desteğinden mahrum kalanların kapalı kapılar ardında karanlık mahvillerin desteği ile hayat bulmaya çalıştığını" söyledi. 
     TBMM Genel Kurulu'nda dün CHP'nin, Dışişleri Bakanı Abdullah Gül’ün dokunulmazlığına ilişkin Karma Komisyon Raporu'nun gündemin önüne alınmasına ilişkin önerisi tartışıldı. 
     Kandoğan, son günlerde anayasal kurumlar arasında yaşanan tartışmalarla Türkiye’nin gerçek gündeminden uzaklaştığını, erken seçimin tartışılmaya başlandığını belirterek, "Televizyonlarda, gazetelerde ihtilal konuşuluyor. Bunlar suni gündem. Türkiye’nin gerçek gündemi değil" dedi. 
     
     "Baba" tepkisi 
     TBMM Başkanvekili Nevzat Pakdil, Kandoğan'a, "Burası Meclis kürsüsü. Türkiye’nin gündeminde böyle bir şey yok, olamaz da" diye tepki gösterdi. 
     Fatsa, konuşmayı "dehşetle" izlediğini belirterek, "Seçilmiş, halkın iradesini temsil eden bir milletvekilinin bu kürsüden 'ihtilali' zikretmesini üzüntüyle karşıladım. Sayın Kandoğan bundan bahsedenler sizin siyasi geçmişinizin babasıdır" dedi. "Milletin desteğinden mahrum kalanların, karanlık kapılar ardında bazı karanlık mahfillerin desteği ile yeniden hayat bulmaya çalıştıklarını" savunan Fatsa, Kandoğan'a, "Partinize yani katıldınız belki geçmişte yaptıklarını bilmiyorsunuz. Bu ülke 'kim ne veriyorsa 5 puan fazlasını veriyorum' diyen zihniyetten çekmiştir ne çektiyse" dedi. 
     
     CHP de tepki gösterdi 
     CHP Grup Başkanvekili Haluk Koç da, Meclis kürsüsünden demokrasi dışı kavramları çağrıştıracak tartışmalar yapılmasını üzüntü ile karşıladığını ifade ederek, "Türkiye’de konuşmaması gerekenler konuşup gündem oluşturuyorsa demokraside zaaf vardır" dedi. 
     
     Dokunulmazlık tartışması 
     CHP Konya Milletvekili Atilla Kart, dokunulmazlıkların kaldırılmasını isteyerek, "Sistem işlemez hale gelir bu çatı çökerse hepimiz altında kalırız" dedi. 
     AKP'li Fatsa ise, dokunulmazlık konusunun tribüne oynamak için gündeme getirildiğini savundu. 
     
</TEXT>
</DOC>
