<DOC>
<DOCNO> 334776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko10.html </URL>
<DATE> 2005/04/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD askerinin yakıtı Türkiye'de ucuz mazot diye satılıyor 
</HEADLINE>
<TEXT>

     Irak'taki ABD askeri güçlerine ulaştırılmak üzere Mersin Limanı'na gelen akaryakıtın, Türkiye'de kaçak olarak satıldığı ortaya çıktı. 
     Türkiye'deki akaryakıt kaçakçılığını araştırmak üzere kurulan AKP Bitlis Milletvekikili Vahit Kiler başkanlığındaki TBMM Araştırma Komisyonu, Mersin Limanı'nda geçen hafta sonunda bazı incelemelerde bulundu. Komisyon üyeleri, Mersin'deki incelemelerinde ilginç bulgulara ulaştı. 
     Komisyonun yaptığı tespitlere göre, Irak'taki ABD askeri unsurlarına Mersin Limanı'ndan gönderilen petrolün kara yoluyla nakli sırasında büyük bir bölümü, kaçak olarak Türkiye'de dağıtılıyor. Bazı komisyon üyelerinin ANKA'ya verdiği bilgiye göre, Mersin Limanı'ndan TIR'lara yüklenen akaryakıt, Türkiye sınırları içinde birden ortadan kayboluyor. Bu TIR'ların çoğu sahte belgelerle giriş çıkış yapıyor ve yeniden yükleme yapmak için Mersin'e dönüyor. 
     Bazı TIR'lar da yükünün büyük çoğunu boşaltıyor ve boş olarak ABD üslerine gidiyor. ABD üslerinde ise kamyoncular, yolda soyulduklarını, akaryakıta yerel direnişçiler tarafından el konulduğunu ya da direnişçilerin yüklerinden vergi aldıklarını söylüyorlar. 
     Söz konusu kaçakçılığın Irak'taki yönetim boşluğu nedeniyle kolayca yapılabildiğine işaret eden komisyon üyeleri, Türkiye'de kalan kaçak akaryakıt ise yerel dağıtım şirketleri tarafından "ucuz mazot" ilanlarıyla piyasaya sürüldüğünü bildirdiler. 
     
</TEXT>
</DOC>
