<DOC>
<DOCNO> 330410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy03.html </URL>
<DATE> 2005/04/05/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
AB Komisyonu Türkiye'de ekonomi iyi yolda 
</HEADLINE>
<TEXT>

     GÜVEN ÖZALP Brüksel 

Avrupa Birliği AB Komisyonu 2005-2006 yıllarına ilişkin ekonomik beklenti ve öngörüleri açıklkadı. Komisyon, Türk ekonomisinin son dönemde yakaladığı performanstan övgüyle bahsederken, önümüzdeki dönem için de olumlu bir tablo çizdi. Komisyon belgesinde ekonomi alanında yaşanan yükselişin tüketici ve iş dünyasındaki güçlü güven ortamından kaynaklandığı vurgulandı. 
     AB Komisyonu'nun Mali ve Ekonomik İşler Genel Müdürlüğü tarafından yayımlanan belgede 2004'ün ilk 9 ayında ekonomik aktivitenin çok güçlü olduğu belirtilerek, "Özel harcama ve yatırım alanında etkileyici bir patlama yaşandı" denildi. Bu iyileşmenin ardındaki ana faktörler ise siyasi istikrar ve olumlu ekonomik ortam olarak sıralandı. AB Komisyonu, "çok güçlü bir oran" olarak tanımladığı büyüme oranını 2004 için yüzde 7.7 olarak açıkladı. Oysa geçtiğimiz günlerde açıklanan rakamlar Türkiye'deki büyüme oranının yüzde 9.9 olduğunu ortaya koymuştu. 
     Komisyon belli bir düşüş eğilimine gireceğini tahmin ettiği büyüme oranını 2005 için yüzde 5, 2006 için ise yüzde 5.1 olarak öngördü. Komisyon, bu oranların gelişmiş siyasi ve ekonomik istikrarın sağladığı faydalarla yakanabileceğini ve bu oranların Türkiye'yi uzun dönemli olası büyüme oranı hedeflerine yakınlaştıracağını ifade etti. 
     Enflasyondaki düşüşün beklenenden daha güçlü olduğunu kaydeden belge, bunu sıkı mali politikalara ve Türk Lirası'nın gücüne bağladı. 2004 enflasyon oranını yüzde 10.6 olarak açıklayan Komisyon, 2005'te bu oranın yüzde 8.7'ye, 2006'da yüzde 6.4'e düşmesini öngörüyor. 
     İstihdam oranında 2004'te yüzde 2'lik bir artış olduğuna dikkat çeken Komisyon Raporu, bu artış oranın 2005 ve 2006'da da korunmasının beklendiğini ifade etti. İşsizlik alanında da düşüş eğilimi bekleniyor. 2004 için işsizlik oranını yüzde 10.3 olarak açıklayan Komisyon 2005 oranını yüzde 10, 2006 oranını ise yüzde 9.6 olarak tahmin ediyor. 
     Bu yıl ve 2006'da özel tüketimin büyümenin en önemli unsuru olacağını vurgulayan rapor, iç talebin hükümetin projelerinden daha güçlü ve esnek olabileceğini vurguladı. Doğrudan dış yatırımda artış beklendiğini vurgulayan belge, buna karşın yatırım ihtiyacının esas kısmının iç kaynaklardan karşılanmak durumunda olacağını kaydetti. Komisyon'a göre, yatırımda yıllık yüzde 10 çizgisi hakim olacak. 
     Yüzde 3.9 oranında seyreden kamu açığının mali disiplin sayesinde 2006'da yüzde 3'e gerilemesini bekleyen Komisyon, kamu borçlarının GYSİH'ye oranının da yüzde 80.8'den 2005'te yüzde 75.9'a, 2006'da da yüzde 71.9'a gerilemesini öngörüyor. İthalattaki büyümenin yavaşlama eğilimine girmesini bekleyen Komisyon, bunun sonucu olarak yüzde 8.1 olan ticaret açığının 2005'te yüzde 7.5, 2006'da ise yüzde 7.8 olmasını bekliyor. İhracatta büyüme öngören Komisyon, 2004 için yüzde 5.3 olarak belirlenen cari işlemler açığını 2005 ve 2006'da yüzde 4 olacağını hesaplıyor. 
     
</TEXT>
</DOC>
