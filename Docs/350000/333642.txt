<DOC>
<DOCNO> 333642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun47.html </URL>
<DATE> 2005/04/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İtalya'da hükümet krizi... 
</HEADLINE>
<TEXT>

     İtalya'da Silvio Berlusconi liderliğindeki merkez sağ koalisyonunun ortaklarından Hıristiyan Demokratlar ve Merkez Demokratlar Birliği HDMDB , kabinedeki bakanlarını geri çekme kararı aldı. 
     Berlusconi'nin Cumhurbaşkanı Carlo Azeglio Ciampi ile görüşmesinin ardından yeni bir hükümet kurmak için kolları sıvaması bekleniyor. 
     Kısmi yerel seçimlerdeki yenilgiden sonra koalisyon ortakları arasında baş gösteren görüş ayrılıkları, hükümet kriziyle sonuçlandı. 
     Marco Follini liderliğindeki HDMDB yetkililerinin bugün yaptıkları toplantıda, Berlusconi kabinesinde görev yapan bakan ve bakan yardımcılarının görevlerinden ayrılmaları kararlaştırıldı. 
     Bu, 9 bakan ve bakan yardımcısının istifası anlamına geliyor. 
     HDMDB'nin kararı, Avrupa Birliği'yle İlişkiler Bakanı Rocco Buttiglione tarafından açıklandı. 
     Buttiglione, kabinedeki bakanları geri çekmeyi kararlaştırdıklarını, Berlusconi liderliğinde kurulacak yeni hükümeti dışarıdan destekleyeceklerini belirterek, şöyle konuştu 
     ''HDMDB yönetimi, hükümetteki bakanların geri çekilmesini kararlaştırmıştır. Genel başkanımızın, Berlusconi liderliğinde yeni bir merkez sağ koalisyonunun oluşturulması için gayret göstermesi de partimizin aldığı kararlar arasındadır. Bu sayede merkez sağ koalisyonunun, 2006'daki genel seçimlere daha güçlü şekilde katılabilmesini mümkün kılmayı amaçlıyoruz.'' HDMDB'nin ardından, koalisyon ortağı Yeni İtalyan Sosyalist Partisi de kabineden çekilme kararı aldı. 
     Berlusconi'nin ikinci bir hükümet kurma çalışmalarına başlayabilmesi için, Cumhurbaşkanı Ciampi'nin resmi ziyaret için gittiği Bulgaristan'dan bu akşam geri dönmesi bekleniyor. 
     Berlusconi, bugün diğer koalisyon ortaklarıyla bir durum değerlendirmesi yapmasından sonra Roma'da gazetecilere açıklamasında, ''Arkadaşlarımızla çalışıyoruz. Cumhurbaşkanıyla hemen bugün görüşebilir miyim, bilemiyorum'' demekle yetindi. 
     
</TEXT>
</DOC>
