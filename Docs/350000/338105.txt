<DOC>
<DOCNO> 338105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko37.html </URL>
<DATE> 2005/04/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Doğrudan gelir desteğinin son taksit ödemesi başladı... 
</HEADLINE>
<TEXT>

     Çiftçiye, 2004 yılı doğrudan gelir desteğinin nisan ayı ödemeleri başladı. DPT’nin yaptığı sosyo ekonomik gelişmişlik sıralamasına göre belirlenen 226 ilçedeki 826 bin 450 çiftçiye 505.3 milyon YTL ödenecek. 
     2004 yılı doğrudan gelir desteği kapsamında yaklaşık 2 milyon 75 bin çiftçi kayıt altına alınmış, bu çiftçilere tarımsal üretimde bulundukları 16.7 milyon hektarlık arazileri için yaklaşık 2.7 milyar YTL ödenmesi öngörülmüştü. 2004 yılı için dekar başına 16 YTL olarak belirlenen doğrudan gelir desteğinin 10 YTL’lik kısmının ilçelerin gelişmişlik düzeyine göre ödenmesine şubat ayından itibaren başlanmıştı. Bu çerçevede şubatta 303 ilçedeki 888 bin 335 çiftçiye 566.1 milyon YTL, martta da 329 ilçedeki 995 bin 778 çiftçiye toplam 567 milyon YTL ödendi. Doğrudan gelir desteği ödemelerinin son dilimini oluşturan nisan ayı ödemeleri kapsamında 826 bin 450 çiftçiye yapılacak 505.4 milyon YTL’lik kaynak Tarım Bakanlığı tarafından bugün itibariyle serbest bırakıldı. Doğrudan Gelir Desteği son dilim ödemelerinin mayıs ayının ilk haftasından itibaren Ziraat Bankası’nın ilgili şubelerince yapılacağı belirtiliyor. 


     ANKA 
     
</TEXT>
</DOC>
