<DOC>
<DOCNO> 319306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo07.html </URL>
<DATE> 2005/02/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Derbi Milan'ın, Inter ilk kez kaybetti, Juve farklı kazandı 
</HEADLINE>
<TEXT>

     Dünyanın en büyük derbilerinden Milano derbisi dün gece San Siro'da oynandı, Milan ezeli rakibi Inter'i Kaka'nın golüyle devirdi. Bu sezon lig maçlarında hiç yenilmeyen Inter, ilk yenilgisini derbide tattı. 
     İtalya Serie A'da lider Milan, bütün karşılaşmalarda büyük rekabetin yaşandığı Milano derbisinde ezeli rakibi Inter'i mağlup ederek yoluna devam etti. Brezilyalı yıldız Kaka'nın 74. dakikada Inter ağlarını havalandıran golü skoru belirlerken, milli yıldızımız Emre Belözoğlu son 17 dakikada forma giydi ve 84. dakikada sarı kart gördü. 
     Milan bu sonuçla 57 puana ulaştı ve liderliğini sürdürdü, 25 haftada hiç yenilmeyen ve 16 beraberlik alan Inter ilk mağlubiyetini aldı 43 puanda kalarak Sampdoria'ya geçildi. 
     
     JUVENTUS'TAN AMANSIZ TAKİP 

     İtalya Ligi’nde Milan’la amansız bir zirve yarışı içerisinde bulunan Juventus, Siena’yı 3-0’lık sonuçla geçti. Siyah - Beyazlı ekibin gollerini Del Piero 2 ve Emerson kaydetti. Roma ise bu sezon büyük bir çıkış yapan Palermo’ya deplasmanda 2-0 mağlup olmaktan kurtulamadı. Bir diğer Roma ekibi Lazio ise Parma karşısında 2-0 galip gelerek rahat bir nefes aldı. 
     
     Diğer sonuçlar 

     Bologna - Livorno 0-0. 
     Cagliari - Atalanta 3-3. 
     Lecce - Messina 1-0. 
     Reggina - Chievo 1-0. 
     
</TEXT>
</DOC>
