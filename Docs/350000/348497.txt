<DOC>
<DOCNO> 348497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun04.html </URL>
<DATE> 2005/06/03/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
KKTC'yi rahatlatan iki mesaj 
</HEADLINE>
<TEXT>

     Kıbrıs Rum Kesimi'nin Rum mallarını kullanan Kıbrıslı Türkler hakkında çıkardığı Avrupa tutuklama emri’ iki taraf arasındaki hukuk savaşını kızıştırdı. 
     Avrupa'ya seyahatlerinin kısıtlanacağı endişesini yaşayan Kıbrıslı Türkleri iki ülkeden gelen mesaj rahatlattı. İngiltere ve Hollanda kararı uygulama niyetinde değil. 
     Kıbrıs Rum Yönetimi'nin Ada'nın kuzeyinde Rum malları üzerinde oturan Türkler aleyhine açtığı davalar Kıbrıslı Türkler arasında büyük huzursuzluğa yol açtı. 
     Rum Yönetimi'nin tahliye çağrısına uymayanlar hakkında çıkardığı Avrupa tutuklama emri’ bu huzursuzluğu daha da arttırdı. Ancak Avrupa'nın iki ülkesinden gelen mesajlar Kıbrıslı Türklerin endişelerini hafifletti. 
     Avrupa'ya sehayatlerinin kısıtlanacağı korkusunu yaşayan Kıbrıslı Türklerin tedirginliğini ilk azaltan İngiliz tarafı oldu. İngiltere, Rum tarafının çıkardığı Avrupa tutuklama emri'nin İngiltere topraklarında uygulanmayacağını Türk tarafına iletti. 
     Kıbrıslı Türkleri sevindiren bir başka olumlu haber de Hollanda'dan geldi. Hollanda Dışişleri Bakanı Bernard Bot, bir milletvekilinin konuyla ilgili sorusunu yanıtladı. Bot, konuyu hukukçuların incelediğini belirtirken, "kriminal bir suç sözkonusu değil, dolayısıyla uygulanması zor görünüyor" yorumunda bulundu. 
     Bir Avrupa Birliği üyesinin Avrupa genelinde tutuklama emri çıkartmasına imkan tanıyan uygulama 11 eylül terör saldırılarının ardından devreye girdi. Ancak şimdiye kadar sağlıklı bir şekilde uygulamaya konamadı. Kıbrıslı Türklerin Rumların bu son girişimden etkilenmemesi için hukukçular çalışmalarını sürdürüyorlar. 
     
     Talat Erdoğan, Annan’ı cesaretlendirmeli'' 
     Ankara’daki temaslarını sürdüren Kuzey Kıbrıs Türk Cumhuriyeti Cumhurbaşkanı Mehmet Ali Talat, Birleşmiş Milletler Genel Sekreteri Kofi Annan'ın Başbakan Erdoğan tarafından cesaretlendirilmesi gerektiğini söyledi. 
     Cumhurbaşkanı talat, "BM Genel Sekreteri'nin sürece yeniden angaje olması, yeni bir inisiyatif başlatması bakımından Sayın Erdoğan tarafından yönlendirilmesi, etkilenmesi, cesaretlendirilmesi gerekiyor" dedi. 
     Talat, ABD’nin son zamanlarda Kıbrıs konusundaki duruşunun daha kararlı olduğunu ifade etti. 
     Talat, Rum tarafının taleplerini de eleştirdi ve askerin çekilmesi ve mülklerin devrini önkoşul haline getirmenin, çözüm istememek olduğunu belirtti. 
     
</TEXT>
</DOC>
