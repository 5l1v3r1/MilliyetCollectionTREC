<DOC>
<DOCNO> 327432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/ekonomi/eko02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Verginin yüzde 73'ü dolaylı toplanacak 
</HEADLINE>
<TEXT>


Bu yıl toplanması öngörülen 118 katrilyon 950 trilyon liralık verginin yüzde 72.8'ini dolaylı vergiler oluşturacak. Geçen yıl bu oran yüzde 63 olmuştu 


Maliye Bakanı Kemal Unakıtan, dolaylı vergilerin toplam vergi gelirleri içindeki payının giderek artması konusunda, "Dolaylı vergilerin payının artışı önemli ölçüde dolaysız vergilerdeki göreli azalmadan kaynaklanmaktadır" dedi. 
Unakıtan'ın, DYP Iğdır Milletvekili Dursun Akdemir'in yazılı soru önergesine verdiği yanıta göre, 2003'te 30 katrilyon 257 trilyon lirası dolaysız, 59 katrilyon 635 trilyon lirası dolaylı vergi olmak üzere toplam 89 katrilyon 893 trilyon vergi toplandı. Dolaysız vergilerin bir önceki yıla göre yüzde 36, dolaylı vergiler ise yüzde 38.8 arttı. 
2004'te toplam 111 katrilyon 265 trilyon vergi toplandı. Bunun 41 katrilyon 255 trilyonu dolaysız vergilerden, 70 katrilyonu yüzde 62.9'u ise dolaylı vergilerden sağlandı. Dolaysız vergilerin bir önceki yıla göre artış oranı yüzde 36.4 iken, dolaylı vergilerin artış oranı yüzde 17.4 olarak gerçekleşti. 
Bütçe Yasası'na göre, 2005 yılında 118 katrilyon 950 trilyon lira vergi geliri elde edilmesi öngörülüyor. Bunun 32 katrilyon 310 trilyonu dolaysız vergiler, 86 katrilyon 640 trilyonu ise dolaylı vergilerden elde edilecek. Bu yıl dolaysız vergilerin toplam içindeki payı yüzde 27.2, dolaylı vergilerin payı ise yüzde 72.8 olarak gerçekleşecek. Dolaylı vergiler kategorisinde yer alan vergilerin en önemlilerini KDV ve ÖTV oluşturuyor. 


</TEXT>
</DOC>
