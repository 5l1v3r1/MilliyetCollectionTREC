<DOC>
<DOCNO> 329943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur18.html </URL>
<DATE> 2005/04/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çanakkale Boğazı, deniz trafiğine tekrar açıldı... 
</HEADLINE>
<TEXT>

     Gelibolu açıklarında sabah saatlerinde meydana gelen gemi kazasının ardından transit gemi geçişine kapatılan Çanakkale Boğazı'nın deniz trafiğine tekrar açıldığı bildirildi. 
     Edinilen bilgiye göre, kaza sonrası Gelibolu açıklarında demirletilen Panama bandıralı ''MSC Roberto'' adlı gemi, Kıyı Emniyeti ve Gemi Kurtarma İşletmeleri Genel Müdürlüğü'ne bağlı römorkörler tarafından geçiş güzergahından alınarak güvenli bölgeye çekildi. 
     Kazanın ardından saat 05.40'ta transit gemi geçişlerine kapatılan Çanakkale Boğazı, Gelibolu Liman Başkanlığı'nın talimatı doğrultusunda saat 14.00'te yeniden deniz trafiğine açıldı. 
     Yunanistan bandıralı, 185 metre uzunluğundaki, 23 bin 646 grostonluk kuru yük gemisi ''Aegean Wind'' ile Panama bandıralı, 244 metre uzunluğundaki, 39 bin 892 grostonluk konteynır gemisi ''MSC Roberta'' çarpışmış, kazada ''MSC Roberta''da bulunan 3 Hindistan vatandaşı hayatını kaybetmişti. 
     Kazanın ardından, Çanakkale Boğazı, çift taraflı olarak gemi geçişlerine kapatılmıştı. 
     
</TEXT>
</DOC>
