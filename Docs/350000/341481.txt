<DOC>
<DOCNO> 341481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun27.html </URL>
<DATE> 2005/05/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
1300 sahte polis rozeti ele geçirildi 
</HEADLINE>
<TEXT>

     New York’ta yapılan bir operasyonda, 35 değişik Amerikan güvenlik teşkilatına ait 1300 adet sahte rozet ele geçirildi, bir Rus tutuklandı. 
     ABD Göçmen ve Gümrük Polisinin açıklamasında, sahte rozetlerin büyük bölümünün herhangi bir kontrolde fark edilemeyecek kadar gerçeğine yakın yapıldığının anlaşıldığı kaydedildi. 
     Sahte rozetlerin, özellik iç güvenliğe yönelik büyük bir tehdit oluşturabileceği ifade edildi. 
     Sahte rozetler arasında, FBI, Gümrük Polisi, Narkotik Polisi, Maliye ve New York polisinin de aralarında bulunduğu 35 güvenlik ve yasa uygulama kuruluşuna ait rozetlerin bulunduğu bildirildi. 
     Rozetlerin Tayvan’da yapılarak Kaliforniya eyaletinden ABD’ye sokulduğu belirtilirken, olayla ilgili Sergio Khoroş isimli Rus’un tutuklandığı kaydedildi. 
     Operasyonda, 6 silah, omuzdan fırlatılan bir füze ve New York polisine ait iki üniforma da ele geçirildi. 
     
     40 BİN SAHTE OTURMA İZNİ BELGESİ VE NÜFUS CÜZDANI 

     Bu arada, İtalya’nın Milano kentinde yasadışı göçmenlere satılmak üzere bastırılmış yaklaşık 40 bin oturma izni belgesi ve nüfus cüzdanı ele geçirildi. 
     İtalyan mali polisinin uzun bir hazırlık döneminin ardından başlattığı "Pixy" operasyonu sonucunda, Palermo’dan 48 yaşındaki bir İtalyan vatandaşı hakkında suç duyurusunda bulunuldu. 
     Mali polis tarafından yapılan açıklamada, yüksek teknolojik imkanlardan yararlanarak bastırılan sahte oturma izni ve nüfus cüzdanı belgelerinin, orijinalleriyle neredeyse aynı olduğu belirtildi. 
     Sahte belgelerin, yasadışı göçmenlere para karşılığında satılmak amacıyla bastırılmış olduğu sanılıyor. 
     
</TEXT>
</DOC>
