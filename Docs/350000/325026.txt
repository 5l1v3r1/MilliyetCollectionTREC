<DOC>
<DOCNO> 325026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun08.html </URL>
<DATE> 2005/03/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'yi örnek gösteren Cape Verde AB'ye girmek istiyor 
</HEADLINE>
<TEXT>

     Mehmet ÇİFTÇİ İSPANYA, DHA 

      PORTEKİZ'in Afrika kıtasındaki eski sömürgelerinden Cape Verde, Türkiye örneğini göstererek Avrupa Birliği'ne katılmak için resmen başvuru yapmaya hazırlanıyor. Cape Verde Dışişleri Bakanı bu amaçla ilgili müracaat formunu Portekiz hükümetine teslim etti. 
     Cape Verde'nin AB'ye girişine eski Portekiz Devlet Başkanı Mario Soares olmak üzere Portekiz ve AB'den çok sayıda siyasetçi ve akademisyenin destek verdiği belirtiliyor. "Cape Verde AB'ye girmeli" adı altında oluşturulan komisyonun başkanı Mario Suares önceki gün Portekiz'in başkenti Lizbon'da düzenlediği basın toplantısında Cape Verde'nin AB'ye girebilmesi için yeterli siyasi desteğin sağlandığını savundu. Cape Verde'nin AB üyeliğinin Avrupa'nın çıkarına olduğu iddia eden Suares, "Cape Verde adaları Avrupa ve Afrika arasındaki ilişkiler açısından vazgeçilmez bir platformdur" dedi. 
     Ülkesinin AB'ye girmek istediğini belirten mektubu Portekiz Devlet Başkanı Jorge Sampaio ve Başbakan Jose Socrates'e teslim eden Cape Verde Dışişleri Bakanı Laborinho Lucio da, "AB sadece güvenlik ve ekonomik bir beraberlik değildir. Üye ülkelerin kültürel uzantılarının da bu birliğe girmesi gerek" diye konuştu. 
     
     PORTEKİZ BASINI CAPE VERDE TÜRKİYE'DEN DAHA AVRUPALI 
     Portekiz basını ise eski sömürgelerininin AB'ye başvurma kararına büyük destek verdi. Türkiye'nin AB üyeliğine yasal zemin hazırlayanların Cape Verde'ye de aynı şartlarla üyelik yolunu hazırlayacağını iddia eden Portekiz basını, Cape Verde'nin Türkiye'den daha fazla Avrupalı olduğunu da savundu. 
     Senagal'in 600 km. açıklarında, Atlas Okyanusu'ndaki volkanik adalar topluluğundan oluşan Cape Verde 15. yüzyılda Portekizliler tarafından keşfedilmiş ve koloni haline getirilmişti. Ülkede yaklaşık 500 bin kişi yaşıyor. Resmi dili Portekizce olan Cape Verde 1975 yılında bağımsız olmuştu. 
     
</TEXT>
</DOC>
