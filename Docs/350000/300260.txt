<DOC>
<DOCNO> 300260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy19.html </URL>
<DATE> 2004/12/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Unakıtan ile Kumkumoğlu arasında "rüşvet" tartışması .. 
</HEADLINE>
<TEXT>

     Maliye Bakanı Kemal Unakıtan, Türkiye'nin rekabet gücünü korumak ve artırmak mecburiyetinde olduğunu belirterek, ''Ama bunu yaparken de elimizdeki imkanları da iyi hesaplamamız lazım'' dedi. 
     Unakıtan, TBMM Plan Bütçe Komisyonu'nda, vergi kanunlarında değişiklik öngören yasa tasarısının görüşmeleri sırasında milletvekilleri tarafından yöneltilen soru ve eleştirilerini yanıtladı. 
     Hükümetin şu ana kadar yapılmamış bir tarzda, geniş bir yelpazede vergi indirimi yaptığını belirten Unakıtan, gelir, kurumlar ve katma değer vergisi oranlarında indirimler yapıldığını anımsattı. 
     Getirilen tasarının adaletsiz olduğu eleştirilerine yanıt veren Unakıtan, menkul kıymetlerden de sermaye piyasası araçlarından da elde edilen gelirlere vergi getirildiğini söyledi. 
     Verginin devletin hakkı olduğunu, gelir elde edene karşı bu hakkın kullanılmasının doğal karşılanması gerektiğini vurgulayan Unakıtan, şöyle konuştu 
     ''Daha önce durum buna müsait değildi. Bizden öncekilerde aynen öyle. Bir türlü vergilendiremediler bunu... O zamanlar faizler yüksek ve ekonomi kırılgandı. Ki en ufak şekilde vergi konulması, aynı zamanda hazine bonolarının faizlerini yükselteceği için ve yükünün bütçeye geleceği için vergilendirilemiyordu. Bu da kayıt dışı kalıyordu. Yani verginin dışında kalıyordu. Şimdi bunu verginin alanına sokuyoruz. Çünkü ekonomimiz güven ve istikrar kazandı, bun vergi dışı bırakmamız olanaksız.'' 
     
     ZENGİNLERİN KORUNMASI 
     Tasarıyla yapılmak istenen düzenlemelerin piyasalarda rahatlama yaratacağını anlatan Unakıtan, tasarının görüşmelerinin ve uygulamasının uzatılması halinde piyasalarda tedirginlik yaşanabileceğini belirtti. 
     Unakıtan, tasarının teknik alt yapının tamamlanması gerektiğini, bu nedenle yasanın 2006 yılı başında yürürlüğe gireceğini söyledi. 
     CHP'lilerin, vergi indirimlerinde, ''zenginlerin korunduğu'' iddiasına da Unakıtan, şu yanıtı verdi 
     ''Biz gıda, eğitim ve sağlık gibi harcamalarda vergi oranlarını 18'den 8'e indirdik. Bu zengini mi koruyor Niye bu kadar sınıf düşmanlığı gibi yapıyorsunuz Zenginler, fakirler diye toplumu niye ayırıyorsunuz Yani bu gıdayı zengin alırsa indirilmez, fakir alırsa indirilir diye ayrı bir vergi sistemi mi getirelim '' 
     
     YATIRIM, İSTİHDAM, YABANCI SERMAYE 
     Unakıtan, Türkiye'nin yatırım, istihdam ve yabancı sermaye konularında çevre ülkelerle rekabet içinde olduğunu belirterek, şöyle devam etti 
     ''AB'ye yeni girmiş ülkelere bir bakın, bunların hepsi kurumlar vergisini düşürüyorlar. Hatta, onlardan daha ileri ülkelerini maliye bakanlarıyla zaman zaman konuşuyoruz. Bunlar vergileri düşürüp duruyor, bizdeki fabrikalar sökülüp oralara gidiyor diyorlar. Şimdi oraya gideceğine benim ülkeme gelsin. Ben niye öyle bir politika takip etmeyeyim Biz bu politikaya devam edeceğiz. Çünkü Türkiye'nin rekabet gücünü korumak ve hatta artırmak mecburiyetindeyiz. Ama bunu yaparken de elimizdeki imkanları da iyi hesaplamamız lazım. Elinizdeki avcunuzdakini dağıttığınız zaman bu sefer hassas olan bütçe dengelerinizi muhafaza edemezsiniz. Öyle bir ince hesap mecburiyetindeyiz ki hem bu politikaları yapacağız hem de gelirlerimizi azaltmamız lazım. 
     Bizim toplam gelirimiz düşmeyecektir, vergi oranlarını düşürmemize rağmen toplam vergi gelirimiz düşmeyecektir.'' Kayıt dışı ile mücadele konusuna da değinen Unakıtan, kayıt dışının, ''ne bir günün, ne bir yılın meselesi olduğunu'', uzun ve istikrarlı bir mücadele gerektirdiğini söyledi. Bu konuda uygulamaya konulan projelere değinen Unakıtan, ''Veri Tabanı Projesi'' ile vatandaşların para hareketlerinin takip edildiğini anlattı. 
     Bakan Unakıtan, bir başka soru üzerine de mükellef sayısının 2003'te 42 bin 348, 2004'te de 48 bin 663 kişi arttığını bildirdi. 
     
     RÜŞVET TARTIŞMASI 
     CHP İstanbul Milletvekili Ali Kemal Kumkumoğlu'nun, Pendik'te bir Ro-Ro Limanı'nın kaçak olarak yapıldığını ve ruhsat için rüşvet alındığı iddialarına yanıt veren Unakıtan arasında tartışma yaşandı. 
     Unakıtan, söz konusu yerin Hazine'den kiralandığını ve sözleşmenin yapıldığını belirterek, şöyle konuştu 
     ''Ben ruhsat verme makamı değilim. Ben Hazine ile ilgili yerin kiralanmasıyla ilgili mukaveleyi yaparım. Şimdi orada bir şey varsa gelin onu tenkit edin. Ama onun dışında iki kuruluş birbirini suçluyor, ben ikisinin arasında bir şey değilim, bir makam değilim. 
     Kanunsuzlukla ilgili ileri giden sözler söylediniz. Haklarımı saklı tutuyorum, çünkü rüşvetten söz ediyorsunuz. Lütfen bunu açıklayın. Açıklamazsanız millete karşı görevinizi yapmıyorsunuz. Varsa rüşvet getir, yoksa vazifenizi yapmıyorsunuz demektir.'' Maliye Bakanı Unakıtan'ın, ''bir şey yoksa ne duruma düşeceğiniz malumunuzdur. Ne dediğinizi mertçe açıklayın da bir göreyim. Bu iddianın arkasında dur. Bir takım kapalı sözlerle ne demek istediğiniz açıkça söyleyin. Rüşveti kim almış, kim vermiş '' diye seslenmesi üzerine Kumkumoğlu, bu konuda hükümeti suçladığını ifade ederek, iddialarının sonuna kadar arkasında olduğunu söyledi. 
     Kemal Unakıtan, asgari ücretliden yüzde 6.5, memurlardan ise yüzde 2.9 ila 9 oranları arasında vergi kesildiğini söyledi. Unakıtan, milletvekillerinden kesilen vergi oranlarının sorulması üzerine bu bilginin elindeki listede yer almadığını, ancak bunu temin eder etmez bilgilendireceğini söyledi. 
     Komisyonda, ''Vergi Kanunlarının YTL'ye Uyumu ile Bazı Kanunlarda Değişiklik Yapılması Hakkındaki Kanun Tasarısı''nın maddelerinin görüşülmesine geçildi. 
     
</TEXT>
</DOC>
