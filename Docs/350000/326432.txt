<DOC>
<DOCNO> 326432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas09.html </URL>
<DATE> 2005/03/23/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Terri Schiavo ölüm döşeğinde... 
</HEADLINE>
<TEXT>

     ABD'de geçen cuma gününden bu yana gıda verilmeyen ve Kongre'nin girişimine karşın beslenme borusu boğazına takılmayan beyinsel özürlü hasta Terri Schiavo'nun, ölüm döşeğinde olduğu bildirildi. 
     Kongre'nin 41 yaşındaki Terri için kabul ettiği yasa çerçevesinde, hasta kadının ölüme terkedilmesi yönündeki Florida eyalet mahkemesi kararını yeniden gözden geçiren federal mahkemenin yargıcı da, Schiavo'nun yaşamla bağlantısını sağlayan beslenme borusunun takılmasını reddetti. 
     Bunun üzerine son bir umut olarak federal temyiz mahkemesine başvuran Terri'nin annesi ve babası, kızlarının durumunun agırlaştığını ve her an ölebileceğini belirterek, temyiz mahkemesi yargıcına, beslenme borusunun yeniden takılması için yalvardı. 
     Ancak Atlanta kentindeki temyiz mahkemesinin Terri Schiavo için ne zaman karar alacağı henüz belli olmadı. Hukuk uzmanları, temyiz mahkemesinin de, Terri'nin yaşaması yönünde karar almasının zor olduğunu belirttiler. Bu durumda Terri Schiavo'nun yaşamını sürdürmesi olasılığının çok düşük olduğuna işaret ediliyor. 
     1990 yılında geçirdiği rahatsızlığın ardından beyin fonksiyonlarının çok büyük kısmını yitiren Terri, buna karşılık komada değil, çevresine tepki verebiliyor ve gülebiliyor. 
     Terri'nin ölüme terkedilmesi için büyük bir mücadele veren kocası Michael Schiavo, eşinin böyle bir durumda yaşamak istemediğini ''zamanında'' kendisine söylediğini savunuyor. Ancak elinde Terri'nin imzasını taşıyan bu yönde yazılı bir belge bulunmuyor. 
     Buna karşın Terri'nin ölüme terkedilmesi talebini ilk ele alan Florida eyalet mahkemeleri, hasta kadının vasisi konumundaki Michael Schiavo lehinde karar vermiş ve beslenme borusu geçen cuma günü çıkarılmıştı. Bunun üzerine Terri'nin yaşamasını isteyen Cumhuriyetçi Partililer, konunun federal mahkemeye intikalini öngören özel bir yasayı Pazar geceyarısı çıkarmış ve Başkan George W. Bush da bunu hemen imzalamıştı. Buna karşılık federal mahkeme de, şimdiye kadar eyalet mahkemelerinin kararını destekledi. 
     Terri'nin hayatta kalabilmesi için büyük bir çaba gösteren annesi, babası ve diğer yakınları, kadının hastalanmasının ardından gördüğü yanlış tedaviden dolayı 1 milyon dolar tazminata hak kazandığını hatırlatarak, Michael Schiavo'nun, şimdi birlikte yaşadığı kadınla evlenmek ve bu mirasa el koyabilmek için Terri'nin ölümünü istediğini savunuyor. 
     
</TEXT>
</DOC>
