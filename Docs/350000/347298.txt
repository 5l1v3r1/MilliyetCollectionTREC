<DOC>
<DOCNO> 347298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/dunya/dun02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye hayır korosu sahnede 
</HEADLINE>
<TEXT>


Anayasanın reddini fırsat bilen Alman Hıristiyan Demokratlar, Türkiye'nin AB'ye üyelik müzakerelerinin ertelenmesini istemeye başladı 

DIŞ HABERLER SERVİSİ 


Avrupa'da Türkiye'nin AB üyeliğine karşı olan kesimler, Fransa'da referandumdan çıkan, "AB Anayasası'na hayır" sonucunu zaman kaybetmeden bir koz olarak kullanmaya başladı. Özellikle Almanya'da sağ kanatta yer alan ve "Türkiye'ye hayır" diyen siyasetçiler, referandumdan çıkan hayır sonucu Türkiye'ye bağladılar. 
Almanya'da erken genel seçim için Birlik partilerinden CDU CSU dün başbakan adayı gösterilen Hıristiyan Demokrat Birlik Partisi CDU Genel Başkanı Angela Merkel, referandum sonucunun, partisinin Türkiye'nin AB üyeliğiyle ilgili tezlerini doğruladığını savundu. Merkel, Hıristiyan Sosyal Birlik Partisi CSU Genel Başkanı Edmund Stoiber ile birlikte düzenlediği ortak basın toplantısında, "Fransa'daki referandum sonucu, Türkiye konusundaki tezimizi doğrulamıştır" diye konuştu. Merkel'in henüz tarihi belli olmayan seçimler için düzenleyeceği kampanyasında Türkiye karşıtlığını önemli bir tema olarak kullanması bekleniyor. 

Esas neden Türkiye'ymiş 
CSU Federal Meclis Grubu Başkanı Michael Glos ise referandumdan alınan sonucun, Türkiye ile AB üyelik müzakerelerine başlanacak olmasından kaynaklandığını öne sürdü. Glos, AB'nin sürekli bir şekilde genişlemesinin halkı endişeye sevk ettiğini ve Fransa'da yapılan kamuoyu yoklamalarında Türkiye'nin AB üyeliği konusunun halkın anayasa ile ilgili görüşünü etkilediğini savundu. 
Başbakan Gerhard Schröder ve Dışişleri Bakanı Joschka Fischer'i, başta Fransa Cumhurbaşkanı Jacques Chirac olmak üzere tüm AB'yi Türkiye ile üyelik müzakerelerine başlanması konusunda ikna ettikleri gerekçesiyle eleştiren Glos, Hür Demokrat Parti'yi FDP de, Türkiye'nin tam üyeliğine kesin bir dille karşı çıkmaya çağırdı. 

'Artık dinlenelim' 
Alman Hıristiyan Demokrat Birlik Partili CDU Saarland Eyaleti Başbakanı Peter Müller, Fransa'daki referandum sonucunun AB'nin genişlemesi konusunda tereddüt yarattığını öne sürerek, "AB'nin son genişlemeden sonra dinlenmeye ihtiyacı olduğunu, Türkiye'nin yanı sıra Romanya ve Bulgaristan'ın AB üyeliği konusunun yeniden görüşülmesi gerektiğini" söyledi. 
Birlik partilerinin Federal Meclis Grubu Avrupa Politikası Sözcüsü Peter Hintze de, Fransa'daki referandum sonucunun Türkiye'nin AB üyeliği konusunda şüphe uyandırdığını ileri sürerek, konuyu Avrupa Halk Partileri Birliği'nde EVP gündeme getireceklerini kaydetti. Finlandiya Dışişleri Bakanı Erkki Tuomioja ise, "Fransızların, Türkiye'nin AB üyeliğine, AB'den daha fazla hayır dediklerini" söyledi. 

Merkel resmen başbakan adayı 

Alman Hıristiyan Demokrat Birlik Partisi CDU Genel Başkanı Angela Merkel, ülkede yapılacak erken genel seçim için Birlik partileri CDU CSU tarafından başbakan adayı olarak seçildi. CDU ile Hıristiyan Sosyal Birlik Partisi'nin CSU dün Berlin'de yaptığı ortak toplantıda, CSU Genel Başkanı Edmund Stoiber, Merkel'i başbakan adayı olarak önerdi ve bu öneri bir oylama yapılmadan kabul edildi. 


</TEXT>
</DOC>
