<DOC>
<DOCNO> 306132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko36.html </URL>
<DATE> 2005/01/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bilgin Kartlar konusunda gelen şikayetler bizi daha aktif olmaya itti 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, bilançosuna bakıp Ben bu işi götüremeyeceğim düşüncesinde olan bankacı ve patronlar varsa bunların yol haritalarını kendileri müdahale etmeden çizmelerini istedi. 
     Bilgin, Ekonomi Muhabirleri Derneği EMD üyeleriyle düzenlediği, ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısının ardından gazetecilerin çeşitli konulardaki sorularını yanıtladı. 
     Kurumun bağımsızlığına ve alınan kararlara ilişkin bir soru üzerine Bilgin, BDDK olarak Türkiye'nin milli gelirine denk gelen 200 milyar dolarlık bir rakamı yönlendirdiklerine işaret etti ve şöyle konuştu 
     ''O zaman bu kuruma güvenmeniz gerekiyor, bu kuruma destek olmanız gerekiyor, bu kurumun bağımsız bir şekilde çalışmasını sağlamanız gerekiyor. Eğer yanlış bir şey yaparsak yakamızdan tutar götürürsünüz. İdarenin her türlü işlemi yargıya tabidir... 
     Ama biz şunu söylüyoruz Lütfen aldığımız kararlarda bize güvenin . Biz bağımsızlık anlamında bu ülke için karar almayı istiyoruz, bu ülkenin insanları için bildiğimiz doğruları uygulamak istiyoruz, tek gayretimiz de budur. Bağımsızlıktan anladığımız da budur.'' ''Şu anda bağımsız mısınız '' şeklindeki soruya karşılık Bilgin, ''Şu anda bağımsızız tabi ki. Hiç bir dönemle karşılaştıramayacağınız kadar bağımsızız'' cevabını verdi. 
     
     YABANCI BANKALARIN SEKTÖRE GİRİŞİ 
     Yabancı bankaların Türkiye'ye girişinin ''birleşme şeklinde mi yoksa yeni banka kurmak şeklinde mi'' olacağı yönündeki soruya karşılık da Bilgin, bir kısım bankaların gelecek dönemde kendilerine çok dikkat etmek zorunda olacağını, şu anda bir sorun bulunmadığını, ancak rekabetin çok üst seviyede olacağını kaydetti. 
     Bilgin, şöyle devam etti 
     ''Bu anlamda bilançosuna bakıp Ben bu işi götüremeyeceğim düşüncesinde olan bankacılarımız, patronlar varsa lütfen yol haritalarını biz müdahale etmeden çizsinler. Bunu söylemeye çalışıyorum. Bankalarımız daha da değerlenecek, şu fiyata aldım şu fiyata satarım gibi düşünceler daha menfi sonuçlar doğurabilir, bunu söylemek istiyorum... Bir nokta var, yeni gelecek firmalar Bankalar Kanunu'ndaki o mali güç ve itibara sahip olmalı.'' 
     
     KREDİ KARTLARI TASLAĞI 
     Kredi kartları taslağına ilişkin bir soruya karşılık da Bilgin, çok fazla alt detaya inmek istemediğini belirtirken, bu kanunla kredi kartlarının yanında banka kartlarının da düzenleneceğini, taslakta ATM makinalarına verilen zararların cezai müeyyidelerinin de olacağını kaydetti. 
     Kredi kartları ile ilgili olarak sistemde çok önemli pazarlama yanlışları olduğunu bildiklerini, bunların alt düzenlemeler yoluyla çözülebileceğini söyleyen Bilgin, ''Ancak bize gelen şikayetler bu konuda bizim biraz daha aktif olmamız gerektiğini düşünmemize neden oldu. Bu anlamda böyle bir taslağı ve bununla paralel olarak düzenlemeleri, yönetmelikleri çıkarmayı çalışıyoruz'' dedi. 
     
</TEXT>
</DOC>
