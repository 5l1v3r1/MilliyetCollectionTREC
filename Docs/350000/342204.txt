<DOC>
<DOCNO> 342204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko35.html </URL>
<DATE> 2005/05/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Onur Air Ortada yargısız infaz var 
</HEADLINE>
<TEXT>

     Onur Air Taşımacılık A.Ş. Yönetim Kurulu Başkanı Cankut Bagana, "Onur Air, güvenli bir havayoludur. Her uçak şirketi gibi güvenliğimiz, Türk sivil havacılığının günde 24 saat kontrolündedir" dedi. 
     Bagana, "Onur Air’in Hollanda ve Almanya’da uçuşlarının durdurulmasına" yönelik, bu ülkelerin almış olduğu kararlar konusunda basın toplantısı düzenledi. 
     Onur Air’in 336 teknik personeli, bin 500 çalışanı, 6 bin koltuk kapasitesi ve 25 uçağı ile Türkiye’nin ikinci büyük havayolu şirketi olduğunu kaydeden Bagana, 14 yıllık faaliyetleri süresince Türkiye’ye dünyanın çeşitli yerlerinden 38 milyon yolcu taşıdıklarını söyledi. 
     Taşıdıkları 38 milyon yolcunun Türkiye’ye katkısının 13-14 milyar dolar olduğunu ifade eden Bagana, 2004 yılı cirolarının 450 milyon dolar olduğunu bildirdi. 
     
     AIRBUS ÖDÜL VERDİ 

     Bu kararlardan 2-3 hafta öncesinde Airbus firmasının kendilerine Airbus uçaklarını dünyada en iyi, en güvenli kullanan şirket ödülünü verdiğini belirten Bagana, şunları söyledi 
     "Onur Air, güvenli bir havayoludur. Her uçak şirketi gibi güvenliğimiz Türk sivil havacılığının günde 24 saat kontrolündedir. 
     Dünya standartlarına uygun uçup uçmadığımız her şeyden evvel Türk sivil havacılığının kontrolü altındadır. Şu anda sivil havacılık otoritemiz bugüne kadar alışılmamış bir şekilde, bir prosedür içinde gerçekleşen bu olay karşısında karşı otoritelerden açıklama istemektedir. Çünkü uçaklar durdurulmuş, sebebi açıklanmamıştır. 
     Bugün saat 11.00 itibarıyla Hollanda’daki Büyükelçimiz Dışişleri Bakanlığı’na bu konuyla ilgili açıklama istemek için gitmiştir. 
     Hollanda ve Almanya’nın 2 saat arayla aynı tutuma gitmesi bize bu olayın planlı ve programlı bir olay olduğu kanaatini vermektedir. Konu Onur Air’in konusu olmaktan çıkmıştır. Devletimizin bu konuda gerekenleri yaptığına eminim." Dün akşamdan itibaren Hollanda uçaklarına kontrollerin başladığı duyumunu aldıklarını belirten Bagana, mütekabiliyet esasının işletilmesinin gerektiğini kaydetti. 
     Kendilerine gelen gayri resmi bilgilere göre baskının Hollanda Parlamentosu’ndan geldiğini savunan Bagana, son günlerdeki politik konuların bunu düşünceyi haklı çıkardığını söyledi. 
     
     "OYUNA GELMEYECEĞİZ" 

     Faaliyette oldukları 14 yıl süresince hiçbir kaza-kırım olayı olmadığını ifade eden Bagana, Hollanda ve Almanya’nın almış olduğu bu karardan, hafta sonuna kadar 40 bin yolcunun etkileneceğini söyledi. 
     Bagana, "bir günde bu kadar yolcuyu taşımak mümkün değildir. 
     Dolayısıyla skandal, karışık bir durum yaratılmak istenmektedir. Biz şirket olarak bu oyunun bir parçası olmamaya karar verdik. Bu konuda devletimizle beraber hareket ediyoruz"diye konuştu. 
     Ulaştırma Bakanlığı ile yolcuların nasıl götürüleceği konusunda temas halinde olduklarını anlatan Bagana, şöyle devam etti 
     "Şahsen mütekabiliyet esasının işletileceğini hissediyorum. Bugün saat 11.00 itibarıyla Hollanda ve Almanya sivil havacılık otoritelerinden avukatlarımız vasıtasıyla açıklama istedik. Eğer bu açıklama verilmezse, kendilerini Hollanda ve Almanya’da mahkemeye vereceğiz. Biz inanıyoruz ki Lahey’de ve Berlin’de de hakimler vardır. 
     Bunun mali sıkıntılarını göğüsleyecek beraberliğimiz bu şirkette vardır. O konuda endişemiz yok. Bu kararlar bizim sivil havacılık otoritemize bildirilmeden alınmış kararlardır. Bu havacılık tarihinde duyulmamış bir olaydır." Kararı "komik" olarak niteleyen Bagana, "Hollanda dün saat 12.00 itibarıyla bu kararı aldığını bildirdi. Biz 11.50’de uçmaya zorlandık. Saat 12.00’de güvensiz olacak Onur Air, 11.50’ye kadar güvenli bir şirket olarak Hollandalı yolcular emanet edilerek uçmaya zorlandı" şeklinde konuştu. 
     
     "ORTADA YARGISIZ BİR İNFAZ VAR" 

     Bagana, ortada yargısız bir infaz bulunduğunu vurgularken, "bunun içinde ticari kaygılar olabilir. Belki orada bazı şirketlerin ayağına basıyor olabiliriz. Bu ticari bir olaydır ama bütün bunlar, ticaretin kuralları ve uluslararası kurallar içinde halledilmesi gereken olaylardır diye düşünüyoruz" dedi. 
     Türkiye Seyahat Acentaları Birliği TÜRSAB Başkanı Başaran Ulusoy da, yaşanan olayın uluslararası temayüllere sığmadığını ve alınan bu yanlış kararın bir an önce düzeltilmesini beklediklerini söyledi. 
     Ulusoy, "İki satırlık bir kararla hiç kimsenin hiçbir firmayı ve Türk turizmini baltalamaya hakkı yoktur. Uluslararası teamüle sığmayan bu anlayışı kabul etmemiz mümkün değildir"diye konuştu. 

     
</TEXT>
</DOC>
