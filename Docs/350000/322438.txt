<DOC>
<DOCNO> 322438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun07.html </URL>
<DATE> 2005/03/10/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Çeçen direnişciler yeni lideri belirledi 
</HEADLINE>
<TEXT>

     Çeçenistan'da isyancı yönetimin 'devlet başkanı' sıfatını taşıyan Aslan Mashadov'un öldürülmesinin ardından, isyancıların en radikal kanadı olan Şamil Basayev liderliğindeki grup, yeni devlet başkanının, şeriat mahkemesi başkanı Şeyh Abdül Halim olduğunu açıkladı. 
     Zaman zaman Mashadov'a da muhalefet yapmış olan bu gruba ait internet sitesi 'kavkazcenter'da yer alan açıklamaya göre Basayev, isyancı yönetiminin yasalarının ve kendisinin liderliğini yaptığı 'Şura' adlı meclisin kurallarının, Mashadov'un ölümü üzerine devlet başkanlığı görevinin doğrudan Şeyh Abdül Halim'e geçmesini öngördüğünü söyledi. 
     'Şura' adlı meclis, Mashadov'a muhalefetiyle dikkati çekiyordu. Açıklamaya göre Basayev yaptığı bir konuşmada, Şeyh Abdül Halim'in, Çeçenistan'da yeni serbest seçimler yapılıncaya değin bu görevi sürdüreceğini söyledi. 
     Şeyh Abdül Halim'in başkanlığını yaptığı 'Şeriat Mahkemesi' de, Rus birliklerinin bu cumhuriyete 1999 yılında ikinci kez müdahale etmesinden önce, Mashadov yönetimi döneminde kurulmuştu. 
     
     "Çeçen-Rus barışı artık zor" 
     Çeçenistan'da 'ılımlı lider' olarak tanımlanan Aslan Mashadov'un öldürülmesiyle Rus - Çeçen barışının artık daha da zora girdiği belirtiliyor. 
     Çeçen lider Aslan Mashadov'un öldürülmesi sonrasında gözler yeniden sorunlu çeçenistan bölgesine çevrildi. Çeçenler intikam tehdidinde bulunurken bölgede yeni saldırılar bekleniyor. 
     İngiltere'de siyasi sığınmacı olarak yaşayan, Mashadov'un temsilcisi Ahmet Zakayev da 'Echo Moscow' radyosuna yaptığı açıklamada gidişattan endişeli olduğunu söyledi. 
     "Moskova ile diyalog yanlısı kişi Mashadov'un öldürülmüş olması beni endişelendiriyor" diyen Zakayev, hem Çeçenistan hem de Rusya genelinde sert eylemler düzenlenmesinin beklendiğini vurguladı. 
     
     "Mashadov'un ölüsü dirisinden daha tehlikeli" 
     Mashadov'un ölüsünün dirisinden daha tehlikeli olacağını vurgulayan Zakayev, Çeçenlerin geçmişte de böyle dönemlerden geçtiğini belirterek, "ne zaman isyanın bir lideri öldürülse, arkasından yerine geçecek yeni liderler çıkmıştır" dedi. 
     
     Oğlu Mahadov'un yolunda 
     Öldürülen Çeçen lider Aslan Mashadov'un oğlu Anzor Mashadov, babasının mücadelesini sürdüreceğini söyledi. 
     Anzor Mashadov, Azerbaycan'ın başkenti Bakü'deki evinde yaptığı açıklamada, ''babamın mücadelesini sürdüreceğim. Babamın yurtdışındaki arkadaşlarıyla görüşüyorum'' dedi. 
     Babasının öldürülmesini, 'fedaral yetkililerin planladığı bir terörist eylem' olarak niteleyen Anzor, ''Mashadov'u canlı yakalamak istiyorlardı. Babam can kaybı olmaması için korumalarının gitmesine izin verdi ve tek başına kaldı. Babam, her onurlu Çeçen gibi teslim olmayacaktı'' diye konuştu. 
     
     Mashadov'dan Putin'e görüşme teklifi 
     Mashadov öldürülmeden önce şubat ayında Rusya Devlet Başkanı Vladimir Putin'i görüşme talebinde bulunmuştu. Mashadov internette yayınlanan son röportajında Putin'e Çeçenistan'daki sorunun yanlış anlatıldığını söyleyerek "Putin'e Çeçenistan'ın gerçek problemlerini anlatabilmem için yarım saat yeter" demişti. 
     Ancak Masadov'un geçtiğimiz ay duyurduğu görüşme önerisi Rusya tarafından reddedildi. Mashadov Rusya asker anneleri derneği ile görüşmelere başlamasından hemen sonra öldürüldü. 
     Ilımlı kanadı temsil eden Mashadov’un öldürülmesinden sonra Rusya’nın Çeçenistan’da masaya oturabileceği kimse kalmadı. 
     
</TEXT>
</DOC>
