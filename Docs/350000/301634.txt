<DOC>
<DOCNO> 301634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo03.html </URL>
<DATE> 2004/12/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Barcelona Rüştü'yü geri istiyor... 
</HEADLINE>
<TEXT>

     Barcelona, düne kadar dönüşüne sıcak bakmadığı Rüştü'yü, AB statüsü aldığı taktirde geri çağıracak. 
     
     Mahkeme martta 

     Bir süre önce Barcelona’dan kiralanan Rüştü, sezon sonunda geri dönecek gibi görünüyor. İspanyol ekibinin, Fenerbahçe’ye gönderirken geri çağırmaya pek niyetli olmadığı milli kaleci, ortaya koyduğu başarılı performansla aniden kıymete bindi. Barcelona, mart ayında yapılacak mahkemede Nihat Kahveci’yi örnek gösterip, Rüştü için Avrupa Birliği Statüsü isteyecek. Bu hakkın alınması durumunda Katalan ekibinin milli file bekçisini kadrosunda tutmaya niyetli olduğu belirlendi. 
     
     Arayışa geçtiler 

     Aksi durumda ise Barcelona, Rüştü’yü satma veya kiralama konusunda taliplilerle masaya oturacak. Tecrübeli eldivenin geri dönme ihtimalinin yüksek olması, teknik heyeti tedirgin ederken, şimdiden kaleci arayışlarının gizli gizli başladığı öğrenildi. Yabancı kontenjanını kalede kullanmak istemeyen yöneticiler, Rüştü’nün geri dönmesi durumunda, en azından Volkan’ın arkasında yedek bekleyecek kapasitede bir yerli kaleciyi transfer edebilmek için arayışa geçti. 

     
</TEXT>
</DOC>
