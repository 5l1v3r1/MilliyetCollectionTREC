<DOC>
<DOCNO> 320031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy46.html </URL>
<DATE> 2005/03/02/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Araştırmalara göre Türkiye'nin yüzde 62'si AB üyeliğini destekliyor 
</HEADLINE>
<TEXT>

     Türk vatandaşlarının yaklaşık üçte ikisi, Türkiye'nin gelecekte AB üyesi olmasından yanayken, Türk halkı AB'den ekonomik refah ve işsizlikle mücadelede olumlu bir rol oynamasını bekliyor. 
     AB'nin kamuoyu araştırmalarından sorumlu kurumu Eurobarometre'nin ilk Türkiye Ulusal Raporu sonuçları, AB Komisyonu'nun Türkiye Delegasyonu Başkanı Hansjörg Kretschmer ve araştırmayı yürüten Sabancı Üniversitesi Öğretim Üyesi Ali Çarkoğlu tarafından açıklandı. 
     Eurobarometre araştırması, 2 Ekim-8 Kasım 2004 tarihleri arasında, KKTC de dahil 30 ülkede, yaklaşık 25 bin kişiyle görüşülerek yapıldı. Anket soruları 44 dile çevrildi. AB üyesi ülkeler ve aday ülkelerle birlikte ilk kez Türkiye ile ilgili bir ulusal rapor da hazırlandı. 
     Avrupa Komisyonu Türkiye Delegasyonu Başkanı Büyükelçi Hansjörg Kretschmer, rapora ilişkin düzenlediği basın toplantısında, Eurobarometre'nin bu ilk Türkiye ulusal raporunun, AB halklarıyla Türk halkı arasındaki diyalogu güçlendirmeyi amaçladıkları bir döneme denk geldiğini söyleyerek, araştırmanın ilginç sonuçlar ortaya koyduğunu kaydetti. Kretschmer, ''Türk halkının AB hakkındaki bilgi eksikliği ile Türklerin kendilerini 'Avrupalılıkla özdeşleştirme düzeyinin görece düşük olmasının şaşırtıcı sonuçlar arasında'' yer aldığını söyledi. 
     AB Komisyonu, 30 yılı aşkın bir zamandan bu yana, AB ülkelerindeki halkların sosyal ve politik yaklaşımları ile tutumlarını izliyor. Eurobarometre araştırmalarının bazı soruları 1973'ten beri tekrarlanıyor. Eurobarometre Ulusal Raporları, üye ve aday ülkelerin sosyal ve siyasi geçmişleri üzerine odaklanıyor. Standard Eurobarometre Raporları ve Ulusal Raporlar yılda iki kez yayımlanıyor. İlk kez bu yıl Türkiye de bu sürece dahil edildi. 
     
     RAPORUN SONUÇLARI 
     Eurobarometre Türkiye Ulusal Raporu'nun ortaya çıkardığı bazı sonuçlar şöyle 
     Türk vatandaşlarının yaklaşık üçte ikisi yüzde 62 Türkiye'nin gelecekte AB üyesi olmasından yanayken, yüzde 12'si üyeliğin kötü bir şey olacağını düşünüyor. Yüzde 20'lik bir oransa bu konuda kararsız. Bu hususta ilginç olan bir başka noktaysa AB üyeliğinin ''iyi bir şey'' olduğunu düşünenlerin sayısının 2004 yılının ilk yarısındaki sonuçlara kıyasla düşüşe geçmesi. 
     Türk halkı AB'den ekonomik refah ve işsizlikle mücadelede olumlu bir rol oynamasını bekliyor, ancak öte yandan AB ile ilgili çok az bilgiye sahip. 
     AB'nin kendileri için ne anlama geldiği sorulduğunda Türklerin yüzde 48'i ekonomik refah, yüzde 34'ü sosyal koruma, yüzde 30'u seyahat özgürlüğüyle AB ülkelerinde okuma ve çalışma imkanı yanıtını veriyor. Buna karşılık, aynı sorunun yöneltildiği AB'liler Birliğe Türklerden daha yüksek oranda barış, demokrasi ve kültürel çeşitlilik gibi anlamlar yüklüyor. 
     Araştırmaya göre, Türkler yüzde 43'lük bir oranla geleceğe iyimser bakıyor. Başka hiçbir AB üyesi veya adayı ülke, geleceğe dair Türkiye'den daha yüksek beklentiler taşımıyor. 
     Türkler, AB'dekilerin aksine gelecekteki ekonomik durumlarının daha iyi olacağını düşünüyor. Kişisel ekonomilere ilişkin soru yöneltildiğinde, Romanya ve KKTC'nin ardından Türkler iyimser bir tablo çiziyor. 
     AB üyesi ülkelerdeki kamuoyu gibi, Türkler de en çok işsizlik yüzde 74 ve ekonomik durumdan yüzde 46 endişe ediyor. Türkler, AB'nin öncelikle işsizliğe yüzde 66 ve yoksulluk ile sosyal dışlanmaya yüzde 51 karşı önlemler almasını istiyor. 
     
     AB'YE İLİŞKİN BİLGİ DÜZEYİ DÜŞÜK 
     Türklerin AB hakkındaki bilgi düzeyi, diğer ülkelere oranla en düşük düzeyde bulunuyor. 
     Anketi yanıtlayanların sadece yüzde 25'i AB hakkında bilgi sahibi olduğunu, yüzde 73'üyse olmadığını düşünüyor. 
     Türkiye'de televizyon izleyenlerin oranı yüzde 91 , AB'dekinden yüzde 71 çok daha yüksek. AB hakkında bilgi edinmek için tercih edilen kaynaklarsa üye ülkeler ile benzerlik taşıyor, ancak göreceli ağırlığı farklılık arz ediyor. AB'de televizyon yalnızca yüzde 58 oranında tercih edilirken, bu oran Türkiye'de yüzde 83. 
     
     EN GÜVENİLİR KURUM İKİ TARAFTA DA ORDU 
     Silahlı Kuvvetler, gerek AB'de yüzde 69 , gerekse Türkiye'de yüzde 89 en çok güvenilen kurum. 
     İkinci en güvenilen kurumsa Türkiye'de yüzde 80, AB'deyse sadece yüzde 34 ile hükümet. 
     AB Komisyonu'nun Türkiye Delegasyonu Başkanı Hansjörg Kretschmer, bu hususa ilişkin soru üzerine, Türk halkının en çok orduya güvenmesinin kendisini şaşırtmadığını, ancak AB halklarının da aynı görüşte olmasını şaşırtıcı bulduğunu söyledi. 
     Kretschmer, bununla birlikte her ne kadar sonuçlar aynı eğilimi gösterse de, içerdikleri anlamların farklı olduğunu, AB'lilerin siyasetçilere güvenmemesinden dolayı ordunun en güvenilir kurum olarak ön plana çıktığına işaret etti. 
     
     DIŞ POLİTİKA 
     Türkiye AB'ye tam üyelik müzakerelerine henüz başlamamış olmakla birlikte, Türk halkı dış politika kararları konusunda, AB'nin ortak dış politikasına güveniyor görünüyor. 
     Çeşitli alanlardaki ABD ile AB politikalarını karşılaştırırken, Türk kamuoyu AB politikaları hakkında daha olumlu değerlendirme yapıyor. Türkiye'de kamuoyunun çoğunluğu, kendilerine soru yöneltilen alanlardaki Amerikan politikaları konusunda olumsuz değerlendirmede bulunuyor. 
     
     TÜRKLER, TÜRK OLMAKTAN GURURLU 
     Araştırmaya göre, Türk halkının çok büyük bir çoğunluğu yüzde 96 Türk olmaktan gurur duyuyor. 
     Etnik kimlik aidiyetleri konusunda Kıbrıslı Rumlar ve Slovenler, Türklerle yaklaşık aynı oranlarda birleşiyor. Buna karşılık, Yunanlar ve Finler yüzde 97 ve İrlandalılar yüzde 98 etnik kimliklerine Türklerden daha bağlı görünüyor. 
     Öte yandan, Türklerin yüzde 48'i Avrupalı olmaktan dolayı gurur duyduğunu ifade ederken, sadece yüzde 7'si kendini Avrupalı hissetmediğini belirtiyor. Araştırmanın yapıldığı başka hiçbir ülkede kişiler kendilerini bu kadar az oranda Avrupalı hissetmiyor. 
     Türk halkının yüzde 38'i kendini siyasi yelpazenin sağında, yüzde 33'üyse solunda görüyor. Buna karşılık AB'de bunun tam tersi görülüyor. Türkiye ve KKTC'nin dışındaki diğer Avrupa toplumları, kendilerini daha çok sol eğilimli olarak düşünüyor. Finlandiya'daysa bu iki eğilim birbirine eşit. 
     Bu arada, araştırmaya katılan Türklerin yüzde 59'u AB'nin 12 yıldızlı bayrağını bilirken, bu oran diğer Avrupa halklarında yüzde 94 olarak beliriyor. Türk halkının AB'yle ilgili korkularıysa yüzde 59'la Türkçe'nin daha az kullanılacağı ve yüzde 57'yle yeni Türk Lirası'nın tedavülden kakacağı düşünceleri. 
     
</TEXT>
</DOC>
