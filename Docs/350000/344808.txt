<DOC>
<DOCNO> 344808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/soneko01.html </URL>
<DATE> 2005/05/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bankalar tüketici kredilerinde vadeyi uzattı... 
</HEADLINE>
<TEXT>

     Bankalar bu yılın ilk üç aylık döneminde rekor düzeye çıkardıkları tüketici kredilerinin vadesini de önemli ölçüde uzattılar. Bu yılın ilk üç ayında tüketicilere kullandırılan 7.2 milyar YTL’lik kredinin yüzde 80’ini bir yıldan uzun vadeliler oluşturdu. 
     ANKA’nın Türkiye Bankalar Birliği TBB verilerinden yaptığı belirlemeye göre, ocak-mart döneminde 2 milyon 157 bin 300 kişi, bankalardan 7 milyar 166.2 milyon YTL’lik tüketici kredisi kullandı. Vade dilimlerine göre dağılım incelendiğinde tüketicilerin uzun vadeli kredileri daha fazla tercih ettikleri belirlendi. 
     İlk üç aydaki tüketici kredilerinin 468.1 milyon YTL’sini 13-18 ay vadeliler, 1 milyar 274.8 milyon YTL’sini 19-24 ay vadeliler, 1 milyar 90.9 milyon YTL’sini 25-36 ay vadeliler, 1 milyar 20.1 milyon YTL’sini ise daha uzun vadeliler oluşturdu. Böylece, 1 yıldan daha uzun vadeli tüketici kredilerinin toplam tutarı 3 milyar 356.2 milyon YTL oldu. Sınıflandırma yapmayanlar dikkate alınmadığında 1 yıldan uzun vadeli krediler toplamda yüzde 78.4’lük pay aldı. Bu kredilerin toplamdaki payı, geçen yılın eş döneminde ise yüzde 79.3 olmuştu. 
     
     DİĞER VADELER 

     10-12 ay vadeli tüketici kredilerinin toplam tutarı ise 
     874.2 milyon YTL oldu. Bu vadedeki kredilerin toplamdaki 
     payı, yüzde 16.7’den yüzde 17.8’e çıktı. 
     Kredilerin 110.8 milyon YTL’sini 3-6 ay vadeliler, 75.4 milyon YTL’sini 7-9 ay vadeliler oluşturdu. 3-6 ay vadeli kredilerin toplamdaki payı yüzde 2.4’ten yüzde 2.3’e, 7-9 ay vadelilerin payı yüzde 1.6’dan yüzde 1.5’e indi. 
     
     36-55 YAŞ GRUBU BAŞI ÇEKTİ 

     Kredi kullananların yaş gruplarına göre dağılımında ise hem kişi sayısında, hem de kredi tutarında 36-55 yaş grubu ilk sırada yer aldı. Ocak-mart döneminde bu yaş grubundaki 274 bin 998 kişi, 2 milyar 546 milyon YTL’lik kredi kullandı. 
     Söz konusu dönemde 26-35 yaş grubundaki 185 bin 510 kişi 1 milyar 342.8 milyon YTL, 56-65 yaş grubundaki 47 bin 362 kişi 2 milyar 546 milyon YTL, 18-25 yaş grubundaki 35 bin 983 kişi 192.5 milyon YTL, 65 yaş ve üzerindeki 14 bin 421 kişi 92.2 milyon YTL’lik kredi aldı. 

     
</TEXT>
</DOC>
