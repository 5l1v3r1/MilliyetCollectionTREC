<DOC>
<DOCNO> 324724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun52.html </URL>
<DATE> 2005/03/18/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Ereli "Edelman kişisel nedenlerle ayrılıyor" 
</HEADLINE>
<TEXT>

     ABD Dışişleri Bakanlığı sözcü yardımcısı Adam Ereli, ABD'nin Ankara Büyükelçisi Eric Edelman'ın kişisel nedenlerle görevinden ayrıldığını belirtti ve Edelman başka bir göreve atanacaksa bunu duyurmanın kendisine düşmediğini söyledi. 
     Ereli, düzenlediği günlük basın toplantısında, Edelman'ın istifasının Türk-Amerikan ilişkileriyle ilgisi bulunmadığını belirterek, ''Edelman ile Türk hükümeti arasındaki ilişki ve ABD ile Türkiye arasındaki ilişki daha iyi olamazdı'' dedi. Ereli, ''Bu kararın altında, kişisel nedenlerin dışında bir şey yatmıyor. ABD ile Türkiye arasındaki ilişkiler samimi, olumlu ve işbirliği anlayışı içinde'' diye konuştu. 
     Eric Edelman'ın, Washington'da başka bir göreve getirileceği yönündeki haberlerin sorulması üzerine Ereli, ''Evet. Edelman açıklamasında, başka kişisel çıkarlarını takip etmek için emekli olma niyetini duyurdu. Eğer başka atamalar duyurulacaksa, onları duyurmak bana düşmez. Ben bir gelişmeden de haberdar değilim'' dedi. 
     Adam Ereli, ''Edelman, bir süre önce istifa mektubunu verdi. Kişisel nedenler dolayısıyla bu yaz Türkiye'den ayrılacak. Türkiye ile ilişkilerimiz mükemmel. Edelman'ın Türkiye'deki elçilik görevi çok seçkin oldu. ABD ve Dışişleri Bakanlığı adına, Türkiye ile ilişkilerimizi mükemmel bir şekilde önderlik etti. Türkiye'den iyi anılar ve hem Türk, hem Amerikan halklarının çıkarlarına birlikte hizmet ettiğimize ilişkin kuvvetli bir inançla ayrılacak'' ifadesini kullandı. 
     
     ''SURİYE TARTIŞMASI İLGİSİZ'' 
     Bir gazetecinin, bu istifa kararının, Cumhurbaşkanı Ahmet Necdet Sezer'in Suriye'yi ziyaretine ilişkin Edelman'ın yaptığı açıklamayla ilgisi olup olmadığı sorusu üzerine, Ereli şunları söyledi 
     ''Bu varsayım pek çok farklı açıdan yanlış. Birincisi zaten Edelman, Cumhurbaşkanı'nın Suriye'yi ziyaret edip etmemesiyle ilgili hiçbir açıklama yapmadığını söyledi. O zaman söylediğimiz, Türk Cumhurbaşkanı'nın nereye ve ne zaman gideceğine kendisinin karar vereceğiydi. ABD'nin Suriye ile ilgili görüşlerine gelince, Suriye'ye giden herkesin, uluslararası toplumun bu ülkenin Lübnan'dan çekildiğini görmek istediğine ilişkin açık bir mesajı iletmesi umudunda olduğumuzu daima söylüyoruz. Bu varsayım sonuç bakımından da yanlış, çünkü daha önce de söylediğim gibi Edelman Türkiye'yi olumlu, dostça ve işbirliği anlayışı içinde terk ediyor. Edelman ile Türk hükümeti arasındaki ilişki ve ABD ile Türk hükümeti arasındaki ilişki daha iyi olamazdı. Üçüncü neden, samimiyetle söylüyorum, bu kararın, Türk Cumhurbaşkanı'nın Suriye'yi ziyaretine ilişkin yorum ve tartışmaları içeren yanlış haberlerin çıkmasından çok daha önce düşünüldüğü belli.'' 
     
</TEXT>
</DOC>
