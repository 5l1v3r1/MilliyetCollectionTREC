<DOC>
<DOCNO> 323110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yasam/yas02.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'AIDS'savar gen 
</HEADLINE>
<TEXT>


Avrupalıların yüzde 10'unda, Mezopotamya'dan göçmüş atalarından 'miras' kalan ve HIV dahil, birçok ölümcül virüse direnç gösteren bir gen keşfedildi 

DIŞ HABERLER SERVİSİ 

İngiliz bilim adamları, başta AIDS'e yol açan HIV olmak üzere, birçok ölümcül virüse karşı direnç sağlayan mutasyona uğramış bir gen buldu. Liverpol Üniversitesi'nden Prof. Christopher Duncan ve Dr. Susan Scott'ın araştırması sonucunda, 'CCR5- delta 32' adlı genin yaklaşık 3000 yıl önce bugün Fırat ve Dicle nehirleri arasında kalan Mezopotamya bölgesinde yaşamış atalarından Avrupalılara geçmiş olabileceği belirlendi. 

Vebadan kurtardı 
Profesör Duncan, geni taşıyan Avrupalıların, ortaçağda dünya nüfusunun yaklaşık yüzde 40'ını öldüren veba salgınlarından bile kurtulmayı başardığını belirtti. Duncan, 1347'de görülen ilk veba salgınında her 20 bin Avrupalıdan 1'inin, geni taşıdığını tahmin ettiklerini söyledi. Bu oranın, 300 yıl içerisinde nüfusla birlikte katlanarak arttığı düşünülüyor. 
Virüslerin alyuvar hücrelerine girişini engelleyen gen, nesilden nesile geçerken daha da dayanıklı bir hale geliyor. Bugün İskandinavya nüfusunun yüzde 15'inde görülen gen, Akdeniz bölgesinde yüzde 1'e kadar gerilemiş. 


</TEXT>
</DOC>
