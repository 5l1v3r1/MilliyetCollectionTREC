<DOC>
<DOCNO> 345615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun26.html </URL>
<DATE> 2005/05/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rum basını Rumlar istediklerini alacak, Türkiye iki kesimlilik verilecek 
</HEADLINE>
<TEXT>

     Güney Kıbrıs’ta yayımlanan Politis gazetesi, Kıbrıs sorununa ilişkin yeni müzakere sürecinde, Rum tarafının taleplerinin çoğunun karşılanacağını, ancak Türkiye’nin istediği net iki kesimliliğin de sağlanacağını yazdı. Haberde, KKTC’de ABD’ye askeri üs verilmesine yönelik düşüncelerin ağırlık kazandığı kaydedildi. 
     Gazete, "İki kesimliliğe karşılık kazançlar" başlığıyla verdiği haberde, yeni müzakere prosedürünün sonbaharda başlamasının beklendiğini belirtti. 
     Rum yönetimi lideri Tasos Papadopulos’un özel temsilcisi sıfatıyla New York’a giden Tasos Conis’in ortaya koyduğu Annan planındaki değişiklik başlıklarının diplomatik çevrelerde incelenmeye başlandığını kaydeden gazete, "ilk göstergeler, Kıbrıs Rum tarafının lehine değişiklikler ortaya çıkacağını gösteriyor" ifadesini kullandı. 
     "Çözümün ekonomik yönü, mülkiyet konusu, Türkiye kökenli KKTC vatandaşları, yetki yapıları, güvenlik ve garantiler üzerinde düzenlemelerin tartışıldığını" bildiren gazete, "Kıbrıslı Rumların elde edeceği kazanımların, Türk tarafına net iki kesimlilik verilmesiyle dengeleneceğinin netleşmekte olduğunu" yazdı. Gazete, bunun da geri dönebilecek Rum göçmen sayısını daha da sınırlandıracağını belirtti. 
     Kıbrıs konusundaki yeni inisiyatifin Kıbrıslı Rumlara ve Türklere kazanımlar sağlayacağı kaydedilen haberde, şu ifadelere yer verildi 
     "Yeni düzenlemelerin, Kıbrıs Rum tarafının taleplerinin çoğunu tatmin edeceği, ancak Türkiye’nin istediği net iki kesimliliği de sağlayacağı değerlendiriliyor. Amerika’ya ’işgal’ bölgelerinde askeri üs verilmesi düşünülüyor." 
     
</TEXT>
</DOC>
