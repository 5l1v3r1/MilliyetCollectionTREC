<DOC>
<DOCNO> 316176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur10.html </URL>
<DATE> 2005/02/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ilgaz'da kaybolan 10 yaşındaki çocuk donmak üzereyken bulundu... 
</HEADLINE>
<TEXT>

     Ilgaz Dağı Kayak Merkezi'ne arkadaşlarıyla kayak yapmak için günübirlik gelen 10 yaşındaki Necmettin Adatepe, yaklaşık 5 saat kayboldu. 
     Adatepe, dağ arama kurtarma timi tarafından donmak üzereyken bulundu. Yoğun sis ve tipi nedeniyle pistten çıkarak ormana giren Necmettin Adatepe'nin kaybolduğunun fark edilmesi üzerine, Kastamonu İl Jandarma Komutanlığı'na bağlı Dağ Arama Kurtarma Timi, Adatepe'yi bulmak için Ilgaz'ın ormanlık alanında arama başlattı. Pist çevresini tamamen tarayan ekipler, 10 yaşındaki Adatepe'yi, yaklaşık 5 saatlik arama sonucu, donmak üzereyken buldular. 
     Kontrolden geçirilen Adatepe'nin sağlık durumunun iyi olduğu öğrenildi. 
     Önceki gün de telesiyejle Ilgaz'ın zirvesine çıkan ve gezmek için ormanlık bölgeye giren Samsunlu Müteahhit İbrahim Koz kaybolmuş, jandarma ekiplerince yapılan arama sonucu, donmak üzereyken bulunmuştu. 
     
</TEXT>
</DOC>
