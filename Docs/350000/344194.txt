<DOC>
<DOCNO> 344194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun11.html </URL>
<DATE> 2005/05/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Rum basını mülkiyet krizini tırmandırmaya çalışıyor 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Kesimi’ndeki gazeteler propaganda amaçlı haberlerle Kıbrıs sorununun çözümüne olumsuz yönde ivme kazandırmaya çalışıyor. 
     Güney Kıbrıs’ta yayınlanan başta Alithia olmak üzere bazı gazeteler, dün yaptıkları yayınlarla çok sayıda Rumun KKTC’deki eski mallarını Kıbrıslı Türklere, İngilizlere ve Avrupalı şirketlere satmakta oldukları haberlerini okuyucularına aktardı. Rum gazeteleri Rumların mallarını satmasının ’gelecekte görünmeyen çözüme yönelik aşırı beklenti ve infialden kaynaklandığını’ iddia etti. Ancak bugün Rum resmi makamlarından yapılan açıklama, Rum gazetelerinin iddialarının doğru olmadığını ortaya koydu. 
     
     RUM YÖNETİMİNDEN RESMİ YALANLAMA 
     Rum Yönetimi Tapu ve Kadastro Dairesi Müdürü Andreas Hristodulu bugün yaptığı açıklamada, Kuzey Kıbrıs’ta bulunan 1974 öncesinde Rumlara ait mülkiyetlerin AB vatandaşları veya hissedarları ile Avrupa kökenli şirketlere herhangi bir resmi transferinin olmadığını vurguladı. Açıklamada, KKTC’de bulunan taşınmaz mallarla ilgili işlemlerin sadece Kıbrıslı Rumların çocukları veya akrabaları ve Kıbrıslı Türklerin de çocukları arasında yapılabileceği, Kuzey Kıbrıs’ta bulunan çok az Kıbrıslı Rumun mallarını, yine Kıbrıslı Rumlara sattığı belirtildi. 
     Hristodulu, Nisan 2005’te Kıbrıslı bir Rumun, Girne’de bulunan 5 arsasını bir İngiliz şirketine satmak için Rum Tapu ve Kadastro Dairesi’ne resmen başvurduğunu, başvurunun, nihaiyi kararı verecek olan İçişleri Bakanı’na havale edildiğini de söyledi. 
     
</TEXT>
</DOC>
