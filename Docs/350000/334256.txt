<DOC>
<DOCNO> 334256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo06.html </URL>
<DATE> 2005/04/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Galatasaray'da gözler Türkiye Kupası'na çevrildi... 
</HEADLINE>
<TEXT>

     Birinci Süper Lig'de Akçaabat Sebatspor karşılaşmasını zor da olsa kazanmasını bilen Galatasaray, hafta içinde Trabzonspor ile yapacağı Türkiye Kupası yarı final maçının hazırlıklarına ara vermeden başladı. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, dünkü karşılaşmada 90 dakika oynayan futbolcular koşu yapmakla yetindiler. 
     Diğer futbolcular ise çift kale maç ve şut çalışması yaptılar. Akçaabat Sebatspor maçında sakatlığı nedeniyle oynamayan Ribery, çift kale maçta forma giydi. Bu futbolcunun antrenmanda herhangi bir problem yaşamadığı ve Trabzonspor maçında oynayabileceği açıklandı. 
     İdmanda teknik direktör Hagi, kaleci Fevzi'ye uzun süre şut çekerken, Mondragon'un tesislere getirdiği köpeği Nicolas da futbolcuların neşe kaynağı oldu. 
     Antrenmanı başkan Özhan Canaydın ile ikinci başkan Ergun Gürsoy da tesislerin balkonundan izledi. 
     Galatasaray, Trabzonspor ile oynayacağı kupa maçının hazırlıklarını yarın yapacağı idman ile sürdürecek. 
     
</TEXT>
</DOC>
