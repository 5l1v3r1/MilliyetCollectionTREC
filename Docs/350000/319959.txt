<DOC>
<DOCNO> 319959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko17.html </URL>
<DATE> 2005/03/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BDDK'dan bankalara 'kartta taksit' uyarısı 
</HEADLINE>
<TEXT>

     Mert İLKUTLUĞ DHA 

      BANKACILIK Düzenleme ve Denetleme Kurumu BDDK Başkanı Tevfik Bilgin, kredi kartlarında uygulanan taksit sayısında bankaların kendi aralarında anlaşmalarını istediklerini belirterek, "Bankalar da bize Bu iş çığrından çıktı, akıntıya kapıldık' diyorlar, ama sonra başka açıklama yapıyorlar. Bizim adımız BDDK, bankalara zarar verecek bir olayda bankalara rağmen karar alma yetkimiz var bunu da bütün cesaretimizle yaparız'' dedi. Bilgin, kredi kartını öldürmek istemediklerini sadece kartlarla ilgili ileride olabilecek Kazalara' karşı önlem aldıklarını söyledi. 
     BDDK Başkanı Tevfik Bilgin, bugün Ege Üniversitesi İktisadi ve İdari Bilimler Fakültesi'nde İksitat Fakültesi, İletişim Fakültesi ve İzmir TV tarafından düzenlenen bankacılıkla ilgili bir söyleşiye katıldı. Bankacılığın bir ekonominin hayat damarları olduğunu belirten Bilgin, "Türkiye'de, bankacılık sisteminin büyüklüğü 230 milyon dolar. Kurlar düştükçe de bu rakam artıyor'' dedi. Diğer ülkelerde emeklilik fonları gibi kurumların bankacılık sisteminden fazla olmasına karşın Türkiye'de bu tip enstrüman ve kurumların Güdük' kaldığını belirten Bilgin, bu nedenle Türkiye'de bankacılığın hassas bir dengede olduğunu söyledi. 
     
     BANKA SOYMANIN EN KOLAY YOLU SAHİBİ OLMAKTIR 
     Son 20 yılda bankacılığın yaşadığı gelişim hakkında da bilgi veren Bilgin, "1980 yılında sektörün 18 milyar dolar olan aktif büyüklüğü, bugün 230 milyar dolar seviyesinde. Mevduat miktarı 9 milyar dolardan 148 milyar dolara çıkarken, 31 olan banka sayısı da 48'e yükseldi'' dedi. Banka sayısının 79 ile 2000 yılında en yüksek noktasına ulaştığını aktaran Bilgin, daha sonra bu bankaların önemli kısmının mali bünyelerindeki sorunlar ve yükümlülüklerini karşılayamamaları nedeniyle Tasarruf Mevduatı Sigorta Fonu'na TMSF devredildiğini söyledi. Bilgin, "Devredilen bankaların önemli kısmının 1992 - 2000 yılında lisans verilen bankalar olmasının takdirini sizlere bırakıyorum. Ben her zaman, Bir bankayı soymanın en kolay yolu o bankanın sahibi olmaktır' derim. Milyonlarca mudiyi ilgilendiren bir konuda, herkese izin verilmemesi gerektiği, lisans vermenin ne kadar büyük önem taşıdığı anlaşılıyor'' dedi. 
     
     SİNEĞİN YAĞINI ÇIKARTIYORLAR 
     Türkiye'de bankacılık sektörünün toplam aktiflerin milli gelirinin yüzde 75'ine ulaştığını belirten Bilgin, pek çok ülkede bu oranın 2 - 3 kat olduğunu söyledi. Bankacılık sisteminin çarpan etkisi ile büyüdüğünü belirten Bilgin, "Ama ülkemizde bankacılık güdük kaldı. Ancak düşük enflasyon ortamında, bankaların değişik enstrümanlara, kredilere ağırlık vermesi ile çok yakında Türkiye'de de milli geliri yakalayacak onun üzerine çıkacaktır'' dedi. Çok önemli bir gösterge olan bankaların topladıkları mevduattan kredi verme oranının kriz zamanında yüzde 30'lara kadar düştüğünü belirten Bilgin, bugün ise bu oranın yüzde 52'ye yükseldiğine dikkat çekti. Bilgin, "Bu bizim hep söylediğimiz reel sektöre kredi verilmesi olayının gerçekleşmesidir. Çünkü 1990- 2000 yılları arasındaki güzel karlar, hazine bonosundan büyük gelir elde etme olayı artık yok. Bankalar artık sineğin yağını çıkartmaya çalışıyorlar. Eskiden tatlı kar döneminde ilgilenmedikleri pek çok şeyle ilgileniyorlar'' diye konuştu. 
     Avrupa'da 2007 yılında yürürlülüğe girecek ve bankacılığı düzenleyecek Basel 2' hükümlerini Türkiye'de de uygulamak çin çalıştıklarını belirten Bilgin, sektörde çok şiddetli bir rekabet olduğunu söyledi. Bilgin, "Bu rekabet daha iyi, daha ucuz, daha hızlı hizmet vermek için. BDDK dahil bütün kurumlar düşük enflasyon ortamında başarılı olmak için çalışıyor. Ben bile yaşım nedeniyle düşük enflasyon ortamı nedir bilmiyorum. Bütün bankacılık sistemi çaba gösteriyor'' dedi. 
     
     KARTLA HAYATLARINI DEVAM ETTİRİYORLAR 
     Daha sonra öğrencilerin çeşitli konulardaki sorularını yanıtlayan Bilgin, bankaların çok fazla miktarda taksit uygulamalarıyla ilgili bir soru üzerine bu konuda hazırladıkları yasa tasarısı hakkında bilgi verdi. Kamuoyunda, yasa taslağını sanki bir ayda hazırlamışlar gibi yanlış bir düşünce olduğunu belirten Bilgin, "Oysa bu taslak 10 yıldır hazırlanmaya çalışılan ama bir türlü bitmeyen bir çalışma. Geçen sene ortasında kart hacimlerindeki artış bizi buna yöneltti'' dedi. Türkiye'de kredi kartının farklı algılandığını belirten Bilgin, kredi kartının "Hayatı kolaylaştıran'' değil, pek çok kimsenin "Hayatını devam ettirmesini sağlayan'' bir araç gibi kullanıldığını ve bunun yanlış olduğunu söyledi. 
     
     CESARETLE KARAR ALIRIZ 
     Bilgin, kredi kartlarında sorunların artma eğiliminde olduğunu tesbit ettiklerini belirterek, "Bize bir olaydan sonra düzenleme yapıp, düzenleme yaptığımız zaman Siz hasar tesbit komisyonu musunuz, iş bittikten sonra çıkıyorsunuz' diyenler var. Biz de uluslararası standarları getiren, kart kullanımını öldürmeyen, vatandaşları da koruyan bir taslak hazırladık'' dedi. Kredi kartında taksit uygulamasının Türkiye, Yunanistan, İsrail, Brezilya gibi bir kaç ülkede uygulandığını belirten Bilgin, buna karşın diğer ülkelerde taksit miktarının 3-6 ay ile sınırlı olduğuna dikkat çekti. Türkiye'de ise yoğun rekabet nedeniyle taksitlerin 24 aya kadar vardığını belirten Bilgin, şöyle konuştu 
     "Ben de bankalara Vadesiz, faizsiz bunu kaldırabilir misiniz' diye soruyorum. Pek çok banka da bize, Bu iş çığrından çıktı, akıntıya kapıldık duramıyoruz. Siz düzenleme yapın' dedi. Biz de, mümkünse kendi aralarında anlaşmalarını söyledik. Ama hayretle görüyorum ki bunu söyleyen bankalar daha sonra açıklamalar yapıyor. Biz BDDK'yız. Bankalara zarar getirecek bir uygulamayla ilgili olarak bankalara rağmen önlem alma yetkimiz var. Bunu bütün cesaretimizle yaparız. Ama biz bankaların bunu kendilerinin yapmasını, aralarında anlaşmasını beklerdik, bekliyoruz.'' 
     
     KARTI ÖLDÜRMEK İSTEMİYORUZ 
     Hipermarketlerin yaptığı taksitlerle ilgili bir soru üzerine ise, bankaların perakende kuruluşlarla yaptığı anlaşmalarda bir miktar aciz kaldığını belirten Bilgin, kurumların O banka olmazsa diğer banka olur' diye yaklaştığını, bankaların da aşırı rekabette pazar payını düşürmemek için kendi karlarını düşünemediğini söyledi. Yaptıkları analizler sonucunda kredi kartlarıyla ilgili düzenlemenin şart olduğunu gördüklerini aktaran Bilgin, "Amaç sizlerin olduğu kadar bankaların da menfaatini korumak. Kart şu anda bankaların en karlı enstrümanı, onu öldürmek istemiyoruz. Bazıları Bu işi düzenlemek BDDK'nın mı görevi diyebilir '. Evet çünkü bizim adımız Bankaları Düzenleme ve Denetleme Kurumu, Bakkalları Düzenleme Kurumu değil'' diye konşutu. 
     Bilgin, hazırladıkları taslakta faizlerle ilgili olarak faizin hangi tarihten itibaren yürütüleceği konusunda bir standart getirdiklerini de belirterek, bileşik faiz uygulanamayacağı' hükmünü de koyduklarını söyledi. Bilgin, "Bu taslağa bankaların itiraz edebileceği çok fazla bir şey yok. Yeter ki standart belirlensin, bu enstrümanın önü açılsın. İleride oluşabilecek kazalarla, kart kullanımına karşı bir soğukluk olmasın, biz bunun için çalışıyoruz'' dedi. 
     
     ÖĞRENCİLER BİLGİN'İ SIKIŞTIRDI 
     Öte yandan, bugün gazetelerde yer alan ve BDDK tarafından hazırlanan Bankacılık Yasa Taslağı'na IMF'in istekleri doğrultusunda hükümetin değişiklikler yaptığı yolundaki haberlerle ilgili sorulara Bilgin cevap vermedi. Toplantıdan önce gazetecilerin bu konudaki sorularına "Konuşmayacağım'' yanıtı veren Bilgin, toplantıda öğrencilerden de aynı yönde sorular gelince, "Bankalar kanunu 1999'dan bu yana 6-7 kere değişti. Her değişiklikte dengesi bozuldu. Biz de 8 ay uğraşıp, bir kanun taslağı hazırladık. Bir kaç kere tartışmaya açtık. Çok zor bir süreç, çok da eleştirildik. En son Kasım 2004'de bakana ilettik. Görüşlerimiz taslakta var. Yeni bir şey söylemek istemiyoruz'' dedi. 
     Bilgin, hazırladıkları taslakta bankaların fona devri yerine tasfiyesini kaldırdıklarını özellike vurguladı. Bilgin'in, ekonominin geneliyle ilgili sorulara ve TMSF'ye devredilen bankaların yarattığı zararla ilgili, "Benim konum değil'' demesi öğrencilerin tepkisini çekti. Bir öğrenci, "Hiçbir şey söylemiyorsunuz'' derken, başka bir öğrencinin "Bu konuları en iyi bilen insansınız. Bir şey söylememeniz ağrıma gidiyor'' demesi salonda gülüşmelere yol açtı. 
     
     AB'YE EN UYUMLU SEKTÖR 
     Türkiye'de Avrupa Birliği'ne en uyumlu sektörün bankacılık olduğunu belirten Bilgin, bankaların müşterisi olan şirketlerin bilançolarının da AB'ye uyumlu olması gerektiğini söyledi. Geçtiğimiz yıl ertelenen talepler yüzünden de tüketici kredilerinde sıçrama olduğunu, bu yıl sıçrama olmasa da kredilerde artışın devam ettiğini belirten Bilgin, "Bankalar düşük enflasyon ortamında kredi vermek zorunda'' dedi. 
     Bilgin, yabancı bankaların Türkiye'ye ilgisiyle ilgili olarak da, şu anda yabancıların Türkiye'deki bankacılıktaki payının yüzde 3-4 olduğunu söyledi. Bilgin, "Bu oran daha da artacaktır. Tahminim bu yıl da bununla ilgili açıklamalar duyacaksınız. Elbette yabancı, milli, kamu bankaları olacak. Bizim söylediğimiz yabancı bankaların oranı belli miktara gelince, ekonominin bütün aktörlerini biraraya gelsin, bu konu dizayn edilsin. Çünkü önümüzde başka örnekler var'' diye konuştu. 
     
</TEXT>
</DOC>
