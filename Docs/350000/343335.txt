<DOC>
<DOCNO> 343335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy20.html </URL>
<DATE> 2005/05/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sezer'den beş kanuna onay 
</HEADLINE>
<TEXT>

     Cumhurbaşkanı Ahmet Necdet Sezer, aralarında teşvik yasasının da bulunduğu beş kanunu onayladı. 
     Cumhurbaşkanı Sezer, teşvik yasasının yanında yenilenebilir enerji kaynaklarının elektrik üretimi amaçlı kullanımı, Ceza Muhakemesi Kanunu'nun yürürlük ve uygulama şekli hakkında değişiklik yapılması ve Türk Ceza Kanunu'nun yürürlük ve uygulama şekli hakkında kanunda değişiklik yapılmasına ilişkin kanunlar ile bazı kanunlarda değişiklik yapılmasını öngeren yasayı da onaylayarak, yayımı için başbakanlığa gönderdi. 
     Sezer'in bugün onayladığı yasalardan teşvik yasası, sosyo-ekonomik gelişmişlik sıralamasına göre endeks değeri eksi olan 13 ilin daha teşvik uygulamaları kapsamına alınmasını öngörüyor. 
     Düzenlemeye göre, teşvik uygulamasından Kilis, Tunceli, Kastamonu, Niğde, Kahramanmaraş, Çorum, Artvin, Kütahya, Trabzon, Rize, Elazığ, Karaman ve Nevşehir de yararlanacak. Bu iller, bedelsiz arsa ve arazi temini teşviklerinden de yararlandırılacak. 
     1 nisan 2005 tarihinden itibaren yeni işe başlayan vergi mükelleflerinin, sigorta primlerinin işveren hissesinin, organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için ise yüzde 80'i Hazine tarafından karşılanacak. 
     Bu tarihten önce işe başlayan mükellefler ise, işçi sayısını en az yüzde 20 oranında arttırmaları ve toplam işçi sayısının asgari 30 kişiye ulaşması durumunda teşvikten yararlanabilecekler. 
     Bu illerde, 31 aralık 2007 tarihine kadar tamamlanan yeni yatırımlar için destek ve teşvikler, tasarıda öngörülen sürelere bakılmaksızın yatırımın tamamlandığı tarihi izleyen beş yıl süresince uygulanacak. 
     
     IMF karşı çıkıyordu 
     Hükümetin 36 ilde uygulanan teşvikleri 49 ile çıkaran yasa tasarısı, IMF'den gelen eleştirilerin ardından daha kapsamlı şekilde değerlendirilmek üzere TBMM Plan ve Bütçe Komisyonu'ndan alt komisyona havale edilmişti. 
     IMF, tasarıya ek mali yük getireceği ve ekonomiye bir katkı sağlamayacağı gerekçesiyle karşı çıkmış, hükümet kanadı ise genişlemenin maliyetinin yüksek olmayacağını savunmuştu. 
     
</TEXT>
</DOC>
