<DOC>
<DOCNO> 301865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko17.html </URL>
<DATE> 2004/12/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Akaryakıtta, 1 Ocak'ta serbestiye geçiliyor... 
</HEADLINE>
<TEXT>

     Petrol Piyasası Kanunu çerçevesinde petrol ürünleri fiyatlandırmasında, yılbaşından itibaren serbestiye geçiliyor. Tavan fiyatlar ise 31 Aralık'ta açıklanacak. 
     Buna göre piyasada rafinaj ve akaryakıt dağıtımı yapmayı sürdüren kişiler, 1 Ocak 2005 tarihinden itibaren uygulayacakları tavan fiyatları EPDK'ya bildirecek. 
     İlk bildirim için tanınan süre dün dolarken, ilk bildirim sonrası tarifelerde meydana gelecek değişikliklerin de, uygulamaya konulmadan önce en geç bir işgünü önce saat 17 00 ye kadar bildirilmesi gerekiyor. 
     Edinilen bilgiye göre, petrol ürünleri piyasasında önemli değişikliklerin yaşanacağı bu dönemde, EPDK'nın öncelikli hedefleri, ''sektörün kayıt altına alınması ile piyasada haksız kazanç ve haksız rekabet risklerinin olabildiğince azaltılması'' olarak sıralanıyor. 
     Bu çerçevede öncelikle, başta akaryakıt bayileri olmak üzere piyasada faaliyet gösteren oyuncuların lisanslanması ve kayıt altına alınmasına dönük başvurular 20 Aralık'ta tamamlandı. 
     Bu yöndeki ikinci adım ise 1 Ocak'tan itibaren fiyatların serbest belirlenmesi olacak. 
     Petrol Piyasası Tarifeler Yönetmeliği'nin 9 uncu maddesi gereği, tavan fiyat tarifelerini EPDK'ya bildirmekle yükümlü lisans sahiplerinin yanı sıra faaliyetlerini 6326 sayılı Petrol Kanunu'na göre belge sahibi, Enerji ve Tabii Kaynaklar Bakanlığınca yapılan düzenlemelere istinaden faaliyetlerine izin verilen akaryakıt dağıtım ve pazarlama kuruluşu olarak sürdüren kişilerden, 20 Aralık'a kadar kadar Kurum'a lisans başvurusunda bulunanlar rafinaj ve dağıtım faaliyetini sürdüren kişiler tarife bildirim yükümlülüğü kapsamında bulunuyor. 
     Buna göre piyasada rafinaj ve akaryakıt dağıtımı yapmayı sürdüren kişilerin, 1 Ocak 2005 tarihinden itibaren uygulayacakları tavan fiyatları, kuruma bildirmeleri için tanınan süre dün doldu. 
     İlk bildirim sonrası, tarifelerde meydana gelecek değişikliklerin de, uygulamaya konulmadan önce en geç bir işgünü önce saat 17 00 ye kadar bildirilmesi gerekiyor. 
     Bildirime konu tarifeler, rafineri veya dağıtım şirketinin depo teslim tavan fiyatı olarak belirlenecek. 
     Tavan fiyatlara ÖTV, KDV ve varsa diğer vergi, resim ve harçlar dahil edilecek, depo teslimi sonrası nakliye bedelleri dikkate alınmayacak. 
     Birden fazla depo için farklı fiyat oluşturmak isteyen yükümlüler, aynı bildirim kapsamında ayrı fiyat oluşturdukları her bir depo için ayrı beyanlar verebilecek. Fiyatlar nafta ve fuel oil türleri için kilogram, diğer akaryakıtlar için litre fiyatları olarak verilecek. 
     Yapılacak bildirimlerde, akaryakıtlar Benzinler Kurşunsuz, Süper ve 98 Oktanlı Kurşunsuz Benzin , Motorinler Motorin Gasoil 0,2 ve 350 ppm Kükürtlü Motorin EN 590 1 , Gazyağı, Marine Diesel, Jett Yakıtı, Kalorifer Yakıtı, Fuel-Oiller Fuel Oil 6 ve 1.0 Kükürtlü Fuel Oil , başlıklarında ifade olunacak. GTİP kodlarına ilişkin bölümün doldurulması ise ihtiyari. 
     Bildirim yükümlülerinin beyan edeceği, tavan fiyat tarifeleri, Kurum Internet sayfasında 31 Aralık'tan itibaren günlük olarak ilan edilecek. 
     
     İTHALAT 
     Ham petrol ve akaryakıt ithalat işlemleri, lisanslar üzerinde veya yazıda kayıtlı 20 Mart 2005 tarihini aşmamak üzere olan ham petrol ve akaryakıt türleri ile sınırlı olarak, yapılacak bildirim sonrasında, Gümrük Müsteşarlığı'nca yetkili kılınan mahallerden yapılabilecek. 
     Ham petrol ve akaryakıt ithalatında yeni düzenlemeler çerçevesinde, ilgililerin stoklama ve benzeri tedbirleri almasında yarar görülüyor. 
     Akaryakıt harici petrol ürünleri ithalat işlemleri, ilgililerin lisans sahibi olup olmadığına bakılmaksızın, 1 Haziran 2005 tarihine kadar mevcut usul ve esaslar çerçevesinde, Petrol İşleri Genel Müdürlüğünden uygunluk yazısı alınması suretiyle sürdürülecek. 
     İthalat işlemleri, Mart ayında geçilmesi planlanan ulusal marker uygulamasına geçilmesinin ardından serbest bırakılacak. 
     
</TEXT>
</DOC>
