<DOC>
<DOCNO> 336720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo15.html </URL>
<DATE> 2005/04/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Trabzonspor, geçen sezondan daha başarılı bir performans ortaya koydu 
</HEADLINE>
<TEXT>

     Birinci Süper Futbol Ligi'nin 29. haftasında Ankaragücü'nü 3-1 yenerek puanını 65'e çıkaran Trabzonspor, geçen sezon şampiyonluğa oynadığı dönemden daha fazla puan toplamayı başardı. 
     Geçen sezonun 29. haftasında 62 puan toplayabilen bordo-mavililer, bu sezon Ankaragücü'nü yenip puanını 65'e yükselterek, daha başarılı bir grafik ortaya koydu. 
     Geçen sezonun söz konusu haftasını 62 puanla lider Fenerbahçe'nin 4 puan gerisinde ikinci sırada kapatan Trabzonspor, bu sezonun 29. haftası sonunda 65 puan toplamasına karşın lider Fenerbahçe'nin 6 puan, ikinci sıradaki Galatasaray'ın ise 2 puan gerisinde üçüncü sırada yer aldı. 
     
     SON 9 SEZON 
     Trabzonspor, son 9 sezon içindeki en başarılı performansını bu sezon ortaya koydu. 
     Bu sezonun 29. haftasında 65 puan toplayabilen bordo-mavililer, son 9 sezon içindeki en fazla puanı toplamayı başardı. 
     Karadeniz ekibi, 1995-96 sezonunda 73 puan toplayarak bu sezondan daha fazla puan elde etmişti. 
     
</TEXT>
</DOC>
