<DOC>
<DOCNO> 302153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko02.html </URL>
<DATE> 2004/12/30/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
İZTO, tarım üniversitesi kuracak 
</HEADLINE>
<TEXT>

     İzmir Ticaret Odası İZTO Yönetim Kurulu Başkanı Ekrem Demirtaş, İzmir Ekonomi Üniversitesi'nden İEÜ sonra ikinci bir üniversite kurmak için çalışmalara başladıklarını bildirdi. 
     İZTO meclis toplantısında konuşan Demirtaş, İEÜ ile Türkiye'ye örnek olduklarını, Türkiye'nin ilk tarım üniversitesini de kuracaklarını belirtti. 
     Tarım Üniversitesi fikrini Oda üyelerine ilk kez açıklayan Demirtaş, ''Ekonomi Üniversitesi'ni 4 milyon 150 bin dolara kurduk, bu da 6 trilyon lira yapar. Tarımsal sanayide öncü olan İzmir'in bir Tarım Üniversitesi'ne ihtiyacı var. İzmir'deki diğer kuruluşların da desteğini alarak İEÜ'den sonra ikinci üniversitemizi kurmak için çalışmalara başladık'' dedi. 
     Demirtaş, üniversite için kurulacak vakfın şekli konusunda tartışmaların devam ettiğini, ancak üniversitenin kurulması yolunda alınan prensip kararının tarihi önemde olduğuna dikkati çekti. 
     
     MİLAT YILI 
     Demirtaş, 2004 yılında dış borç, cari açık ve sıcak para gibi bazı risklere rağmen ekonomik istikrarın oluşması yönünde olumlu bir performans sergilendiğini, 2005 yılını da ''istikrarlı yüksek büyüme için milat yılı'' olarak kabul ettiklerini ifade etti. 
     Dolar kurunun 2005 yılı sonunda en çok 150 kuruş, repo ve mevduat faizi getirisinin ise yüzde 14 düzeyinde gerçekleşeceğini tahmin ettiklerini ifade eden Demirtaş, hükümetin koyduğu hedefleri uygulanabilir bulduklarını kaydetti. 
     Meclis toplantısında 2005 yılı bütçe tasarısı da görüşüldü. Tasarı ile ilgili konuşan Demirtaş, Mart ayında oda seçimlerinin yapılacak olması nedeniyle çalışma programına iddialı ve zaman alacak projeleri koymadıklarını söyledi. Bir önceki yıl bütçesine göre yüzde 11 artış öngörülen 2005 yılı bütçesi, 15 milyon 36 bin YTL olarak oybirliğiyle kabul edildi. 
     
</TEXT>
</DOC>
