<DOC>
<DOCNO> 316251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/dunya/axdun01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta son söz Sistani'nin 
</HEADLINE>
<TEXT>


DIŞ HABERLER SERVİSİ 


Irak'ta 30 Ocak'ta yapılan genel ve yerel seçimlerin ardından, ülkenin yeni başbakanının belirlenmesinde son söz, yüzde 48 oy alan Birleşik Irak İttifakı'na liderlik eden Şii din adamı Büyük Ayetulah Ali El Sistani'nin olacak. 
İttifak yetkilileri, önceki gün yapılan gizli görüşmede başbakanlığa gelecek isim üzerinde mutabakata varamayınca, en güçlü 2 aday, İbrahim El Caferi ile Ahmed Çelebi'nin bu görev için gizli bir oylamayla yarışmasına karar verdi. Bugün, parlamentoya girmeye hak kazanan İttifak milletvekilleri arasında yapılması öngörülen gizli oylamanın sonucunda İttifak'ın seçeceği kişi, Sistani'nin onayını almak zorunda olacak. İttifak üyelerinin bir isim üzerinde anlaşamaması durumunda da ülkenin yeni başbakanını Sistani belirleyecek. 
Bu arada, Irak Seçim Komisyonu, 30 Ocak'ta yapılan seçimlerin sonuçlarını onayladı. Sonuçların onaylanmasıyla, Şii partilerinin birleşmesinden oluşan Birleşik Irak İttifakı 140 sandalyeyle 275 üyeli yeni meclisin çoğunluğunu elde etti. Kürt İttifakı 75, Başbakan Dr. İyad Allavi'nin liderliğindeki blok ise 40 sandalye kazandı. Irak Türkmen Cephesi de 3 sandalye alabildi. Geri kalan 17 sandalye, alınan oy sayısına göre diğer parti ve adaylar arasında paylaşıldı. 


</TEXT>
</DOC>
