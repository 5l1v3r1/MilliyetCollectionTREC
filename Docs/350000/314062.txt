<DOC>
<DOCNO> 314062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun23.html </URL>
<DATE> 2005/02/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
4 polisin öldürülme görüntüleri yayınlandı 
</HEADLINE>
<TEXT>

     Irak'ta, 4 polis memurunun öldürülmesinin görüntüleri yayınlandı. 
     Associated Press'in haberinde, 3 Şubat'ta çekimi yapılan video kasette bir odada 4 kişinin görüldüğü, bunların kendilerini tanıtırken özel görev gücünde çalışan polisler olduklarını söyledikleri belirtildi. 
     Kasette polislerin silahla öldürüldüğü görülürken, bu kişilerin nerede yakalandıkları hakkında bilgi verilmedi. 
     Direnişçiler, 3 Şubat'ta Ebu Garib bölgesinde bir polis konvoyunu pusuya düşürmüştü. Saldırıda 1 polis öldürülmüş, bazı polisler kaçırılmıştı. 
     
     SALDIRILARDA 3 ÖLÜ, 8 YARALI 

     Öte yandan, Irak'ta düzenlenen saldırılarda 3 Iraklı öldü, 8 kişi yaralandı. 
     Güvenlik kaynakları, Bakuba'da bu sabah kimliği belirlenemeyen silahlı kişilerin 2 araçtan oluşan polis devriyesine saldırdığını, çıkan çatışmada 1 sivilin öldüğünü, 3 polisin yaralandığını belirtti. 
     Kentte, aracında seyir halindeki bir polisin yine kimliği belirlenemeyen kişilerce öldürüldüğünü bildiren güvenlik kaynakları, Kerkük'te de Amerikan askeri konvoyu geçerken düzenlenen bombalı saldırıda 1 sivilin öldüğünü, 1 kişinin yaralandığını kaydetti. 
     Aynı kaynaklar, Kut kentindeki saldırıda ise yoldan geçen 4 sivilin yaralandığını belirtti. 
     
</TEXT>
</DOC>
