<DOC>
<DOCNO> 306125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko29.html </URL>
<DATE> 2005/01/13/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bilgin Bankalardan kimse bedelsiz hizmet beklemesin 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, artık geçmiş dönemde olduğu gibi bankalardan bedelsiz bir hizmet beklenmemesi gerektiğini, bankaların bu değişime paralel olarak artık yapacakları her bir hizmet karşılığı bir bedel alacaklarını söyledi. 
     Bunun gayet normal olduğunu ifade eden Bilgin, ''Bankalarımız değiştiği gibi müşterileri, mudileri, bankalar ile iş yapanların değişmesi gerekir'' dedi. 
     Bilgin, Ekonomi Muhabirleri Derneği EMD üyeleriyle düzenlediği ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısında yaptığı konuşmada, maliyetlerin artan önemi, rekabetin artık çok şiddetli olması nedeniyle maliyet azaltıcı ortak girişimlerin gündemde olduğunu söyledi. 
     Bankaların ATM ve post cihazlarını ortak kullanılmak zorunda olduğunu, geçmişte bankaların bunu yapmadığını, o dönemde bu giderleri menkul kıymetlerden elde ettiği karla gizlediklerini söyleyen Bilgin şöyle devam etti 
     ''Bu bedeller arasında uçurumlar çok büyük farklılıklar olabilir. Olmaması gerekir belki ama. Bunun sınırlanmasını veya marjların belirlenmesini de Bankalar Birliği yapmalıdır. 
     Şunu çok iyi biliyoruz. Bazı bankacılarımız kar marjları düştüğü için kar elde etmek için mevduat dışında uygulamalar yapacaktır. Gelecek dönemde de bunu göreceğiz. BDDK bu işlemlere, bu uygulamalara karşı alarm halindedir. Proaktif bir şekilde gerekli önlemleri işlem yapmadan önce ya da yapılırken alma yolunda düzenlemeler yapmaktayız.'' 
     
     BDDK'NIN MİSYONU 
     Bilgin, BDDK'nın misyonunun çok basit olduğunu, ''tasarruf sahiplerinin hak ve menfaatlerini korumak'' olduğunu, bunu korurken bankaların da menfaatlerini düşündüklerini belirterek, ''Çünkü, hak ve menfaatler bankaların mali bünyesi ile paralel. Vizyonumuz da bunun için her türlü tedbiri almaktır'' dedi. 
     BDDK Başkanı, 2005 yılında yapılması öngörülen düzenlemeleri ''Banka Kartları ve Kredi Kartları Kanun Tasarısı Taslağı, Finansal Kiralama, Factoring ve Finansman Şirketleri hakkında Kanun Taslağı, Finansal Hizmetler Kanunun yürürlüğe girmesi ile söz konusu kanunla getirilen yeniliklere paralel olarak yapılacak düzenlemeler, uluslararası ilke ve standartlara uyum çerçevesinde yapılacak değişiklikler'' olarak sıraladı. 
     
     ŞİKAYETLER 
     Kurum'a gelen toplam şikayetler ve talepler içinde en yüksek oranın yüzde 22.18 ve 232 adet ile kredi kartları ile ilgili şikayetlerin ilk sırada yer aldığını belirten Bilgin, ikinci sırada yüzde 9.68 ve 101 adet ile mevduat hesaplarının yer aldığını ifade etti. 
     Bilgin, ''Bu kadar önemli bir konu. İnanın mektuplardaki konuları bir araya getirseniz kanun taslağı ortaya çıkar. Bu kadar önemli bir konuya da bizim eğilmememiz düşünülemez'' dedi. 
     
</TEXT>
</DOC>
