<DOC>
<DOCNO> 328171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy09.html </URL>
<DATE> 2005/03/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye ek protokol mektubunu Brüksel'e gönderdi, süreç başladı 
</HEADLINE>
<TEXT>

     Türkiye, Avrupa Birliği ile bir süredir müzakerelerini sürdürdüğü Ankara Anlaşması ek protokol metnine mutabakatını bildiren mektubu Brüksel'e iletti. 
     Diplomatik kaynaklardan edinilen bilgiye göre, Türkiye'nin AB Daimi Temsilcisi Büyükelçi Oğuz Demiralp, söz konusu mektubu dün akşam AB'ye illeti. 
     Gerek uyum protokolünün gerek Türkiye'nin göndereceği mektubun müzakereleri daha önce iki taraf arasında yapılmıştı. 
     Uyum protokolünde Türkiye'nin itirazları sonucu havaalanları ve limanlar, Türkiye'nin resmi dilinin Türkçe olarak yazılması gibi konularda Ankara'nın istediği değişiklikler yapıldı. 
     Protokol metninde Türkiye'nin Kıbrıs Rum kesimini tanımadığına ilişkin bir ifade yer almayacak. Ancak AB'ye gönderilecek mektupta bu ifadeye yer verilecek. 
     Ankara'nın bu metni incelemesi ve kendi mektubunu Brüksel'e iletmesinin ardından, protokolle ilgili süreç başlamış oldu. 
     
     EK PROTOKOL İMZA SÜRECİ BAŞLADI 

     AB Komisyonu, Türkiye'nin Ankara Anlaşması Uyum Protokolü'nün metnine ilişkin mutabakat mektubunu aldığını ve imza sürecinin başladığını teyit etti. 
     AB Komisyonu sözcüleri, günlük olağan basın toplantısında yaptıkları açıklamada, Komisyon'a ulaşan mektupta Türk tarafının Protokol metnine mutabakatını bildirdiğini duyurdular ve ''imza süreci başladı'' dediler. 
     Uyum Protokolü'nün imzalanmasına ilişkin ''ön mutabakat mektup değişimi''nin bu şekilde tamamlanmasının ardından, söz konusu metin, AB üyesi ülkelerin Brüksel'deki daimi temsilcilerinden oluşan Daimi Temsilciler Konseyi COREPER ve AB dışişleri bakanlarından oluşan AB Genel İşler Konseyi'nin onaylarına sunulacak. 
     Metin'in Avrupa Parlamentosu'nun bilgi ve görüşlerine de aktarılmasının ardından Ankara Anlaşması Uyum Protokolü, AB'nin yürütme organı olan AB Komisyonu ve Türkiye tarafından imzalanacak. Anlaşmanın Türkiye açısından yürürlüğe girmesi için TBMM'nin onayı da gerekiyor. Anlaşma, bu aşamaların tamamlanmasının ardından yürürlüğe sokulabilecek. 
     Komisyon, Protokol imza sürecinin, ''17 Aralık zirvesinde belirlendiği gibi'', Türkiye'nin AB'ye katılım müzakerelerinin başlayacağı 3 Ekim tarihinden önce tamamlanmış olacağını, bu konuda ''güvence verildiğini'' açıkladı. 
     Diplomatik çevreler, Türkiye'nin mutabakat mektubunun Brüksel'e ulaşmasından sonra ''Top AB'de'' diyor ve AB prosedürleri gereği onaylar isteneceğini, söz konusu onay aşamalarında Kıbrıslı Rumların ''bazı sorunlar çıkarabileceklerini'', süreçte gecikme olmamasının AB'ye bağlı kaldığını ifade ediyorlar. 
     
     RUM KESİMİ İMZA, NORMALLEŞME YÖNÜNDE BİR ADIM OLACAK 

     Bu arada, Güney Kıbrıs Rum yönetimi sözcüsü Kipros Hrisostomidis, ''Türkiye'nin Gümrük Birliği Protokolü'nü imzalamasının, Türkiye ile Güney Kıbrıs arasındaki ilişkilerin normalleştirilmesi yönünde bir adım olacağını'' söyledi. 
     Hrisostomidis, ''protokol metninde, 'Kıbrıs cumhuriyetini tanımadığı yönünde hiçbir ifade yer almadığını'' kaydetti. 
     Sözcü Kipros Hrisostomidis, Rum hükümetinin protokolün en erken zamanda imzalanmasını istediğini de yineledi. 
     
</TEXT>
</DOC>
