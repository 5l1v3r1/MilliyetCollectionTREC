<DOC>
<DOCNO> 317985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur06.html </URL>
<DATE> 2005/02/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Uzun saç cinayeti .. 
</HEADLINE>
<TEXT>

     KAHRAMANMARAŞ, DHA 

      KAHRAMANMARAŞ'ta, iki arkadaş arasında çıkan uzun saç tartışmasında 18 yaşındaki Mehmet İğde, 24 yaşındaki arkadaşı Mustafa Aydınlık'ı öldürdü. 
     Karacasu Beldesi Karaziyaret Mahallesi'nde meydana gelen olayda, yakın arkadaş oldukları öğrenilen İğde ile Aydınlık arasında İğde'nin uzun saçları yüzünden tartışma çıktı. Mustafa Aydınlık, arkadaşı Mehmet İğde'ye, Bu uzun saç nedir, sana yakışıyor mu ' dedi. Mustafa Aydınlık, tartışmanın kavgaya dönüşmesi üzerine Mehmet İğde ve yanında bulunan arkadaşı İlyas Karataş'a yumruk attı. Kavganın büyümesi üzerine Mehmet İğde, yanında bulunan bıçağı Aydınlık'ın kalbine sapladı. Aldığı bıçak darbesiyle ağır yaralanan Mustafa Aydınlık, kaldırıldığı Yenişehir Devlet Hastanesi'nde yapılan tüm müdahalelere karşın kurtarılamadı. 
     Olaydan sonra kaçan Mehmet İğde, jandarma tarafından yakalanırken, yok yere arkadaşını öldürdüğü için pişman olduğunu söyledi. 
     
</TEXT>
</DOC>
