<DOC>
<DOCNO> 303292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun04.html </URL>
<DATE> 2005/01/04/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Güney Asya'da hiç yardım alamayan felaketzedeler var... 
</HEADLINE>
<TEXT>

     Güney Asya'da 26 Aralık'ta meydana gelen felaketin ardından benzeri görülmemiş bir seferberlik ilan eden uluslararası topluluk yardım çalışmalarını sürdürürken, hiç yardım eli uzanmayan felaketzedeler olduğu bildiriliyor. 
     Uluslararası seferberlikle şu ana kadar yaklaşık 2 milyar dolar tutarında yardım toplanmasına karşın, lojistik alandaki büyük zorluklar ve yıkımın büyüklüğü insani yardımı güçleştiriyor. 
     BM, dün 1,5 milyar dolar tutarında rekor yardım toplandığını açıkladı. ABD Başkanı George W. Bush da tsunami kurbanlarına yardım için özel fonların harekete geçirilmesi için iki önceli babası George Bush ve Bill Clinton'ı görevlendirdi. 
     Yardım çabalarına paralel bölgede yoğun bir diplomatik faaliyet de başladı. 
     ABD Dışişleri Bakanı Colin Powell aralarında Başkan'ın kardeşi ve Florida Valisi Jeb Bush'un da bulunduğu bir heyetle Tayland'a gitti. Powell, perşembe Endonezya'nın başkenti Cakarta'da felaketzedelere yardım için düzenlenecek uluslararası toplantıya katıldıktan sonra Sri Lanka'ya geçecek. 
     Endonezya'ya gitmek üzere dün New York'tan hareket eden BM Genel Sekreteri Kofi Annan da Cakarta'daki toplantıdan sonra Sri Lanka ve Maldivler'e gidecek. 
     AB Komisyonu Başkanı Jose Manuel Durao Barroso'nun yanı sıra AB dönem başkanı Lüksemburg'un Başbakanı Jean Claude Juncker ve Dünya Bankası Başkanı James Wolfensohn uluslararası toplantıya katılacak. 
     Dünya Sağlık Örgütü Genel Direktörü Jong-wook Lee da toplantıya katıldıktan sonra büyük yıkımın yaşandığı ve salgın hastalık haberlerinin geldiği Banda Aceh bölgesine gidecek. 
     Komşusu Endonezya'nın yeniden inşasında başrol oynamak isteyen Avustralya da 500 milyon Avustralya Doları 385 milyon ABD Doları tutarında bir yardım programı başlatacağı açıkladı. 
     Bu arada BM'nin Acil Yardım Eşgüdümcüsü Jan Egeland da özellikle Endonezya'daki yardım faaliyetlerinin yürütülmesindeki zorluklara işaret ederek, Sumatra ve Aceh bölgesinde karşılaştıkları güçlüklerin hiçbir yerde olmadığını söyledi. 
     Banda Aceh bölgesinde 270 binden fazla felaketzedenin kamplarda toplandığını belirtiliyor. Aceh bölgesinin batısında çok sayıda felaketzedeye hiç yardım ulaşmadığı haber veriliyor. 
     Amerikan uçak gemisi Abraham Lincoln da Sumatra açıklarına demirledi ve helikopterleriyle tecrit edilmiş bölgelere yardım çabalarına katılıyor. Endonezya ordusu da diğer ülkelerle birlikte hava köprüsü oluşturdu. 
     Bölgede ayrıca Fransa'ya ait iki savaş gemisi 10 Ocak'ta yardım faaliyetlerine katılacak. 
     Tsunamiden büyük zarar gören Hindistan'ın Andaman ve Nicobar takımadalarında da hala yardım alamayan çok sayıda felaketzede bulunduğu belirtiliyor. 
     Hindistan ordusu da şimdiye kadar barış zamanlarında düzenlediği en kapsamlı insani operasyonunu başlattı. 
     BM ayrıca, Singapur'u Endonezya'daki yardım faaliyetleri için bölgesel eşgüdüm merkezi olarak belirledi. 
     BM, Singapur'a ait yük uçakları ve helikopterleri kullanabilecek. 
     
</TEXT>
</DOC>
