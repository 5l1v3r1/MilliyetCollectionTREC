<DOC>
<DOCNO> 319189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun04.html </URL>
<DATE> 2005/02/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Abbas İsrail'e saldırılara hoşgörü yok .. 
</HEADLINE>
<TEXT>

     Filistin Devlet Başkanı Mahmud Abbas, İsrail'e yönelik saldırılara hoşgörü göstermeyeceğini söyledi. 
     Abbas, İngiliz Independent gazetesine verdiği demeçte, "Şimdi barışın mümkün olduğuna inanıyoruz ve İsrail ile gerçek ve sürekli bir barışa ulaşmak amacıyla görüşmelere hazırız" dedi. 
     25 Şubat'ta İsrail'in Tel Aviv kentindeki bir gece kulübüne düzenlenen saldırı konusuna da değinen Abbas "Böylesi eylemler, Filistinlilerin çıkarlarına aykırı olduğu için bizim tarafımızdan hoşgörüyle karşılanmayacaktır" diye konuştu. Abbas İsrail'in, cuma günkü saldırıların faillerini bulmak amacıyla Filistin Devleti ile bilgi paylaşımında bulunduğunu da doğruladı. 
     Londra'da yarın yapılacak görüşmelerin, ABD öncülüğünde hazırlanan yol haritasına son şeklini verecek bir anlaşmanın görüşüleceği uluslararası bir konferans düzenlenmesine yol açması arzusunda olduğunu belirten Abbas, "Önümüzde bir fırsat var ve bizim, İsrailliler veya dünya, bunun elimizden kayıp gitmesine izin vermemiz sorumsuzluk olacaktır" ifadelerini kullandı. 
     
</TEXT>
</DOC>
