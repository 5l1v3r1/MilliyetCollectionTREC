<DOC>
<DOCNO> 319363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur19.html </URL>
<DATE> 2005/02/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çöplükten uçan poşetler iki ilçenin arasını bozdu... 
</HEADLINE>
<TEXT>

     Fatih SÖNMEZ DHA 

      KONYA'nın Ereğli İlçe Belediyesi tarafından, Karapınar İlçesi sınırındaki Göktaş Mevkii'ne dökülen çöpler iki ilçe arasında sorun oldu. Hayvancılıkla uğraşan köylüler çöplükteki naylon poşetlerin uçarak, Karapınar İlçesi'ndeki meralık alana yayıldığını ve naylon poşetleri yiyen koyunların öldüğünü iddia etti. İl Çevre Müdürlüğü yetkililerinin konunun araştırılmasını istedi. 
     Karapınar İlçesi'ne bağlı köylerde hayvancılık yapan köylüler, Ereğli ile Karapınar arasında bulunan sınırındaki çöplükten uçan poşetlerin Akkaya, Cevat Uğur, Dikmen, Maviler ve Bütüner yaylarına kadar geldiğini söyledi. Köylüler, koyunlarının bu poşetleri yem zannederek yedikten sonra öldüklerini iddia etti. Besiciler çöplükten uçan poşetlerin yaklaşık 10 kilometrelik bir alana dağıldığını ve bu yüzden, hayvanlarını otlatmaya çıkarmadıklarını belirtti. 
     Akkaya Yaylası'nda koyun sürüsü sahibi olan Ahmet Akkaya, "Koyunlar poşetleri yiyince midelerinde tıkanmakta ve ölmektedir. Ereğli belediyesi çöp döktüğü yeri tel ile çevirmiş olsa hayvanlarımızın ölümü duracak. Bir kaç ayda yaklaşık 40 koyunum öldü. İlgili kurumlara şikayetlerde bulunduk ama ilgilenen yok. Koyunlarımızı otlatmaya çıkaramıyoruz'' dedi. 
     Karapınar Ticaret Borsası Başkanı Mehmet Pirencioğlu ise bu durumun ilçenin hayvancılığına vurulan bir darbe olduğuna dikkat çekerek, "Hayvan katliamı mutlaka durdurulmalıdır. Ereğli Belediyesi'ne ait çöplük tedbirsiz bir şeklide insan ve hayvan sağlığını olumsuz etkiliyor. Yetkililer bir an önce bu sorunu gidermeliler. Bu konuda çok sayıda çiftçiden şikayet aldık'' diye konuştu. İl Çevre Müdürlüğü yetkilileri ise konuyla ilgili araştırma yapılacağını söyledi. 
     
</TEXT>
</DOC>
