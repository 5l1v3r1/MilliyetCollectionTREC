<DOC>
<DOCNO> 322583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo12.html </URL>
<DATE> 2005/03/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Galatasaray, 300 gün sonra Olimpiyat Stadı'nda... 
</HEADLINE>
<TEXT>

     Galatasaray, 12 Mart Cumartesi günü İstanbulspor ile yapacağı lig maçıyla birlikte 300 gün sonra Atatürk Olimpiyat Stadı'nda bir karşılaşmaya çıkacak. 
     Geçen sezon başında yönetim kurulunun aldığı kararla Ali Sami Yen Stadı'ndan ayrılarak maçlarını Atatürk Olimpiyat Stadı'nda oynamaya başlayan Galatasaray, bu stattaki son maçını 15 Mayıs 2004 tarihinde Elazığspor ile Birinci Süper Lig'de yaptı. Bu karşılaşmada rakibini3-1 yenen Galatasaray, 300 gün sonra yeniden Atatürk Olimpiyat Stadı'nda maça çıkacak. 
     
     YÜZDE 59 GALİBİYET YÜZDESİ 
     Galatasaray, Atatürk Olimpiyat Stadı'nda yaptığı maçlarda 59'luk galibiyet yüzdesi elde etti. 
     Sarı-kırmızılılar, bu statta Birinci Süper Lig, Avrupa kupaları ve Türkiye Kupası'nda toplam 22 maç yaparken, bunlardan 13'ünü kazanıp, 5'inde yenildi. ''Aslanlar'', Atatürk Olimpiyat Stadı'nda yaptığı 4 maçta da rakipleriyle yenişemedi. 
     Galatasaray, bu statta Türkiye Kupası'ndaki en ağır yenilgilerinden birini Çaykur Rizespor'a 5-0 yenilerek almıştı. 
     
     ALİ SAMİ YEN STADI FARKI 
     Atatürk Olimpiyat Stadı'nda yaptığı 17 lig maçında 3 kez yenilgi alan Galatasaray, bu sezon ise iç sahada yaptığı 11 maçta yenilgi yüzü görmedi. 
     Yaptığı 11 maçın 10'unu kazanan Galatasaray, yalnızca Malatyaspor ile berabere kalarak puan yitirdi. Sarı-kırmızılılar, Atatürk Olimpiyat Stadı'nda yaptıkları lig maçlarında ise Beşiktaş, Çaykur Rizespor ve Trabzonspor'a yenilmişti. 
     Geçen sezon evinde Beşiktaş'a yenilen Fenerbahçe ile berabere kalan Galatasaray, bu sezon ise Ali Sami Yen Stadı'nda iki ezeli rakibini de yenmeyi başardı. 
     
</TEXT>
</DOC>
