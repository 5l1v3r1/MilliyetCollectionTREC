<DOC>
<DOCNO> 322667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas10.html </URL>
<DATE> 2005/03/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meksika polisine kitap okuma zorunluluğu 
</HEADLINE>
<TEXT>

     MEXICO CITY DHA 

      DÜNYANIN suç oranı en yüksek ülkeleri arasında yer alan Meksika'nın başkenti Mexico City'de polis teşkilatının düşük olan standartlarını yükseltmek için ilginç bir uygulama getirildi. Mexico City Valisi Luis Sanchez'in isteği doğrultusunda bundan sonra tüm polisler her ay bir kitap okumak zorunda kalacak. Düzenli olarak denetlenecek olan polisler ayda bir kitap okuduğunu kanıtlayamadığı takdirde terfi şansını kaybedecek. 
     Meksika'da polis teşkilatı sık sık tembel, yetersiz ve yozlaşmış olmakla suçlanıyor. Emniyet teşkilatının bu imajını yıkmak isteyen Vali Sanchez, kitap okumanın polisleri daha iyi bir insan ve daha iyi bir polis yapacağını söyledi. Polislerin kitap okumaktan kaçmasının mümkün olmadığını belirten Sanchez, "Eğer ayda bir kitap okumazlarsa terfi şansını kaçıracaklar" dedi. 
     Mexico City polisini, 'daha iyi bir insan ve polis' yapmak için okunması önerilen kitaplar arasında Cervantes'in klasik eseri Don Kişot', Meksikalı ünlü yazar Octavio Paz'ın Yalnızlık Labirenti' ve Küçük Prens' de var. 
     
</TEXT>
</DOC>
