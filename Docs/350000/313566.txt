<DOC>
<DOCNO> 313566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur19.html </URL>
<DATE> 2005/02/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İstanbul'da karla mücadele çalışmaları sürüyor... 
</HEADLINE>
<TEXT>

     İstanbul Büyükşehir Belediyesi'nin karla mücadele çalışmalarının sürdüğü bildirildi. 
     Belediyeden yapılan yazılı açıklamada, Devlet Meteoroloji İşleri Genel Müdürlüğü ve AKOM Meteoroloji birimi tahminlerine göre, kar yağışının bugün aralıklarla devam edeceği, ancak etkili olmayacağı belirtildi. 
     Açıklamada, AKOM Başkanlığı'nda yürütülen kışla mücadele çalışmalarında, Yol Bakım ve Onarım Müdürlüğü ekiplerinin gece boyunca buzlanmalara karşı tuzlama çalışması yaptığı kaydedildi. 
     Park ve Bahçeler ile İşletmeler Müdürlüğü ekiplerinin de, meydan, vapur iskelesi, otobüs durağı, kaldırım, alt-üst geçitlerde kar küreme çalışmaları yaptığı, ana arter ve köprülerdeki trafik akışında bir sorun yaşanmadığı vurgulanan açıklamada, gece boyunca 1561 personelin 784 araçla çalışarak 14 bin 328 ton tuz, 21 bin 731 kilogram üre kullandığı, ilçe belediyelerine 16 bin 437 ton, kamu kuruluşlarına da 50'şer kiloluk 11 bin 295 torba tuz verildiği bildirildi. 
     
</TEXT>
</DOC>
