<DOC>
<DOCNO> 333062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur20.html </URL>
<DATE> 2005/04/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Orgeneral Sarıışık Kitap yazan emekli komutanlar şov yapıyor 
</HEADLINE>
<TEXT>

     Mikail PELİT DHA 

      İKİNCİ Ordu Komutanı Orgeneral Şükrü Sarışık, emekli olduktan sonra kitap yazan generaller Osman Pamukoğlu ve Osman Özbek'i, 'şov yapmakla' suçlayarak, "Önemli olan söylenmesi gerekenlerin zamanında söylenmesidir'' dedi. Orgeneral Sarıışık, "Çeşitli şov düşünceleri içerisinde konuları gündeme getirmek, bizim askeri anlayışımıza, bizim askeri terbiyemize, askeri nezaketimize uygun bir model değildir'' diye konuştu. 
     Malatya'daki İnönü Üniversitesi Atatürkçü Düşünce Topluluğu tarafından düzenlenen ve KKTC Cumhurbaşkanı Rauf Denktaş'ın da katıldığı 1'inci Ulusal Atatürkçü Düşünce Topluluklar Çalıştayı ilginç tartışmalara sahne oldu. Toplantıya İstanbul'daki 1'inci Ordu eski Komutanı emekli Orgeneral Çetin Doğan ile emekli Orgeneral Şener Eruygur da katıldı. 
     Toplantıyı izleyen bir öğrenci, kritik bölgelerde görev yapan komutanların görev sürelerince sessiz kaldıktan sonra emekli olduktan sonra kitap yazarak, çeşitli konularda konuşmaya başlamalarının nasıl değerlendirildiğini sordu. İnönü Üniversitesi'nde öğretim üyesi Prof. Dr. Kemal Kartal, bunun üzerine emekli Orgeneral Doğan ve Eruygur'a dönerek, toplantıya gelmelerinin konuşmalarından daha çok anlam taşıdığını söyledi. Prof. Dr. Kartal, "Bu, soru, salonun en temel sorusuydu. Bunu, hepimiz için düşüneceğiz. Emekli olan sizin gibi değerli insanlar ve halen burada oturan resmi elbiseleri taşıyan komutanlarımız için önemli bir soru'' dedi. 
     
     EMİR- KOMUTA ZİNCİRİ 
     Bunun üzerine 1'inci Ordu eski Komutanı Emekli Orgeneral Doğan, Türk Silahlı Kuvvetleri'nde görev yapanların emir komuta zinciri içerisinde görüşlerini bir üst makama ilettiklerini, Türk Silahlı Kuvvetleri hakkında doğrudan doğruya konuşma yetkisinin Genelkurmay Başkanlığı'nın yetkisinde olduğunu hatırlattı. 
     Emekli Orgeneral Çetin Doğan da "Ben 1'inci Ordu Komutanlığı yaptım. 1'inci Ordu Komutanlığı, kendi görev sahasının dışında, Türkiye'nin genel güvenlik konularını ilgilendiren görüşlerini resmi platformda ortaya koymuş, tartışmıştır. Ama hiçbir zaman bunu bizim askeri hiyerarşinin yapısından dolayı da dışarıya yansıtmamıştır'' dedi. 
     
     ORGENERAL SARIIŞIK'TAN SERT ÇIKIŞ 
     Malatya'daki 2'nci Ordu Komutanı Orgeneral Şükrü Sarıışık da, "Görevde olan bir komutan olarak, eleştiriye karşı cevap hakkımı kullanmak istiyorum'' diyerek söz aldı. Orgeneral Sarıışık, Harp Okulu'ndan mezun olurken, askeri disiplin ve terbiye aldıklarını hatırlattı, "Meslek hayatımız boyunca değişik yerden görev yapıyoruz'' dedi. 
     Orgeneral Sarıışık, emekli orgeneraller Şener Eruygur ve Çetin Doğan'ın oturdukları masayı işaret ederek, şöyle dedi 
     "Siz de özellikle iç güvenlik harekatı ile ilgili uzun yıllar Genelkurmay Karargahı'nda sayın komutanım hem ordu komutanımdınız. Biz bu harekatın icrası esnasında görev yaptık ve ben o bölgelerde, uzun yıllar görev yaptım. Bolu komando Tugay Komutanı olarak 1991-93 döneminde Osman Pamukoğlu'nun görev yaptığı dönemde de orada görev yaptım. Şimdi kitapta gündeme gelen konulara bir açıklık getirmemiz gerekir. Bunların hepsi emir komuta zinciri içerisinde, komuta katına bildirilen, intikal ettirilen ve onlara da çözüm tarzı üretilen bütün konular paylaşılmış ve orada komutanlık görevini yerine getiren arkadaşlar, kendi bildiklerini düşüncelerini, zamanında komuta katına yansıtmışlardır. En üst kademedeki komuta katı da, aldıkları bilgiler çercevesinde ve eldeki imkanlar ölçüsünde hepsinin cevapını vermiştir. Almış olduğumuz askeri terbiye, Harp Okulu'nun verdiği vizyon gereği bulunduğumuz zamanda her şeyi rahatlıkla söyleyebilme imkanı veren bir anlayış içinde hareket ediyoruz.'' 
     
     ZAMANINDA SÖYLENMEYENİN DEĞERİ YOK 
     Orgeneral Şükrü Sarışık, emrindeki komutanların hiçbir konuyu kendilerine iletme konusunda sıkıntı ile karşılaşmadıklarını, her şeyi açık ve net olarak ortaya koyduklarını anlattı. 2'nci Ordu Komutanı Orgeneral Sarıışık, şöyle devam etti 
     "O gün orada meydana gelen koşullar içerisinde, çıkarma hazırlığının durumu, bütün arkadaşlar tarafından komuta katına zamanında yansıtılmıştır. Önemli olan zamanında söylenmesi gerekenlerin, zamanında söylenmesi meselesidir. Emekliye ayrıldıktan sonra değişik düşüncelerle şova dayalı bir zihniyetle konuları göndeme getirdiginiz zaman onun ciddiyeti ortadan kalkar. O günkü komuta heyetine karşı bir saygısızlıktır. Oradaki insanlara karşı yapılan bu mücadeleye katkıda bulunan insanlara karşı bir saygısızlıktır. Dolayısıyla herkes cesaretle yüreğindeki düşüncesini zamanında ve istediği yerde söyleme hakkına sahiptir. Ama emekliye ayrıldıktan sonra çeşitli anlayışla, çeşitli şov düşünceleri içerisinde konuları gündeme getirmek bizim askeri anlayışımıza, bizim askeri terbiyemize, askeri nezaketimize uygun bir model değildir. Bunu geniş halk kitleleri bu işin içinde olmayanlar, belki yanlış algılayabilir diye ifade etmek istiyorum Silahlı kuvvetlerimiz bir bütündür, her şeyi paylaşır ve her konuda isteklere süratle cevap veren bir anlayışa sahiptir. O soru ortada kalmamıştır. Söylemeyenler daha sonra söylemişlerse, bana göre söylenen bu sözlerin hiç bir kıymeti harbisi yoktur.'' 2'nci Ordu Komutanı Orgeneral Şükrü Sarıışık'ın bu konuşması salonda alkışlarla karşılandı. 
     
</TEXT>
</DOC>
