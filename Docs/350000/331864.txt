<DOC>
<DOCNO> 331864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/siyaset/asiy.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Küslerin toka tartışması 
</HEADLINE>
<TEXT>


İran Cumhurbaşkanı Hatemi, Vatikan'da İsrail Cumhurbaşkanı Moşe Katsav ile kesinlikle el sıkışmadığını söylerken, Suriye, Esad-Katsav tokalaşmasının protokol gereği olduğunu duyurdu 

DIŞ HABERLER SERVİSİ 


Farklı dinleri buluşturan Papa Jean Paul II'nin önceki gün Vatikan'da yapılan cenaze töreninde, aralarında soğukluk bulunan, hatta birbirleriyle düşman olan ülke liderlerinin selamlaşıp tokalaşması polemik konusu oldu. 
Törende birbirlerine çok yakın oturan İngiltere Veliaht Prensi Charles ile Zimbabve Devlet Başkanı Robert Mugabe'nin, ayrıca İsrail Cumhurbaşkanı Moşe Katsav'la Suriye Devlet Başkanı Başar Esad ve İran Cumhurbaşkanı Muhammed Hatemi'nin birbirleriyle tokalaşıp sıcak ilişki kurdukları yolundaki ilk haberler, dün yapılan açıklamalarla tersine döndü. 

Hatemi reddetti 
İsrail Cumhurbaşkanı Moşe Katsav'ın Suriye Devlet Başkanı Esad ve İran Cumhurbaşkanı Hatemi'nin elini sıktığı şeklindeki açıklamasını Hatemi yalanladı. Katsav, Hatemi ile Farsça sohbet ettiğini de söylerken, Hatemi, İran'da yaptığı açıklamada, "Böyle bir şey olmadı" dedi. Söz konusu iddianın İsrail medyasından kaynaklandığını savunan Hatemi, "Siyonist rejimden herhangi bir kimseyle görüşmem" diye konuştu. İran kaynakları, Hatemi'nin sadece Esad'ı yanaklarından öperek selamladığını bildirdi. 
İsrail Dışişleri Bakanı Silvan Şalom ise İtalyan "La Stampa" gazetesine yaptığı açıklamada, Katsav'ın Hatemi'yle tokalaştığı iddiasını doğruladı, ancak bunun herhangi bir politik önemi olmadığını ifade etti. 
Suriye resmi yayın organları ise Esad ve Katsav'ın el sıkıştığını doğruladı. Suriye basını yine de bundan büyük bir anlam çıkarılamayacağını vurguladı. 
Tokalaşma tuzağına İngiltere Veliaht Prensi Charles da düştü. Charles, tören sırasında elini uzatan ve ülkesindeki insan hakları ihlallerinden dolayı AB tarafından topraklarına girmesi yasaklanan Zimbabve lideri Robert Mugabe'nin elini sıktı. 

'Prens gafil avlandı' 
Prens'in sözcüsü, Charles'ın olay sırasında gafil avlandığını, Mugabe'nin elini uzatması üzerine tokalaşmak durumunda kaldığını bildirdi. Zimbabve'nin "Herald" gazetesi ise aynı sırada oturan İngiltere Başbakanı Tony Blair, eşi Cherie ve İngiliz muhalefet lideri Michael Howard'ın Mugabe'nin yaklaştığını görmeleri üzerine, Afrikalı liderle karşılaşmamak için yerlerini terk ederek uzaklaştıklarını yazdı. 
Mugabe, Vatikan AB toprağı olmadığı için tutuklanmaktan kurtuldu. 


</TEXT>
</DOC>
