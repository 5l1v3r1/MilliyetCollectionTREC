<DOC>
<DOCNO> 347886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy37.html </URL>
<DATE> 2005/06/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yeni TCK... Yargıtay'dan 250 bin dosya yerel mahkemelere gönderilecek 
</HEADLINE>
<TEXT>

     5237 sayılı Türk Ceza Kanunu’nun TCK 
     bugün yürürlüğe girmesiyle yerel mahkemelerin iş yükü ağırlaşacak. 
     Yeni TCK’nın uygulamasını düzenleyen yasaya konulan maddeye göre, temyiz edilen ve halen Yargıtay Cumhuriyet Başsavcılığı’nda bulunan dosyada sanık yönünden yeni TCK’da açıkça lehe hükümler varsa, bu dosyalar ceza dairelerine gönderilmeden ilgili yerel mahkemeye iade edilecek. Buna göre halen Başsavcılık’ta bulunan 175 bin dosyadan 150 bini bu şekilde yerel mahkemeye iade edilecek. 
     Yargıtay’ın 11 ceza dairesinde bulunan dava dosyalarının yerel mahkemelere ne şekilde iade edileceği konusunda ise farklı görüş bulunuyor. 
     Bazı ceza daireleri, yeni yasa gereği dosyaların esasına girmeden "kanun bozması" yoluyla yerel mahkemeye gönderilmesi gerektiği görüşünde. Bazı ceza daireleri ise temyiz incelemesinde kanunun lehe olup olmadığının yanı sıra işin esasına girilerek suçun oluşup oluşmadığına bakılması gerektiğini belirtiyorlar. 
     Yetkililer, her iki durumda da ceza dairelerinden 100 bini aşkın dosyanın yerel mahkemelere gönderileceğini söylediler. 
     
     YEREL MAHKEMELER NE YAPACAK 
     Yerel mahkemeler, hem görülmekte olan davalar, hem de Yargıtay’dan gelen dosyalar nedeniyle yoğun bir iş yükü altına girecek. 
     Bu mahkemeler, halen yargılaması süren davalarda eski ve yeni TCK’nın hükümlerini suç niteliğine göre karşılaştıracak ve lehe olan yasa hükümlerine göre karar verecek. 
     Yerel mahkemeler, infazı devam eden hükümlülerin dava dosyalarını ise yeni TCK’nın "lehe kanun uygulaması" düzenlemesi gereğince yeniden açacak, yeni TCK’daki sanık yönünden lehe hükümlere göre yeniden hüküm kuracak. 
     Bugünden itibaren 1 Haziran 2005 işlenen suçlarda yeni TCK’ya göre karar verilecek, yargılamada 5271 sayılı Ceza Muhakemesi Kanunu CMK , cezaların infazında ise 5275 sayılı Ceza ve Güvenlik Tedbirlerinin İnfazı Hakkında Kanun CGTİK hükümleri uygulanacak. 
     
</TEXT>
</DOC>
