<DOC>
<DOCNO> 345118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur08.html </URL>
<DATE> 2005/05/23/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Adana'da şüpheli ani ölümler 
</HEADLINE>
<TEXT>

     Neşet KARADAĞ DHA 

ADANA’da aralarında bir öğretmenin de bulunduğu 2'si kadın 4 kişi, hiçbir rahatsızlıkları yokken ayrı yerlerde aniden öldü. Şüpheli bulunan ölümlerin gerçek nedeninin otopsiden sonra belli olacağı bildirildi. 
     Karacaoğlan Mahallesi 51 Sokak Emek Apartmanı 4’ncü Katta babası 68 yaşındaki Bekir Kunt ile birlikteyaşayan Gazeteci Adem Yavuz İlköğretim Okulu’nda görevli öğretmen 40 yaşındaki Figen Kunt, bugün sabaha karşı yatağında rahatsızlandı. Öğretmen Kunt, götürüldüğü Çukurova Üniversitesi Tıp Fakültesi Balcalı Hastanesi’nde hayatını kaybetti. Öğretmenin ölümünü doktorlar şüpheli bulurken, baba Kunt, kızının 10 yıldır psikolojik tedavi gördüğünü belirtti. Üzüntülü baba Kunt, Kızım 17 gün önce 40 hap içip intihara kalkışmıştı. Hastanede midesi yıkanıp kurtarıldı. Dün gece saat 24.00’e kadar birlikte oturduk. Bir şeyi yoktu. Neden öldü bilmiyoruzö dedi. 
     
     MARKETTE ÖLDÜ 

     İkinci şüpheli ölüm olayı ise Mavi Bulvar’daki Erikçiler Markette meydana geldi. Bir ay önce markete tezgahtar olarak giren 20 yaşındaki Murat Aksoy, öğle saatlerinde yere düştü. Aksoy, Çukurova Devlet Hastanesi’ne götürülürken yolda hayatını kaybetti. Ölüm haberi üzerine hastaneye gelen Aksoy’un yakınları, Murat’ın en ufak bir rahatsızlığı yoktuö diyerek ağladı. 
     Onur Mahallesi 2 sokakta oturan 55 yaşındaki Ahmet Eğri ise yolda yürürken, aniden fenalaşıp yere düştü. Komşuları tarafından Çukurova Üniversitesi Tıp Fakültesi Balcalı Hastanesi’ne götürülen Eğri kurtarılamadı. 
     
     YÜZÜNÜ YIKARKEN DÜŞTÜ 

     Hatay’ın İskenderun İlçesi Pirireis Mahallesi 146 Sokak 64 numaralı evde oturan 39 yaşındaki Mihriban Kanber de, 4 gün önce lavobada yüzünü yıkarken yere düştü. Kanber, sevk edildiği Balcalı Hastanesi’nde çabalara rağmen kurtarılamadı. Ağabeyi 42 yaşındaki İrfan Kanber, Kardeşimin 15 gündür baş ağrısı rahatsızlığı vardıö bilgisini verdi. 
     Öğretmen Kunt ile Aksoy, Eğri ve Kanber’in cenazeleri otopsi yapılmak üzere Adli Tıp Kurumu Morgu’na konuldu. Bu kişilerin ölüm nedenleri yapılacak otopsi sonucu belli olacak. 

     
</TEXT>
</DOC>
