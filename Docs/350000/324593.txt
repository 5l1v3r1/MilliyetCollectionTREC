<DOC>
<DOCNO> 324593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti vitrine çıktı 
</HEADLINE>
<TEXT>


Doğuş Grubu, Garanti Bankası'nda olası yabancı ortaklık tekliflerini araştırmak ve değerlendirmek için Morgan Stanley'e yetki verdi. Talipler arasında Alman banka devi Deutsche Bank'ın da adı geçiyor 

SONGÜL HATISARU Finans atölyesi 

Doğuş Holding, ana hissedarı olduğu Garanti Bankası ile ilgili olarak ortaklık, işbirliği, hisse alım ve satışı gibi olasılıkların tespiti ve değerlendirilmesi amacıyla yatırım bankası Morgan Stanley'e yetki verdi. Bireysel bankacılıkta özellikle son yıllarda atağa geçen Garanti Bankası sektöre ilgisi bilinen yabancılar için vitrinde ön raflarda yer alan bir banka. 
Banka kredi kartları pazarındaki payını yüzde 20'ye çıkararak Yapı Kredi Bankası'nın ardından sektörde ikinciliğe oturdu. Bankaya yakın kaynaklar enflasyon sonrası dönemde daha önemli hale gelen, diğer bankacılık enstrümanları arasında getirisi en yüksek kabul edilen kredi kartları segmentindeki pazar payının yabancıların iştahını kabarttığını söylüyor. Garanti 2004 yılında bilançosunda TL cinsi aktiflere hızlı bir yöneliş yaptı. Özellikle kredi kartlarında yakaladığı büyüme ile TL kredilerini önemli oranda büyüttü. Bu da bankanın 2004 yılı k rlılığını olumlu etkiledi. 

Yeniden yapılanma 
27 Ocak 2005 tarihli yazımızda Avrupa'nın üçüncü büyük bankası Deutsche Bank'ın Garanti Bankası ile görüşmeler yaptığını yazmıştık. Dünkü açıklamayı bu görüşmelerde belli bir aşamaya gelinmiş olabileceği şeklinde yorumlayanlar vardı. Ancak Morgan Stanley'e yeni bir ortak bulunması için de yetki verilmiş olabilir. Garanti Bankası'nın yüzde 41'i halka açık, geri kalan yüzde 59 hisse ise Doğuş Grubu'nun elinde bulunuyor. 2004'te 19.31 milyar dolar aktif büyüklüğüne sahip olan Garanti Türkiye'nin 3. büyük özel bankası konumunda. Garanti Bankası için 2004 yılı başında başlayan İntesa - Doğuş görüşmeleri Temmuz 2004'te başarısızlıkla sonuçlandı. Ardından banka, bilançosunu olası yeni ortaklık görüşmeleri için yeniden yapılandırma çabalarına hız verdi. Mali olmayan iştiraklerini elden çıkarma çabalarını hızlandırdı. 

Hisseler olumlu etkilendi 
Bu çerçevede Doğuş Otomotiv'de sahip olduğu yüzde 19.8 oranındaki hissesini Doğuş Grubu'na sattı. 40 milyon dolarlık gayrimenkul satışı gerçekleştirdi. Bankanın, bu yıl da elinde bulundurduğu Tansaş hisselerini satmayı hedeflediği biliniyor. Bankanın bu yıl elinden çıkarmayı planladığı Tansaş'ta yüzde 24 oranında hissesi bulunuyor. 
Garanti Bankası dünkü kapanış fiyatıyla 4.4 milyar dolar piyasa değeriyle işlem gördü. Gelişmekte olan piyasalarda para çıkışının olumsuz yansıdığı borsada endeks yüzde 3.8 gerilerken, Garanti Bankası hisseleri ise yüzde 1.86 oranında değer kaybetti. Olası yabancı ilgisi beklentilerinin olumlu yansımasıyla hissedeki düşüş endekse oranla sınırlı kaldı. 

2004 karı 331 milyon dolar Garanti Bankası özet mali bilgileri 2004 12 Milyon 2003 12 Milyon Aktif büyüklüğü 19.315 18.746 Özsermayesi 2.330 2.052 Mevduat büyüklüğü 12.950 12.056 Kredi portföyü 7.722 5.752 Net karı 331 252 


</TEXT>
</DOC>
