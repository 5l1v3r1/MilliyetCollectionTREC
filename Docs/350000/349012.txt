<DOC>
<DOCNO> 349012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/guncel/gun03.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusların Türkiye çıkarması 
</HEADLINE>
<TEXT>


33 yılı geride bırakan Milliyet Sanat dergisinin Haziran 2005 sayısı çıktı. Kapak konusu "Ruslar Türkiye'de" olan dergi, plastik sanatlardan edebiyata kadar birbirinden çarpıcı haberlerle yine dopdolu 


Milliyet Sanat dergisi, sanatseverler için müzikten sinemaya birçok festivalin gerçekleşeceği haziran ayının kapılarını araladı. Müzik eleştirmeni Evin İlyasoğlu'nun festivallere katılan Rusları kaleme aldığı kapak konusu, Çaykovski, Şostakoviç, Stravinski, Prokofiyef, Moskova Virtüözleri, Mariinski Tiyatrosu Kirov Opera Orkestrası ve Vadim Repin'in de aralarında bulunduğu Rus besteci ve icracıları mercek altına alıyor. 
Ayrıca 33. Uluslararası İstanbul Müzik Festivali, Rockİstanbul, Efes Pilsen One Love Festival ve 19. İzmir Müzik Festivali, dergide yer buluyor. 

'Kiralık Oyun' 
Ajda Pekkan'ın ekran deneyimi üzerinden kültürel ikon olarak 'televizyon' ve 'alternatif biyografi arayışı' konulu yazıları sinema sayfaları izliyor. "Dünyalar Savaşı" filmi, "The Net 2.0"nin set görüntüleri sinema sayfalarında yer alan konulardan bazıları... 
Plastik sanatlarda Sydney Bienali'nin küratörü Dr. Charles Merewether ile yapılmış söyleşi, Deniz Bilgin'in Ankara'da açılan retrospektif sergisi alıyor sırayı. 
Mimari bölümünü, sahne sanatları izliyor. Bu sayfalarda Ankara ve İstanbul sahnelerinde tiyatro sezonu değerlendirmelerini, Aspendos Opera ve Bale Festivali'ni, Ferhan Şensoy, Okan Bayülgen ve Rasim Öztekin'in birlikte rol aldıkları "Kiralık Oyun" üzerine yapılan söyleşiyi okuyabililirsiniz. 
Edebiyat sayfalarında ise Elif Şafak'ın yazısı, Dostoyevski'nin günlükleri üzerine yazılmış bir inceleme, Enis Batur'un 'burada oluş' kavramına yönelik denemesinin yanı sıra Baskın Oran, Ayşe Sarısayın, Yusuf Eradam ve Mehmet Açar ile yeni kitapları üzerine yapılmış söyleşiler yer alıyor. 

Bayülgen'in 'mihenk taşı' 

Ortaoyuncular, "Kiralık Oyun"u 25. yıllarında tekrar oynuyorlar. İlk kadrodaki Ferhan Şensoy ve Rasim Öztekin'e bu kez Okan Bayülgen de katılmış durumda. Bayülgen, Milliyet Sanat dergisine verdiği söyleşide şöyle diyor "İnsan 40 yaşına gelince kendini bir mihenk taşına sürtmek istiyor. Ben 12 senedir ciddi anlamda oyunculuk yapmıyorum. Ne kadar hamlaştım, ne kadar gerizek lılaştım ya da bende ne var görmem gerekiyordu. Ve bunu görebileceğim en zorlu yer de Ferhan Abi'nin tiyatrosuydu." 

Elivar'dan ağır sözler 

Berlin'de virtüozluk doktorasını tamamlayan piyanist Emre Elivar, Fırat Kutluk'un kendisiyle yaptığı söyleşide, klasik müziği poplaştıranlar için ağır konuştu "Joshua Bell, Linda Lampenius, Vanessa Mae gibi isimlerin yaptığı klasik müziği batağa sokmak bence. Playboy'a poz verdiniz ve ardından konser veriyorsunuz. Konsere gelenler, konsere mi geliyorlar size mi " 

40 yıllık seçki 

Türk fotoğrafının ustalarından Şakir Eczacıbaşı, son sergisi "Şakir Eczacıbaşı Bir Seçki 1965-2005"te 'renkler' eşliğinde, 40 yıllık bir seçki ile selamlıyor izleyiciyi. Eczacıbaşı, sergisi için şunları söylüyor "Bu bir retrospektif sergi değil. Öyle bir sergi yapmak istemedim. Şöyle 40 yıla bakılacak biçimde seçtim." 

Kötü restorasyon örneği İshakpaşa Sarayı 

Yıldız Teknik Üniversitesi Öğretim Üyesi Doç. Dr. Can Binan, Türkiye'de restorasyon tahribatının anlatıldığı yazıda şunları söyledi "İshakpaşa Sarayı restorasyonu son yıllarda Türkiye'de gördüğüm en kötü restorasyonların başında geliyor. Dünya Mirası Listesi'ne aday olabilecek düzeyde bir yapı, hatalı bir restorasyon uygulaması ile bu değerlerini büyük ölçüde kaybetti." 

'Beni ölüme doğru hazırlayın' 

Enis Batur, bağlı olduğu yaşam destek ünitesinden, eşinin isteği üzerine çıkarılan ABD'li Terri Schiavo ve Papa II. Jean Paul'ün ölümlerini karşılaştırdı "Karol ile Terri'nin koşulları, ölümleri aynı haftaya denk gelse bile, örtüşmüyordu. Ağca'nın namlusuna Fatima'nın yön değiştirttiğine inanan II. Jean Paul, büyük olasılıkla Tanrı'sının artık kendisini çağırdığına da inanmıştı Görevini tamamlamıştı, bundan sonrası çağrıya ayak uydurmamak, onu duymazlıktan gelmek anlamına gelebilirdi. Aktarılanlar doğruysa, hastaneye bir defa daha götürülmeyi, aygıtlara bağlanarak hayatta kalma süresini uzatmaya kendisi karşı çıkmış. "Beni ölüme doğru hazırlayın" mı demek istemişti "Ne pahasına olursa olsun yaşatmaya çalışmayın beni" mi Her durumda, bir irade işliyor, işledi onun örneğinde. 
Terri için geçerli değildi bu denklem. Sağlığı yerindeyken eşine 'koma halinde yaşamak istemediği'ni dile getirdiğine ilişkin hiçbir kayıt, kanıt olmasa da elimizde, bu tanıklığa güven duymak zorundayız Karısının acısını dindirmek için didinen bir yorulmaz savaşçı duruyor karşımızda. Gelgelelim, aynı ısrarlı savaşı sürdüren Terri Schiavo'nun ailesi bekliyor karşı tarafta..." 


</TEXT>
</DOC>
