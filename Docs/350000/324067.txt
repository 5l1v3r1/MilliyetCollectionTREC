<DOC>
<DOCNO> 324067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy29.html </URL>
<DATE> 2005/03/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül Türkiye artık başka bir klasta 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB standartlarında demokrasiye sahip olduğu teyit edilmiş, kabul edilmiş bir ülke olduğunu, bu nedenle ortada bir yanlış olduğu zaman bunun herkesi ilgilendirebildiğini söyledi. 
     BBC Türkçe Bölümü'ne demeç veren Gül, Türkiye'de kadın hakları, bu konunun bugün Avrupa Parlamentosu'nda ele alınması ve 6 Mart'ta İstanbul'da meydana gelen olaylarla ilgili bir soruya, ''Gayet normal bunlar, çünkü daha önce Türkiye başka bir klastaydı. Başka bir klasta olunca, oradaki yanlışlar görülmeyebilirdi. Ama şimdi Türkiye AB standartlarında demokrasiye sahip olduğu teyit edilmiş, kabul edilmiş bir ülke. Dolayısıyla orada bir yanlış olursa bu herkesi ilgilendirebilir. Böyle şeyler konuşulabilir. O açıdan bunları gayet normal görüyorum'' cevabını verdi. 
     Bu tür şeylerin AB'ye tam üye olan ülkelerde de olduğunu hatırlatan Gül, sözlerini şöyle sürdürdü 
     ''Ama olduktan sonra, bunlarla ilgili soruşturma yapılıyor mu, yanlışlar düzeltiliyor mu, yanlış yapanlara ceza veriliyor mu Bu çok önemli. Türkiye'de bu yapılıyor.'' Bakan Gül, ceza yasasının değiştirilmesine rağmen hala sorunlar ve yargılananlar olup olmadığının sorulması üzerine de bu alanda sorunların sürmediğini belirterek, İngiltere'deki terörle mücadele yasasını hatırlattı. 
     Gül, ''Yeni ceza yasası devreye girdi. Ayrıca çıkarttığımız kanunlar var. Bunların hepsi bildiğiniz gibi beraat etti. Bu açıdan bakarsanız İngiltere'de bugünlerde çıkan terör yasasını biz Türkiye'de çıkarmaya çalışsak, bütün Avrupa ayağa kalkar. O bakımdan bu işlerde çok objektif davranmak gerekir'' dedi. 
     
</TEXT>
</DOC>
