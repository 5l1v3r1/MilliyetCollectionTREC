<DOC>
<DOCNO> 339027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas21.html </URL>
<DATE> 2005/05/02/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
ABD'de yaşayan Türk Bilimadamı Bayazitoğlu'na ödül... 
</HEADLINE>
<TEXT>

     Amerikan Makina Mühendisleri Derneği’nin, geleneksel Isı Transfer Hatıra Ödülü’nü, çalışmalarını ABD’deki Rice Üniversitesi’nde sürdüren Prof. Dr. Yıldız Bayazıtoğlu’na verdiği bildirildi. 
     Bu ödülü alan ilk Türk olan Prof. Dr. Bayazitoğlu, son 45 yılda bu ödüle layık görülen 90’dan az kişi arasına girmeyi başardı. 
     Prof. Bayazitoğlu’nun, radyoaktivite ısı transferi, malzemelerin işlenmesinde termal etkiler, mikro ölçekli ısı transferi ve mühendislik eğitiminde gösterdiği liderlikle bu ödüle layık görüldüğü kaydedildi. 
     1977’den bu yana Rice Üniversitesi’nde öğretim üyeliği yapan Prof. 
     Dr. Bayazitoğlu’nun bilimsel teknik dergilerde ve konferanslarda tebliğ olarak sunduğu 150’den fazla makalesi ve Kore diline de çevrilen "Isı Transferinin Elementleri" isimli üniversite ders kitabı bulunuyor. Prof. Dr. Bayazitoğlu, Uluslararası Termal Bilimler Dergisi’nin editörlüğünü de yürütüyor. 
     Prof. Dr. Bayazitoğlu’nun daha önce de Ulusal Eğitimci Ödülü, Rice Üniversitesi George R. Brown Üstün Eğitim Ödülü, Hershel M. Rich Seçkin Buluş Ödülü, Julia Mile Eğitimde Mükemmellik Ödülü gibi birçok ödül aldığı kaydediliyor. 
     ODTÜ mezunu Prof. Dr. Bayazitoğlu, doktorasını ise Michigan Üniversitesi’nde yaptı. 
     
     ACEMOĞLU NOBEL YOLUNDA 

     ABD’nin en ileri teknoloji üniversitelerinden Massachusetts Teknoloji Enstitüsü’nün MIT genç ekonomistlerinden Daron Acemoğlu’nun da Amerikan Ekonomi Derneği’nin 40 yaşın altındaki en iyi ekonomistlere iki yılda bir verdiği John Bates Clark madalyasını aldığı öğrenildi. 
     37 yaşındaki Acemoğlu’nun aldığı madalyanın, genelde gelecekteki 
     Nobel ödüllerini alacak kişiye de işaret ettiği belirtildi. 
     Nobel ekonomi ödüllerinin John Bates Clark madalyasını alan 29 ekonomistten 11’ine gittiği belirtilirken, bu ekonomistler arasında, Paul Samuelson, Milton Friedman ve Joseph Stiglitz’in de bulunduğu kaydediliyor. 
     Coğrafyanın fakirlik için bir kader teşkil etmediğini, aksine iyi yönetimlerle her bölgenin kalkınarak gelişebileceğini savunan Acemoğlu, bu tezini tarihteki örneklere dayandırıyor. 
     
</TEXT>
</DOC>
