<DOC>
<DOCNO> 309697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas03.html </URL>
<DATE> 2005/01/26/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
3400 metrelik kumsalda hem yürüdü hem de kafası ile top sektirdi 
</HEADLINE>
<TEXT>

     Sefa KARACAN DHA 

      KAFAYLA futbol topu sektirmede üç ayrı rekorla Guinness Rekorlar Kitabı'na girmeyi başaran Kosovalı Agim Agushi, Alanya Kleopatra Plajı'nda yeni bir şov yaptı. Agushi, 3 bin 400 metrelik yürüyüş sırasında bir yandan da kafası ile top sektirdi. 
     Geçen yıl Alanya'da hareket halindeki üstü açık otomobilde başıyla 7 kilometre boyunca top sektirerek ilgi çeken Agim Agushi, bu kez kumsalda yürüyerek top sektirmeyi denedi. Agushi, ünlü Kleopatra Plajı'nda, kumsalda 3.4 kilometre yürüyüp başında top sektirdi. Agushi'nin denemesi sırasında gözlemci olarak belediye yetkilileri bulundu. Agim Agushi, "Sahilde yürümek çok zor, sahilde 3 kilometre yürümek normal bir yolda 15 km yürümekten daha zor'' dedi. 
     Kosova'da matematik öğretmenliği yapan Agushi, daha önce Münih'te 3 saat 55 dakika 20 saniyede 11 bin 111 kez iki kişi karşılıklı kafada top sektirme, 3 saat 12 dakikada 15 kilometre yürüyerek kafada top sektirme ve Priştine'de 1 saat 12 dakika 41 saniye boyunca 3 bin 780 basamak çıkarak kafasında top sektirmede rekorları bulunduğunu ve bu rekorların Guinness Rekorlar Kitabı'na girdiğini belirtti. 
     
</TEXT>
</DOC>
