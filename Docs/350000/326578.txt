<DOC>
<DOCNO> 326578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun12.html </URL>
<DATE> 2005/03/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AB'de Türkiye yerine Ukrayna... Türkiye'ye destek yüzde 45'te kaldı 
</HEADLINE>
<TEXT>

     Fransız kamuoyu kuruluşu Sofres tarafından 6 Avrupa ülkesinde yapılan bir anket, ''Avrupalıların Ukrayna'nın AB üyeliğine Türkiye'ye oranla daha fazla destek verdiğini'' ortaya koydu. 
     Le Figaro gazetesinde yayımlanan araştırma sonucuna göre, Fransa, Almanya, İngiltere, İtalya, İspanya ve Polonya'da yaşayan seçmenlerin ortalama yüzde 55'i, kriterleri yerine getirdiği takdirde Ukrayna'nın üyeliğine destek veriyor. 
     ''Rusya'nın AB üyeliğine destek veren Avrupalıların oranının yüzde 50 civarında olduğu'' belirtilen araştırmada, ''Türkiye'nin üyeliğine destek verenlerin oranının ise yüzde 45 olduğu'' kaydedildi. 
     Araştırmada, ''Fas'ın AB üyeliğine destek veren ülkelerin oranın ise yüzde 35 olduğu'' ifade edildi. 
     
     Türkiye'ye en büyük destek Polonya'dan 

     Ülke bazında yapılan araştırmada, Türkiye'nin AB üyeliğine en fazla destek yüzde 55 ile Polonya'dan geldi. Bu ülkeyi yüzde 50 ile İngiltere izliyor. 
     İngiltere'de, Ukrayna'nın üyeliğine destek verenlerin oranı yüzde 49, Rusya'nın üyeliğine destek verenlerin oranının ise yüzde 44 olduğu belirtildi. 
     ''Türkiye'nin AB üyeliğine en az destek veren ülkenin yüzde 36 ile Almanya olduğu'' kaydedilen araştırmada, ''Alman seçmenlerin yüzde 45 oranla en fazla AB üyeliğine destek verdikleri ülkelerin başında Rusya'nın geldiğine'' dikkat çekildi. 
     İtalya ve İspanya'da Türkiye'nin üyeliğine destek verenlerin oranı ise yüzde 49. 
     Araştırma sonucuna göre, Türkiye'nin AB üyeliğine Fransa'da destek verenlerin oranı yüzde 37 civarında. Fransızlar, AB üyeliği için yüzde 39 oranla Fas'a Türkiye'ye kıyasla daha fazla destek verdi. 
     Türkiye anketinde oy dağılımı şöyle 
     

Ülke EVET HAYIR Polonya 77 28 İngiltere 50 32 Almanya 36 60 Fransa 37 59 İspanya 49 25 İtalya 49 38      

     
</TEXT>
</DOC>
