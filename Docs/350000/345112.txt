<DOC>
<DOCNO> 345112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur02.html </URL>
<DATE> 2005/05/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şampiyonluk kutlamasında 11 yaşındaki bir çocuk vuruldu 
</HEADLINE>
<TEXT>

     Ümraniye’de 11 yaşındaki bir çocuk, maç kutlamaları sırasında açılan ateş sonucu ağır yaralandı. 
     Çakmak Mahallesi Hamam Sokak’taki evlerinin balkonunda bulunan 11 yaşındaki İsmail Yılmaz, açılan ateş sonucu göğsünden vuruldu. 
     Ailesi tarafından Dr. Siyami Ersek Göğüs Kalp-Damar Cerrahi Hastanesi’ne kaldırılan ve kurşunun akciğerini parçaladığı belirlenen çocuk, hemen ameliyata alındı. 
     Polis, İsmail Yılmaz’ın yaralanmasına neden olan kişi ya da kişilerin yakalanması için çalışma başlattı. 
     Bu arada, aynı hastaneye, maç sonrası çıkan kavgalarda bıçakla yaralanan 2 kişinin daha getirildiği kaydedildi. Hayati tehlikelerinin bulunmadığı öğrenilen bu kişilerin tedavilerinin sürdüğü bildirildi. 
     
     2 ŞÜPHELİ GÖZALTINA ALINDI 
     Ümraniye’de 11 yaşındaki İsmail Yılmaz’ın vurulması olayına ilişkin, maç kutlaması için havaya ateş açtıkları belirlenen 2 şüpheli gözaltına alındı. 
     Çakmak Mahallesi Hamam Sokak’taki evlerinin balkonunda maç kutlamalarını seyreden Yılmaz’ın göğsünden vurulması olayının ardından soruşturma başlatan polis, karşı binadan maç kutlaması için havaya ateş açıldığını belirledi. 
     Bu binada yapılan araştırmada, maç kutlaması için 4. katın balkonundan havaya ateş açtıkları belirlenen baba ile oğlu, kullandıkları silahla birlikte gözaltına aldı. 
     Şüphelilerin sorgulanmak üzere Asayiş Şube Müdürlüğü’ne götürüldüğü, tabancanın da incelenmek üzere Kriminal Polis Laboratuvarı’na gönderildiği bildirildi. 
     Bu arada, Dr. Siyami Ersek Göğüs Kalp-Damar Cerrahi Hastanesi’nde ameliyatı süren İsmail Yılmaz’ın, Ulaştırma Bakanı Binali Yıldırım’ın akrabası olduğu belirtildi. 
     
</TEXT>
</DOC>
