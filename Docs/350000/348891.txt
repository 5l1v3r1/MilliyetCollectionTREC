<DOC>
<DOCNO> 348891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko05.html </URL>
<DATE> 2005/06/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Geleceğin sektörü İnsan kaynakları... 
</HEADLINE>
<TEXT>

     Türkiye’deki şirketlerin, insan kaynakları kavramının çalışanlar ve yöneticiler tarafından doğru olarak anlaşılması konusunda son 10 yıl içinde önemli bir yol kat ettiği bildirildi. 
     Ernst Young İnsan Kaynakları Danışmanlığı Bölüm Başkanı Müge Yalçın, AA muhabirine yaptığı açıklamada, insan kaynakları bölümlerinin geçmiş yıllara göre çok daha geniş bir alanda faaliyet gösterdiğini söyledi. 
     İnsan kaynakları stratejileri ve sistemlerinin, şirket bünyesindeki işlerin ve bu işleri en iyi şekilde yapabilmek için gerekli olan yetkinliklerin baz alınarak oluşturulduğunu dile getiren Yalçın, bu nedenle insan kaynakları sistemlerinin işleyişinin tamamıyla şirketin ulaşmak istediği noktayla örtüştüğünü belirtti. 
     Yalçın, insan kaynakları stratejileriyle şirketin hedef ve stratejileri arasında çift yönlü bir etkileşim bulunduğunu ifade ederek, şöyle devam etti 
     "İnsan kaynakları sistemleri, şirket hedeflerinden etkilenirken, şirket politikaları da insan kaynakları strateji ve hedeflerinden etkilenmektedir. Bu bilinç, son yıllarda Türkiye’de de oturmaya başladı. Türkiye’deki şirketler, insan kaynakları kavramının çalışanlar ve yöneticiler tarafından doğru olarak anlaşılması ve bu kavramların ilişkili sistemlerle birlikte hayata geçirilmesi konusunda son 10 yıl içinde önemli bir yol kat etti. İnsan kaynakları artık sadece özlük işleri ve bordro yapan bir fonksiyon olarak algılanmıyor." 
     
     EN ÇOK DANIŞMANLIK İSTENEN KONULAR 
     Şirketlerin danışmanlık taleplerinin, ihtiyaçlarına ve sahip oldukları sistemlerin seviyesine bağlı olarak değiştiğini anlatan Yalçın, ücret ve prim sisteminin oluşturulması, performans değerlendirme sistemleri, liderlik geliştirme ve değerlendirilmesinin son zamanlarda en çok danışmanlık talep edilen konular olduğunu kaydetti. 
     Yalçın, son 2 yıl içinde özellikle bu konuların talep görmesinin tesadüf olmadığını anlatarak, şöyle konuştu 
     "Tam tersine şirket yönetimleri ekonomik krizde önemli dersler aldılar. Öncelikle gerçekten ihtiyaçları olan kadroların daha fazlasıyla çalıştıklarını, aslında norm kadro konusunu pek de önemsemediklerini fark ettiler. Bunun, en çok kriz sırasında nasıl daha verimli çalışırız, nasıl maliyetlerimizi azaltırız diye baktıklarında gündeme geldiğini düşünüyorum. Pek çok şirkette, iyi çalışan performans değerlendirme sistemi bulunmadığı için işten çıkarmalarda karar verirken ve kararlarını açıklarken çok zorlandılar. 
     Ayrıca, yeni İş Kanunu’nda yazılı bir performans sisteminin olmasını zorunlu kılıyor." Yalçın, 2004 yılı kriz döneminden itibaren reel olarak düşen ücretler, iş piyasasının ve işe alımların canlanması ve enflasyonun düşmesinin, şirketlerin ücret sistemlerini yeniden gözden geçirme ihtiyacı hissetmelerine neden olduğunu anlatarak, ilerleyen günlerde ücret sistemlerinin yeniden yapılandırılmasının insan kaynakları projelerinin en üst sıralarında yer alacağını beklentisi içinde olduklarını kaydetti. 
     
     PERFORMANSA BAĞLI DEĞİŞKEN ÜCRET SİSTEMİ 
     Hem düşen enflasyonda doğru ücretlendirmeyi yapabilmek hem de şirketin verimliliğine katkısı nedeniyle performansa bağlı değişken ücret sisteminin daha yaygın olarak kullanılmaya başlayacağını ifade eden Yalçın, şunları söyledi 
     "Böylece çalışanların bireysel anlamda şirkete kattığı değer, ücretlerine de direkt olarak etki edebiliyor. Enflasyon oranında ve buna bağlı olarak zam oranlarındaki düşüşle birlikte çalışan maaşlarındaki performanstan kaynaklanan 1-2 puanlık artış farkı, en iyi çalışanlarınızı elinizde tutmak için yeteri kadar motive edici olmayabilir. Değişken ücret sistemi bu açıdan da etkili bir uygulama olacaktır. Ayrıca performans sisteminin giderek önem kazanmasıyla birlikte, bireysel performansın yanı sıra grup performansının da çalışan ücretlerine daha doğrudan bir etkisi olacaktır. Ücret sistemlerinde bir başka önemli eğilim de hazır ücret sistemlerinin şirkete giydirilmesindense şirketin yapısına, ihtiyaçlarına, iş yapış şekline ve kültürüne uygun, şirkete özel tasarlanmış ücret sistemlerinin kullanılması. Zaten tüm dünyada değişen bu eğilimin Türk şirketlerine de yansıyacağını düşünüyorum." 
     
</TEXT>
</DOC>
