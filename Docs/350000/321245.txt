<DOC>
<DOCNO> 321245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko09.html </URL>
<DATE> 2005/03/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
AKP, personelinden mal bildirimi istedi... 
</HEADLINE>
<TEXT>

     AKP yönetimi, bugüne kadar siyasette ve çalışma yaşamında rastlanmayan bir uygulamaya giderek genel merkezdeki çalışanlarından mal bildirimi aldı. 
     
     GEREKÇESİ AÇIKLANMADI 
     AKP yönetiminin genel merkez çalışanlarına yönelik mal bildirimi uygulaması Şubat ayında gerçekleşti. Parti yönetimi adına Personel İşleri'nce çalışanlara malvarlıklarını beyan etmeleri istemiyle birer form dağıtıldı. Gerekçesi açıklanmayan uygulamayla AKP genel merkezinde görev yapan çalışanlardan mal bildirimleri alındı. Mal bildirim formlarında noter onayına gerek görülmedi. Personel İşleri'nce çalışanların doldurmalarından sonra toplanan formlar doğrudan parti yönetimine iletildi. 
     
     ERDOĞAN YARGILANDI 
     AKP yönetiminin parti çalışanlarına yönelik uygulaması, siyasi partilerin yanı sıra çalışma yaşamında bugüne kadar ratlanmayan bir ilk olmasıyla dikkat çekici bulundu. 
     Siyasetçilerin de içinde olduğu yolsuzluk tartışmaları hala gündemin birinci sıradaki yerini korurken ve mahkeme dışında siyasetçiler ve üst düzey bürokratlar malvarlığı ve servet açıklamaya zorlanamazken, AKP'nin, partideki çalışanlara mal bildirimi zorunluluğu getirmesi merak uyandırdı. Başbakan Erdoğan'ın malvarlığındaki artış nedeniyle uzun bir süre yargılanmış olması da AKP yönetiminin bu uygulanmasına ilginç bir boyut kazandırdı. 
     AKP yönetiminin ayrıca çalışanların işveren olarak parti yönetimine karşı yükümlülüklerini daha da artıran bazı sözleşme hazırlıkları içinde olduğu da öğrenildi. 

ANKA 
     
</TEXT>
</DOC>
