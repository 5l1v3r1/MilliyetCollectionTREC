<DOC>
<DOCNO> 335151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko32.html </URL>
<DATE> 2005/04/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Akbank Genel Müdürü Yabancı bankaların gelmesi çok olumlu 
</HEADLINE>
<TEXT>

     Akbank Genel Müdürü Zafer Kurtul, ''Yabancı bankaların gelmesi çok olumlu, sektöre çok pozitif etkisi var'' dedi. 
     Kurtul, Akbank şirket bankacılığı ile ilgili düzenlenen basın toplantısında, gazetecilerin sorularını yanıtlarken, banka olarak her üründe en büyük pazar payı ile bir numara olmayı hedeflediklerini bildirdi. 
     Bu kapsamda en azından yüzde 20'lik pazar payı hedeflediklerini belirten Kurtul, yabancı bankaların Türkiye'ye gelişi ile ilgili sorular üzerine, ''Yabancı bankaların gelmesi çok olumlu, sektöre çok pozitif etkisi var. Bu ilgi Türkiye'de bankacılık sektörüne olan güveni, ülkeye olan güveni gösteriyor'' dedi. 
     Gıda ve benzindeki taksit uygulamasının sona erdirilmesi ile ilgili çalışmalar konusundaki bir soru üzerine Kurtul, bunların hızlı dönen ürünler olduğunu ifade ederek, ''Bunların finansman gerektiren bir ürün olmaması lazım. Dolayısıyla bu bankalarımız açısından çok doğru bir çalışma oldu. Bunun, harcamalarda ve kredi kartı performansında negatif etkisi olacağını zannetmiyorum'' diye konuştu. 
     Bu yılki büyüme beklentilerinin yüzde 5 olduğunu dile getiren Kurtul şöyle dedi 
     ''Yüzde 5 çok çok iyi bir büyüme oranı. Ülkemiz büyüme açısından çok başarılı bir yön izliyor. Bazı sektörler daha hızlı büyüyor, bazı sektörler daha rekabetçi, dolayısıyla biz bu sektörlere daha fazla önem veriyoruz. Kredi paketlerimizi bu büyüyen sektörlere yönelik hazırlıyoruz. Bu yıl da gösteriyor ki ülkemiz çok olumlu bir gelişme sağlayacak.'' Zafer Kurtul, sorunlu kredilere ilişkin bir soruya karşılık ise ''Problemli kredilerin toplam krediler içindeki oranı yüzde 1.8. Sektör ortalaması yüzde 8 civarında. Bu Akbank'ın kredi risk yönetiminde ne kadar başarılı olduğunu gösteriyor'' diye konuştu. 
     
</TEXT>
</DOC>
