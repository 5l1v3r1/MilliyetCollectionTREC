<DOC>
<DOCNO> 315914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/dunya/adun.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazede Şam'a 'çekil' uyarısı 
</HEADLINE>
<TEXT>


Hariri'nin, Beyrut'ta Şam aleyhinde gösteriye dönüşen cenazesine katılan ABD Dışişleri Bakan Yardımcısı Burns, 'Suriye, Lübnan'dan derhal çekilmeli' dedi 

DIŞ HABERLER SERVİSİ 


Eski Lübnan Başbakanı Refik Hariri'nin bombalı saldırıyla öldürülmesinin ardından suikastın sorumlusu olarak görülen Suriye ile ABD arasındaki gerginlik tırmanıyor. Önceki gün Şam büyükelçisini geri çağıran Washington, dün de Suriye'den Lübnan'daki askerlerini hemen çekmesini istedi. 
Hariri'nin cenaze töreni için Beyrut'a giden ABD Dışişleri Bakan Yardımcısı William Burns, "Bu suikast, Suriye'nin Lübnan'daki 29 yıllık askeri varlığını sona erdirmesi için bir vesile olmalı" dedi. Burns, Lübnan'da önümüzdeki nisan ve mayısta yapılacak seçimleri bütün dünyanın dikkatle izleyeceğini ve Suriye'nin bir müdahalesinin olup olmayacağını tespit edeceğini söyledi. 
Lübnan Dışişleri Bakanı Mahmud Hammud ile görüşmesinden sonra açıklamalarda bulunan Burns, "Hariri'nin ölümü özgür, bağımsız ve egemen bir Lübnan'ın ortaya çıkması için süreci ateşlemeli. Bu da Suriye'nin BM Güvenlik Konseyi'nin 1559 sayılı kararına uymasını gerektirir. Suriye, Lübnan'daki bütün askerlerini derhal geri çekmeli" diye konuştu. Suriye, halen Lübnan'da 15 bin asker bulunduruyor. 

'Defol Suriye' 
Dün Beyrut'un merkezinde kendi yaptırdığı Muhammed El Emin Camii'nde toprağa verilen Refik Hariri'nin cenaze töreni, Suriye aleyhtarı büyük bir gösteriye dönüştü. En az 100 bin Lübnanlı, "Suriye defol", "Suriye'yi istemiyoruz", "Suriye terörizmin kaynağı" şeklinde sloganlar attı. 


</TEXT>
</DOC>
