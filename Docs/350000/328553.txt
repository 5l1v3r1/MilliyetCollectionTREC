<DOC>
<DOCNO> 328553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy08.html </URL>
<DATE> 2005/03/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Askerle milletvekilleri yeni TCK için tartıştı 
</HEADLINE>
<TEXT>

     ANKARA Milliyet 

TBMM Adalet Komisyonu'nda, 1 Nisan'da yürürlüğe girecek yeni TCK'deki "cezaların ertelenmesi ve zamanaşımı" hükümlerinin askeri suçlarda uygulanmamasını isteyen askerle milletvekilleri arasında tartışma çıktı. Hakim Tuğgeneral Orhan Köprü'nün "Firar suçunun ertelenip paraya çevrilmesi halinde Gabar Dağı'ndaki askeri hangi yöntemle görev başında tutacaksınız" sorusunun ardından tasarı kabul edildi. 
     TCK'de değişiklik öngören kanun tasarısını eleştiren AKP ve CHP milletvekilleri, yasada delinmeye neden olacağı gerekçesiyle alt komisyona sevk edilmesini istedi. TCK hazırlanırken başka kanunların dikkate alınmamasının yanlış olduğunu belirten Milli Savunma Bakanı Vecdi Gönül ise "Askeri Ceza Kanunu'nda değişiklik çalışmaları sürüyor. Ancak askeri disiplin ve ceza sistemi farklı işler. Bu kanun sistemi sıkıntıya sokabilir. Önüne geçilemez gelişmeler yaşanabilir" dedi. 
     
     Asker sert çıktı 
     Bir ara tasarının reddedileceği havasının doğması üzerine söz alan Köprü de, disiplinin orduda "olmazsa olmaz koşul" olduğunu kaydetti. Ordunun kuruluşundan beri askeri suçlara ilişkin yaptırımların değişmediğini anımsatan Köprü'yü yanıtlayan AKP Gaziantep Milletvekili Mahmut Durdu şöyle konuştu 
     "Gabar'dan kaçan askere fabrikamda iş vermem. Firar eden asker, Türk milletinin nezdinde en şerefsiz biridir. Bu da en ağır müeyyidedir. Elini kesmekten daha ağırdır. Bu yasayla TCK'de gedik açıyoruz. Başka bir kurum da 'Bülbül ötme yetkisini bana verin' diyebilir." AKP Kırıkkale Milletvekili Ramazan Can da "Hamasete gerek yok. Vatanı herkes seviyor" diye çıkıştı. 
     Köprü'nün sözlerinin milletvekilleri üzerinde etkili olmadığını gören Gönül, amaçlarının TCK'yi delmek olmadığını vurgulayarak, "PKK ile çarpışması gerekirken firar eden er hakkında hakim lehte karar verebilir. Bazı müesseseleri kendi geleneklerine işleyişine bırakmak lazım. Kuralları bozarsak disiplinden eser kalmaz diye endişe duyuyorum" dedi. 
     
     Toptan "Nasrettin Hoca" gibi 
     Tartışmaları dinleyen Komisyon Başkanı Köksal Toptan da, Nasrettin Hoca'nın fıkrasında olduğu gibi "herkes doğruyu söylüyor" demek zorunda kaldı. Çok zor bir yasanın başarıyla hazırlandığını kaydeden Toptan, Yanlışlık varsa değiştirilebilir. Allah'ın emri değil. İzin verin, bu yasayı geçirelim. Yanlış yapıyoruz, ama fazla dolandırmaya da gerek yok" dedi. 
     
</TEXT>
</DOC>
