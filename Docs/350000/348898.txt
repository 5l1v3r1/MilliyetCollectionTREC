<DOC>
<DOCNO> 348898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko12.html </URL>
<DATE> 2005/06/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 6.54 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 6.54 oranında değer kazandı. 
     İMKB, geçen hafta ağırlıklı olarak Fransa ve Hollanda'da yapılan AB Anayasası referandumlarına odaklandı. Çıkacak olumsuz sonuç daha önceden fiyatlara yansıdığı için İMKB haftayı yükseliş eğiliminde geçirdi. 
     Borsa uzmanları, gelen alımlarla ilk işlem gününde 25,000 seviyelerini test eden endeksin haftanın son iki günü 25,800-26,000 puan seviyelerine ulaştığını belirterek, piyasaya para girişi olmaması ve düşük işlem hacminin 26,000 seviyesindeki güçlü direncin yukarı kırılmasını zorlaştırdığını kaydediyor. 
     Uzmanlar, endeksteki desteklerin 25,650 ve 25,350, dirençlerin ise 26,000 ve 26,500 seviyelerinde bulunduğuna işaret ederek, endeksteki teknik görünümün güçlü olduğunu, bu nedenle önümüzdeki hafta yükselişin devam etmesinin mümkün olduğunu savunuyor. 
     
     ÖZETLE PİYASALAR 
     Borsa, hafta boyunca yükseliş eğiliminde oldu. İMKB Tahvil ve Bono Piyasası'ndaki ortalama oranlarda yarım puanın üstünde düşüşler yaşandı. YTL karşısında dolar ve avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 6.54 oranında değer kazandı. 24 ayar külçe altının gram satış fiyatı yüzde 0.27 düşerken, Cumhuriyet altınının satış fiyatı değişmedi. Türk Lirası karşısında dolar yüzde 1.31, avro da yüzde 3.24 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 1.16 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.26, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 2.15'lik artışla başladı. Salı günü de ortalama yüzde 1.04 yükselen endeks Çarşamba günü yüzde 0.02'lik kayıpla yerinde saydı. Yükseliş eğilimi haftanın son iki gününde de devam etti. Hisse senetleri Perşembe günü ortalama yüzde 2.25, Cuma günü de ortalama yüzde 0.98 oranında değer kazandı. 
     Endeks, geçen hafta boyunca 1,598.41 puanlık artışla 24,4.14 puandan 26,051.55 puana çıktı. Hisse senetlerindeki haftalık ortalama artış yüzde 6.54 oldu. 
     İMKB Ulusal-Mali Endeksi 3,016.98 puan artışla 35,818.43 puandan 38,835.41 puana, İMKB Ulusal-Sanayi Endeksi 787.97 puan artışla 19,766.87 puandan 20,554.84 puana ve İMKB Ulusal-Hizmetler Endeksi 489.59 puan artışla 13,586.19 puandan 14,075.78 puana yükseldi. 
     Böylece, mali grup hisseleri ortalama yüzde 8.42 oranında, sanayi grubu hisseleri ortalama yüzde 3.99 oranında ve hizmetler grubu hisseleri de ortalama yüzde 3.60 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 307 hisse senedinden 273'ü değer kazanırken, 29 hisse senedi değer yitirdi, 5 hisse senedinin değeri de değişmedi. 
     Geçen hafta en yüksek oranlı artış, yüzde 54.27 ile İpek Matbaacılık hisselerinde gerçekleşti. Yüzde 40.20'lik artışla Koza Davetiye hisseleri ikinci ve yüzde 27.12'lik artışla Park Elektrik Madencilik hisseleri üçüncü oldu. 
     En yüksek oranlı düşüş ise yüzde 14.89 ile Arat Tekstil hisselerinde oldu. Yüzde 12.63'lük düşüşle ÇBS Boya Sanayi hisseleri ikinci ve yüzde 11.31'lik düşüşle de Kav hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 441 milyon 1 bin adet hisse senedi işlem gördü ve karşılığında 4 milyar 204 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz türleri YTL karşısında değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.31 oranında, Avro da yüzde 3.24 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0180 YTL düşerek 1.3590 YTL'ye, Avronun satış fiyatı da 0.0560 YTL düşerek 1.6700 YTL'ye indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.71 düşüşle 2.4770 YTL'ye, İsviçre Frangı'nın satış fiyatı da yüzde 2.68 düşüşle 1.0900 YTL'ye geriledi. 
     Bugün öğle saatlerinde ise İstanbul serbest piyasada ABD Doları 1.3630 YTL'den, Avro 1.6680 YTL'den, İngiliz Sterlini 2.4750 YTL'den ve İsviçre Frangı da 1.0900 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 0.27 düşerken, Cumhuriyet altınının satış fiyatı değişmedi. 
     Dünkü kapanış itibariyle külçe altının gram satış fiyatı 18.55 YTL olurken, Cumhuriyet altınının satış fiyatı 125.00 YTL'de kaldı. 
     İstanbul Altın Borsası'nda İAB geçen hafta 24 ayar altının gram fiyatı yüzde 1.79 oranında düşerek 18.19 YTL'ye geriledi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 1.16 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 6,704 puan artarak 576,579 puandan 583,283 puana yükseldi. 
     Geçen haftanın en çok değer kazanan katılma belgeleri, yüzde 9.40'lık artışla İş A Tipi Mali Endeks Fon, yüzde 8.43'lük artışla Oyak Yatırım A Tipi Ulusal-30 Endeks Fon ve yüzde 8.33'lük artışla da Evgin A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 3.41'lik düşüşle İş B Tipi Euro Eurobond Fon, yüzde 2.39'luk düşüşle Oyakbank B Tipi Yabancı Menkul Kıymet Fon ve yüzde 2.36'lık düşüşle Ata B Tipi Yabancı Menkul Kıymet Yatırım Fon oldu. 
     
     HAZİNE İHALESİ 
     Hazine geçen hafta 3 yıl vadeli, 6 ayda bir kupon ödemeli, değişken faizli ABD doları cinsinden tahvil ihalesi düzenledi. 
     İhalede, net 909.8 milyon dolarlık satış yapıldı. Piyasa yapıcıları ve kamu kurumlarına yapılan satış dahil, toplam tahvil satışı ise 1 milyar 917.5 milyon doları buldu. İhalede bileşik faiz yüzde 5.47, basit faiz de yüzde 5.39 olarak belirlendi. İhaleye 1 milyar 399.7 milyon dolar tutarında nominal teklif gelirken, nominal satış 915.2 milyon dolar, net satış da 909.8 milyon dolar oldu. İhalede satılan kağıtların geri ödeme tarihi 28 Mayıs 2008 olarak belirlendi. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.36 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.26 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.0 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
