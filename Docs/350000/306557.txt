<DOC>
<DOCNO> 306557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur34.html </URL>
<DATE> 2005/01/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hayali otomobil kampanyası ile dolandırıcılık .. 
</HEADLINE>
<TEXT>

     İstanbul'da, hayali otomobil kampanyası düzenlenerek dolandırıcılık yapılması olayına ilişkin 10 kişi gözaltına alındı. 
     Asayiş Şube Müdürlüğü'nden yapılan açıklamaya göre, teşekkül oluşturup gazete ilanlarıyla hayali otomobil kampanyası düzenlemek suretiyle dolandırıcılık olaylarıyla ilgili Küçükçekmece İlçe Emniyet Müdürlüğü görevlileriyle birlikte soruşturma yapıldı. 
     Soruşturmada, 10 0cak 2005 tarihinde Küçükçekmece'de ''Huzur Otomotiv Bilgisayar Pazarlama Sanayi ve Ticaret Limited Şirketi'' unvanıyla faaliyet gösteren ve 48 ayrı müştekiyi dolandırdığı ileri sürülen 5'i erkek 10 kişi yakalandı. 
     Bu kişilerden 1'i, yaşının küçüklüğü nedeniyle Çocuk Şube Müdürlüğü'ne teslim edildi. 
     Operasyonda, 5 milyar 390 milyon Türk Lirası, 860 Yeni Türk Lirası, 250 ABD Doları, şirkete ait 7 bilgisayar kasası, 2 adet notebook bilgisayar, 5'i başka kişilere ait 10 nüfus cüzdanı, sahte belgelerle alınmış çeşitli bankalara ait 6 kredi kartı ile mağdurlara ait 2 oto ele geçirildi. 
     Yakalanan kişiler hakkında yapılan tahkikat sonucu, 48 dolandırıcılık ve 3 sahtecilik olayı aydınlatıldı. 
     Polis yetkilileri, gözaltına alınan kişilerin bugün adliyeye sevk edileceğini bildirdiler. 
     Yetkililer, bu kişiler arasında bulunan ve şirketin sahibi olduğu belirtilen Akın A'nın, dolandırıcılık suçundan emniyette kaydı bulunduğunu kaydettiler. 
     
</TEXT>
</DOC>
