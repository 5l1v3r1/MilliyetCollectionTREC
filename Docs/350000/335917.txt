<DOC>
<DOCNO> 335917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy12.html </URL>
<DATE> 2005/04/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan önce taksi durağına girip çay içti, sonra öğrencilerle konuştu... 
</HEADLINE>
<TEXT>

     Başbakan Recep Tayyip Erdoğan, ''Taksici esnafımıza elimizden gelen yardımı esirgemeyeceğiz'' dedi. 
     Başbakan Erdoğan, Avrupa Başkentleri 9. Konferansı'ndan ayrıldıktan sonra Hilton Oteli önünde bulunan Billur Taksi durağını ziyaret etti. 
     Taksi durağı önünde bekleyen taksicileri görünce makam aracından inen Başbakan Erdoğan, taksicilerle tek tek el sıkıştı. Taksicilerin daveti üzerine durağa giren Erdoğan'a çay ikram edildi. 
     Başbakan Erdoğan'ı karşılarında gören taksiciler şaşkınlıklarını ve memnuniyetlerini dile getirdiler. Erdoğan, taksicilerin duraklarını bugüne kadar ziyaret eden tek başbakan olduğunu söylemeleri üzerine, ''Vakit bulduğum sürece arkadaşlarımı ziyaret ediyorum'' dedi. 
     Taksicilerin sorunlarını da dinleyen Başbakan Erdoğan, ''Taksilerimiz Avrupa Birliği standartlarında olacak. Taksilerimizi yenilemek için bizden bir kereye mahsus ÖTV ve KDV alınmasın'' diyen taksicilere, ''Maliye Bakanı ile görüşeceğim. Taksici esnafımıza elimizden gelen yardımı esirgemeyeceğiz'' dedi. 
     Başbakan Erdoğan, yaklaşık 15 dakika kaldıktan sonra taksi durağından ayrıldı. 
     
     ÖĞRENCİLERLE SOHBET 
     Erdoğan, daha sonra Başbakanlık Merkez Bina'ya gitmek için TBMM bahçesinden geçerken, burada da öğrencileri görünce makam arabasından indi. 
     TBMM'yi ziyaret etmekte olan Mithatpaşa ve Kaya Sakarya İlköğretim Okulu öğrencileri ile sohbet eden Başbakan Erdoğan, öğrencilerle fotoğraf da çektirdi. 
     
</TEXT>
</DOC>
