<DOC>
<DOCNO> 338564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/siyaset/asiy.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, Irak'ta idmanda 
</HEADLINE>
<TEXT>


Türkiye'nin ev sahipliği yaptığı "Irak'a Komşu Ülkeler Dışişleri Bakanları Toplantısı"nda konuşan Başbakan, Irak'tan terörist sızmasını engelleyecek düzenlemelerin pekiştirilmesi gerektiğini vurguladı 

ŞÜKRAN PAKKAN, ŞAKİR AYDIN İstanbul 


Başbakan Recep Tayyip Erdoğan, Irak'ın, terör örgütlerinin bir antrenman alanı haline geldiğini belirterek, "Irak ile teröristlerin ve diğer yasadışı unsurların sınırlarımızdan her iki yönde sızmalarını etkinlikle önleyecek düzenlemeleri zaman geçirmeksizin pekiştirmeliyiz" dedi. 
Dolmabahçe Sarayı'nda gerçekleştirilen "Irak'a Komşu Ülkeler Dışişleri Bakanları 8. Resmi Toplantısı"nın açılışında söze "Esselamünaleyküm" diyerek başlayan Erdoğan, Irak'ın ulusal uyumu, huzur ve istikrarının sadece Iraklıların değil, herkesin konusu olduğunu vurguladı. 

'Allah yardımcınız olsun' 
Erdoğan, "Hepimizin ortak beklentisi, Irak'ın kendi içinde barışık, komşuları ve dünyayla barışık düzenini kurabilmesidir. Irak'ın son 25 yıllık tarihine bakacak olursak, bu ülkedeki gelişmelerin bölgemizi ve uluslararası istikrarı nasıl etkilediğini kolaylıkla görürüz" diye konuştu. 
Irak'ın, bir kesimin diğerine üstünlük sağladığı bir yer olamayacağını belirten Erdoğan, "Bu yöndeki teşebbüsler, bölge ülkelerinden ve uluslararası toplumdan tepki görür" diye uyardı. Başbakan, "Türkiye olarak Irak'a siyasi, ekonomik ve insani katkıları artırarak devam ettirmeye kararlıyız" şeklinde konuştu. 
Sözlerini "Allah yardımcınız olsun" diyerek tamamlayan Erdoğan, toplantının ardından Irak Dişişleri Bakanı Hoşyar Zebari ile tokalaşarak, ayaküstü bir süre sohbet etti. Toplantıya Türkiye'nin yanı sıra Mısır, Ürdün, İran, Bahreyn, Irak, Kuveyt ve Suriye dışişleri bakanları katıldı. Suudi Arabistan da dışişleri bakan yardımcısı düzeyinde temsil edildi. Toplantıda İKÖ Genel Sekreteri Ekmeleddin İhsanoğlu, BM Genel Sekreteri'nin Irak Özel Temsilcisi, Arap Birliği Genel Sekreteri ve AB Komisyonu Akdeniz ve Ortadoğu Sorumlusu da hazır bulundu. Toplantıya katılan bakan ve temsilciler öğle saatlerinde Dolmabahçe Sarayı'nın merdivenlerinde aile fotoğrafı çektirdi. 

'Sınır güvenliği için işbirliği şart' 

ŞÜKRAN PAKKAN İstanbul 

Irak'a Komşu Ülkeler 8. Resmi Toplantısı'nın ortak bildirisini açıklayan Dışişleri Bakanı Abdullah Gül, komşu ülkelerin Irak'ta kurulan yeni hükümeti desteklediklerini ve siyasi sürecin takipçisi olacağını söyledi. Bölgedeki herkesin sınır güvenliği konusunda daha sıkı işbirliği içinde olması, sınırları en iyi biçimde güvenlik altına almasının gerekliliğini anlatan Gül, Irak'ta güvenlik durumunun kolay sona ermeyeceği de ifade etti. 


</TEXT>
</DOC>
