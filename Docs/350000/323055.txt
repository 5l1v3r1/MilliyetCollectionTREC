<DOC>
<DOCNO> 323055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/axgun01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Domuz kesicisi nerede görevli 
</HEADLINE>
<TEXT>


İstanbul Büyükşehir Mezarlıklar Müdürlüğü'nde domuz kesicisi, Kütüphaneler Müdürlüğü'nde koyun kesicisi var 

Bayram Kaygusuz - İstanbul 

İstanbul Büyükşehir Belediyesi'nin meclis üyelerine dağıttığı 2005 Mali Yılı Mazbatası, belediyedeki ilginç kadro yapısını da gözler önüne serdi. Belediyedeki 25 ayrı müdürlükte "hayvan kesicisi", "sığır kesicisi", "koyun kesicisi", "domuz kesicisi", "kasap" ve "kasap yardımcıları" adı altında 381 kadro tespit edildi. 
Şoke olan CHP'li Meclis Üyesi Bahadır Kayaoğlu, İstanbul Büyükşehir Meclisi Başkanlığı'na verdiği soru önergesinde, "Mezarlıklar Müdürlüğü bünyesinde görülen 'domuz kesicisi' acaba bu görevi nerede, nasıl yerine getirmektedir ", "Kütüphaneler Müdürlüğü'nde 7 koyun kesicisinin ne işi var " diye sordu. Ancak sorularına 16 Şubat'tan bu yana yanıt alamadı. 
Belediye Basın Danışmanlığı'nın, Milliyet'in yönelttiği sorulara verdiği yazılı yanıtta da, Mezarlıklar Müdürlüğü'nde görülen domuz kesicileri için "Mezarlıklar Müdürlüğü'nde kadrolu 'domuz kesicisi' yoktur. Dolu olan 'domuz kesicisi' kadrosundaki işçiler bu görevi yapmamaktadır" denildi. 

Eskiden domuzlar vardı 
Açıklamada, belediyedeki ilginç kadro yapısına yönelik şu ifadeler yer aldı 
"İlgili kadroları işgal eden işçiler, vasıfsız işçi olarak sınavla alınmış olup, boş vasıfsız işçi kadrosu olmadığı için vasıflı kadro verilerek, müdürlüklerin ihtiyaçları doğrultusunda, birim amirlerince çeşitli görevlerde değerlendirilmektedirler. " 
Personel ve Eğitim Dairesi Başkanı Bekir Korkmaz da, "O işler zamanla ortadan kalktı ama kadroları kaldı. Yeni kadro açılmadığı için o kadrolar karşılık gösterilerek işçi alınıyor. Bu sadece belediyeye özgü değil, devlette de böyle" dedi. Korkmaz, "domuz kesicisi" kadrosuna şu sözlerle açıklık getirdi 
"Eskiden şehre domuzlar inermiş. Belediye de saldırılardan korumak için onları yakalayıp kesecek elemanlar görevlendirmiş. Vakti zamanında 'domuz kesicisi' kadrosuna alınmışlar. Zamanla domuzlar gitti ama kadroları kaldı." 
2005 Mali Yılı Mazbatası'nda 325 olan 6 branştaki kadro, yazılı açıklamada 13 fazlayla 338'e ulaştı. 

İtfaiyede bile kesici var 

Belediyeye bağlı hemen her müdürlükte "kesici" kadrosu bulunuyor. Mezarlıklar Müdürlüğü'nde kadro unvanına göre 2 domuz kesicisi, 38 kasap, 5 koyun kesicisi, 27 sığır kesicisi, 11 et ve depo işçisi, 12 et sevk işçisi, 1 et taşıyıcısı, 2 et göndericisi, 2 et kayıt işçisi çalışıyor. Boğaziçi İmar Müdürlüğü de bünyesindeki 1 domuz kesici kadrosuyla dikkat çekiyor. Kütüphaneler ve Müzeler Müdürlüğü'nde 7 koyun kesicisi, 2 kesici hayvan , 2 et sevk işçisi kadrosu mevcut. Sosyal ve İdari İşler Müdürlüğü'nde de 80 koyun kesici kadrosu bulunuyor. Belediyede her itfaiye müdürlüğüne bir koyun kesicisi düşüyor. Yanıcı - Parlayıcı - Patlayıcı Gazlar Müdürlüğü'nde bile koyun kesicisi kadrosu göze çarpıyor. En az "kesici" kadrosu bulunan bölüm ise Veteriner İşleri Müdürlüğü. Trafik İşleri Müdürlüğü'nde bile 1 kesici hayvan ve 3 koyun kesicisi bulunmasına rağmen Veteriner İşleri Müdürlüğü'nde 1 domuz kesicisi, 1 kasap ve 1 koyun kesicisi bulunuyor. 


</TEXT>
</DOC>
