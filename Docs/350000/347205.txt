<DOC>
<DOCNO> 347205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo06.html </URL>
<DATE> 2005/05/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yunan sporcuların Türkiye izlenimleri 'Gece Yarısı Ekspresi' doğru değil 
</HEADLINE>
<TEXT>

     SOFİA ANGELİDİS Atina DHA 

      TÜRK ve Yunan milli takımları arasında 4 Haziran’da oynanacak Dünya Kupası grup eleme maçı yaklaşırken, Yunanistan’ın Elefterotipia gazetesi, Epsilon ekinde bu karşılaşmayı mercek altına aldı. 
     "Yunan basınının büyük kısmı, Türkiye’de oynanan bütün maçların ’Yunan karşıtı bir bir hava içinde geçtiğini ve ortalığın cehennemi andırdığını’ yazıyor. Acaba bu kanı doğru mu " diye soran dergi, "Bu konuda sadece sporcular doğru cevabı verebilir" diyerek, bazı Yunan sporcuların Türkiye ile ilgili anılarını aktardı. 
     Gazete, sporcuların yorumundan yola çıkarak, "Yunan sporcuların yaşadığı, gergin bir tribün atmosferinden öteye gitmiyor. Kuşkusuz sporcuların anıları ile Yunan basınının savunduğu, ’Türkiye’de oynanan maçlar Gece Yarısı Ekspresi filmini çağrıştırıyor’ klişesi arasında dağlar kadar fark var" dedi. Elefterotipia’ya konuşan Yunan sporcuların yorumları şöyle 
     
     Gençlerbirliği-Egaleo maçında oynayan Yannis Skopelitis 
     "Düşmanca bir davranışa rastlamadık. Maç İstanbul’da değil Ankara’da yapılıyordu. Biz oradaki insanların Yunanlara pek alışkın olmadığını biliyorduk. Otobüsün içindeyken bize dostça gülümseyen ve sıcak bakan insanlar görmek bizim için gerçekten de çok güzel bir sürpriz oldu. " 
     
     Galatasaray-Olimpiakos maçında oynayan Paraskeva Anca 
     "Ne yazık ki iki halk arasında bir düşmanlık var, ama sahadayken böyle bir şey hissetmedim. Tabi yapılan tezahüratların siyasi, ırkçı ya da milliyetçi bir içeriği var mı yok mu anlamıyorduk, ama bu tür tezahüratlar Yunanistan’da da duyuluyor. Belirtmek isterim ki maç sırasında bir an için bile olsa hiçbir rahatsızlık ya da tedirginlik hissetmedik." 
     
     Fenerbahçe-Panatinaikos maçında oynayan Yannis Gumas 
     "Ortam çok gergindi. 50 bin Fenerbahçe taraftarını 2 bin 500 kişilik bir grup kışkırtıyordu. Onları İstanbul’un fethine değinen pankart ve maskeleriyle hatırlıyorum. Bu grup, sloganlarıyla bazı kişileri kışkırtıyordu, ama ’Durum kontrolden çıktı’ diyemem. Bu tür durumlar maç öncesinde dikkatinizi çekebilir, ancak maç başlayınca sadece müsabakayı düşünüyorsun." 
     
     Basketbolcu Yorgos Sigalas 
     "Bir keresinde Efes Pilsen’i kendi sahasında 35 sayı farkla yendik. Efes Pilsen taraftarları da bizi alkışlıyordu. Bunu belki biz daha iyi oynadığımız için değil, kendilerini üzen takımlarını üzmek için yaptılar, bilemeyeceğim, ama çok etkileyici bir andı. Bazı insanlar var, ister ırkçı ister fanatik, bunlar şov yapmayı, uygunsuz davranmayı sorumluluk olarak hissediyor. Programlanmış kötü bir şaka gibi" 
     
     Panatinaikos oyuncusu Dimitri Papanikolau 
     "Efes maçında Yunan karşıtı atmosfer bizim için kötü bir sürprizdi, beklemiyorduk. Önceki maçlarda hava gayet iyiydi, ama bu maçta fanatizm had safhadaydı. Ben halkı suçlamıyorum, çünkü basından etkileniyorlar. Efes Pilsen yöneticileri bu manzaralara izin vermeyebilirdi, ama bunu yapacaklarına taraftarları kışkırtıyorlardı. Atina’da gerçekleşen maç ile İstanbul’daki maç arasındaki fark buydu." 
     
</TEXT>
</DOC>
