<DOC>
<DOCNO> 316332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/guclu.html </URL>
<DATE> 2005/02/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci affı, Erkan Mumcu ve gençler 
</HEADLINE>
<TEXT>


Üniversitelerden çeşitli nedenlerle ilişiği kesilen öğrenciler için af kapıda. AKP'nin ürkerek çıkarmaya çalıştığı af, nedense bazılarını tedirgin ediyor. Umarız korkulan olmaz. 
AKP ve türbanlılar, af konusunda çok dikkatli olmak zorundalar. YÖK yasasında olduğu gibi bu kez de affı amacından uzaklaştırıp farklı noktaya çekmeye çalışırlarsa, bu konudaki güvenirliklerini hepten kaybederler ki bunun da kimseye bir yararı dokunmaz. 
Öğrenci affında milat olarak neden 2000 yılı seçildi Son af 2000 yılında çıktığı için mi Bu takıntılardan kurtulunması gerekir. Ek önergelerle sürenin daha önceki yıllara çekileceği söyleniyor. Muhtemelen de öyle olacak. Ama asıl üzerinde durulması gereken, afla dönen öğrencilere farklı seçenekler sunulması. Bu elbette TBMM'nin çıkaracağı yasayla olmaz. Ama üniversitelere daha esnek davranmaları konusunda yetki verebilir. Tabii ki istismar edilmeden, tabii ki YÖK'ün de kontrolünde. 
YÖK yasası ve Anayasa değişmeden atılacak hiçbir adım kalıcı çözüm getirmeyecektir. Eğer bu adımlar daha önce atılabilmiş olsaydı, şimdi ne af konusunda sıkıntı yaşanırdı ne de türbanda. 
Günlük politika ve günlük çözümler yerine uzun vadeli kalıcı ve özerk politikalar üretme zamanı geldi de geçiyor. Üniversiteleri özerk, üretken ve sorun çözücü olmayan bir ülkede her şeyin yolunda gitmesini beklemek hayalcilik olur. 
Af yasası, bu haliyle değil, YÖK yasası kapsamında ele alınmalıdır. Şu an için çıkacak bir affın bu öğretim yılı için zaten bir yararı yok. Bu yüzden geciktirilmeden çıkarılacak bir YÖK yasası, öğrencilere ekstra bir zaman kaybettirmeyecektir. Artı, bu yıl atılma durumuna gelecek öğrencileri de kapsayacaktır... 

Erkan Mumcu 
Mumcu'nun hükümetten ve AKP'den istifası şaşırtıcı olmadı. Kendisinin de belirttiği gibi AKP'de misafir konumundaydı. Ne parti kurmayları onu ev sahibi gördü, ne de o. Bundan sonra ne yapar bilmeyiz ama af konusundaki söylemleri gerçekçiydi. Milli Eğitim Bakanı iken bu konuları çok yakından inceledi. Hangi noktalarda tıkanıldığını çok iyi biliyor. YÖK yasası ve Anayasa değişmeden ÖSS, öğrenci affı ve üniversiteler konusunda yol kat edilemeyeceğini en iyi o biliyor. Keşke sesine kulak verilseydi... 

Bursa Uludağ Üniversitesi 
Milliyet Genel Yayın Yönetmeni Mehmet Y. Yılmaz, Milliyet yazarları Hasan Cemal, Güngör Uras ve Başbakan Yardımcısı Abdüllatif Şener'le birlikte Uludağ Üniversitesi öğrencilerinin konuğuyduk. Önceki gece Bursa'da gerçekleşen Genç Bakış'ta Türkiye'nin güncel sorunları tartışıldı. Hemen her üniversitede olduğu gibi, politize olmuş agresif bir grup burada da vardı. Canlı yayında elinde mikrofon varken bile, sorunlarını dile getirme yerine, kendilerine söz hakkı verilmediğinden şik yetçi oldular. 
Ama sevindirici olan nokta, sessiz çoğunluk diye nitelendirdiğimiz büyük grubun artık sessiz kalmaması. Politize gruplar, ne söylendiğini hiç dinlemeden alkışlı protestoya yönelirken, onlar da aynı yöntemi izleyerek çok daha şiddetli alkışla protestoyu, protesto ettiler. Öylesine etkin oldular ki bir süre sonra hemen herkes görüşlerini daha sağlıklı bir şekilde ortaya koymaya başladı. 
Programda bizim tek kuralımız var Saygı sınırları aşılmadan her görüş ortaya konabilir. Ama nedense bazı öğrenciler görüşlerini anlatmaktan ısrarla kaçınıyor. Her şeyi protesto ederek çok daha etkili olabileceklerini sanıyorlar. Kabahat onlarda da değil. Zamanında reyting uğruna öylesine programlar yapıldı ki, görüşlere değil, protestolara prim verdi. Sonunda da bugünlere gelindi. 
Özetin özeti Öğrenciler, tabu olan konuları bile artık cılız protestolar dışında medenice tartışabiliyor. Bu çok sevindirici... 



</TEXT>
</DOC>
