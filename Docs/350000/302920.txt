<DOC>
<DOCNO> 302920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/spo03.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pleşan gün sayıyor 
</HEADLINE>
<TEXT>


Galatasaray'a ilk etapta kiralanacak olan Rumen yıldız, Popescu'dan müjdeli haberi aldığını belirtti, "Hagi benim idolümdü. Onunla çalışacağım için çok mutluyum" dedi 

BÜNYAMİN OSMAN 


Garantiyi aldı 
GALATASARAY'IN getirmeye hazırlandığı Universitatea Craiova'nın yıldızı Pleşan, Popescu'dan artık garantiyi aldığını, Sarı - Kırmızılı formayı giymek için şimdiden sabırsızlandığını söyledi. Hagi gibi biriyle çalışacağı için çok mutlu olduğunu ifade eden Rumen futbolcu, "Çünkü benim gençliğimin idolü. Onu seyrederek büyüdük. Şimdi hocam olacak" diye konuştu. 

Saidou kiralanacak 
AVRUPA'YA Galatasaray ile ilk adımı atacağını ifade eden Pleşan, İstanbul'a gitmek için iki kulüp arasındaki protokolün tamamlanmasını bekliyor. Transfer için Hagi ve Popescu'ya yetki veren Sarı - Kırmızılılar ise, kontenjanı boşaltmak amacıyla Saidou'yu ikna etmeye çalışıyor. Cim - Bom, bu oyuncuyu kiralık vermek için talipli olan kulüplerle bu hafta masaya oturacak. 

Petre takası yok 
PLEŞAN'IN sezon sonuna kadar 300 bin dolara kiralık oynayacağı, ancak satın alma opsiyonunda da önceliğin Galatasaray'da bulunacağı ifade edildi. Craiova Başkanı Dinel Staicu ise Sarı - Kırmızılılar'ı beklediklerini, protokolün yüz yüze ya da faksla olabileceğini belirtti. Staicu, Petre takasının mümkün olmadığını vurguladı, "Bize para lazım" dedi. 

Necati, PSV'nin takibinde 

RAŞİT ALTUN 

Transfer listesinde 
SARI - Kırmızılılar'ın geçen sezon Adanaspor'dan transfer ettiği Necati Ateş, Avrupa'da da adından söz ettirmeye başladı. Bu sezon Hakan Şükür ile birlikte Galatasaray'ı zirveye taşıyan isimler arasında yer alan golcünün, Hollanda'nın dünyaca ünlü kulübü PSV Eindhoven'in transfer listesine girdiği öğrenildi. 

Teklif sezon sonu 
PSV'NİN, ligin ilk yarısında 10 gol atan yıldız futbolcu için Galatasaray ile temasa geçeceği ifade edildi. Necati'yi sezon sonuna kadar mercek altına alacak olan Hollandalılar'ın, ligin bitiminin ardından bu oyuncuyu renklerine bağlamayı hedefledikleri belirtildi. 

Şükür ağır grip 

YENİ yıl Hakan Şükür'e yaramadı. İkinci yarı hazırlıkları öncesinde ağır bir grip geçiren Sarı-Kırmızılı golcünün, evinde yattığı ve yoğun tedavi gördüğü ifade edildi. Cim-Bom'un Kaptanı'nın, hastalık nedeniyle iki kilo kaybettiği ve çalışmalara yetişebilmesi için kendisine serum tedavisi uygulandığı vurgulandı. Hakan'ın idmana katılıp katılmayacağı bugün belli olacak. 

Aslan'dan işbaşı 

CİM - BOM, 11 günlük devre arası iznini tamamladı. Sarı - Kırmızılılar bugün yapacakları iki antrenmanla, ikinci devre hazırlıklarına başlayacak. Tatilden kıtalararası yolculukla dönen futbolcuların ancak akşam idmanına yetişebilecekleri belirtildi. İstanbul'da cuma gününe kadar çalışacak olan Galatasaray, 7 Ocak'ta Efes Cup Turnuvası için Antalya'ya gidecek. 

Frikikten gol 

1 milyon euro önerisi 
GALATASARAY, Uğur Yıldırım için indirim beklerken, bonservisinin iki katına çıkmasıyla şoke oldu. Cim-Bom, Hollanda'nın Heerenven takımında oynayan yıldız için istenen 2 milyon Euro'yu çok bulmuş, 1 milyon Euro öneride bulunmuştu. Ancak İspanya'daki turnuva tüm hesapları alt üst etti. 

Fiyatını ikiye katladı 
LİGDE bu sezon 11 gol atan ve 5 asist yapan Uğur, "Hollanda'nın Beckham"ı olarak anılıyor. İspanya'da yapılan "Frikik Ustaları 2004 Turnuvası"nda birçok ünlü yıldızı geride bırakıp, birinciliği elde eden gurbetçi oyuncu fiyatını ikiye katladı. Uğur, Galatasaraylı olduğunu vurgulayıp, her fırsatta yönetime mesaj göndermişti. 

Cim-Bom'a yabancı sermaye 

5 trilyon zamlandı 
CİM - BOM'A Seyrantepe arazisinden bir iyi, bir de kötü haber geldi. Galatasaray, arsanın bedeli olan yaklaşık 60 trilyon lirayı bulup, tapuyu alamayınca zor durumda kaldı. 2005 yılına girilmesinden dolayı, arazinin maliyetinde yaklaşık 5 trilyon liralık bir zam olduğu öğrenildi. 

Petrolcüler devrede 
SARI - Kırmızılı yönetim, tapuyu 31 Aralık'tan önce alabilse, bir anda 5 trilyon liralık k r elde edecekti. Ortaklık için girişimde bulunduğu İş Bankası'ndan bu parayı çıkaramayan Galatasaray'a, Arap ülkelerinden ve Azerbaycan'daki petrol şirketlerinden teklif geldiği öğrenildi. 


</TEXT>
</DOC>
