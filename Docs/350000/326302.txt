<DOC>
<DOCNO> 326302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy09.html </URL>
<DATE> 2005/03/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kabahatlar Yasa Tasarısı komisyondan geçti... 
</HEADLINE>
<TEXT>

     Toplum düzenini, genel ahlakı, genel sağlığı, çevreyi ve ekonomik düzeni korumayı amaçlayan, "kabahatler" yasa tasarısı TBMM Adalet Komisyonu'nda kabul edildi. 
     Tasarı, 1 Nisan'da yürürlükten kalkacak olan eski TCK'da var olmasına karşın, yeni TCK'ya aktarılmayarak ayrı bir yasada düzenlenmesi öngörülen kabahatler ve cezalarını düzenliyor. 
     "Kabahatler Yasası Tasarısı'nda kabahat sayılan eylemler ile bunların artırılan idari para cezaları şöyle 
     
     Emre aykırı davranış 
     Kamu güvenliği, kamu düzeni veya genel sağlığın korunması amacıyla verilen emre aykırı davrananlara 100 YTL ceza kesilebilecek. 
     
     Dilencilik 
     Dilencilik yapana, kolluk kuvveti veya zabıta tarafından 50 YTL ceza verilecek, ayrıca mülki amir veya belediye encümeni kişinin üzerinden çıkan mülkiyeti kamuya geçirebilecek. 
     
     Kumar 
     Kumar oynayan kişiye 100 YTL ceza verilecek, ayrıca kumardan elde edilen gelire de el konulabilecek. 
     
     Sarhoşluk 
     Sarhoş olarak başkalarının huzur ve sükununu bozacak şekilde davranışlarda bulunanlara, kolluk tarafından 50 YTL idari para cezası verilecek, ayrıca sorhoşluğun etkisi geçene kadar kontrol altında tutulacak. 
     
     Gürültü 
     Başkalarının huzur ve sükununu bozacak şekilde davranışlarda bulunanlara kolluk tarafından 50 YTL idari ceza kesilecek. Bu eylem bir işletme tarafından işlenirse, işletme sahibine 1.000-5.000 YTL idari para cezası verilecek. 
     
     İşgal 
     Yetkili makamın yazılı izini olmaksızın meydan, cadde, sokak veya kaldırımları işgal eden veya buralarda mal satanlara belediye zabıtası tarafından 100 YTL idari para cezası verilecek. 
     
     Sigara içilmesi 
     Kamu binalarının kapalı alanlarında sigara içenlere, birim amirinin yetikli kıldığı kişi tarafından 50 YTL ceza kesilecek. Toplu taşıma araçlarında da aynı ceza uygulanacak. Özel toplu taşıma araçlarında ise ceza, ilk başvurulan kolluk birimince kesilecek. Özel şahıslara ait olmasına karşın, herkesin girebildiği ve sigara içilmeyeceği uyarıları bulunan binalarda da aynı ceza uygulanacak. Bu yasanın 1 Nisan'da yürürlüğe girmesiyle daha önce yürürlükte olan 500 YTL'nin üzerinde ceza öngören yasa yürürlükten kalkacağı için sigara içmenin cezası da düşürülmüş oldu. 
     
     Hayvanlara eziyet 
     Hayvanlara eziyet edenlere 100 YTL ceza kesilecek, kişinin kendi mülkiyetinde olsa bile söz konusu hayvan koruma altına alınacak. Gerektiğinde hayvanın mülkiyeti kamuya geçirilebilecek. Bu ceza muhtar tarafından da verilebilecek. 
     
     Kimliği bildirmeme 
     Görevle ilgili olarak sorulması halinde kamu görevlisine kimliği ve adresini açıklamayan veya yanlış bilgi verene 100 YTL ceza verilecek. Cumhuriyet savcısına bu kişi hakkında bilgi verilecek, kimliği açık biçimde anlaşılana kadar gözaltına alınacak, gerekirse tutuklanacak. 
     
     Çevreyi kirletme 
     Evsel çöpleri belirlenen yerlerin dışına atanlara 100 YTL ceza verilecek. Bireysel atık ve artıkların atılması halinde de bu ceza uygulanacak. Bu eylem yemek pişirilen ve servis edilen yerlerde işlenmesi halinde ise ceza 500-5.000 YTL arasında olacak. Hayvanları belirlenen yerlerde kesmeyen veya atıklarını sokağa, kamuya ait yerlere atanlara 100 YTL ceza verilecek. İnşaat molozları söz konusu olduğunda da aynı ceza uygulanacak. 
     Kullanılmaz ev eşyalarında ceza 50 YTL, motorlu araçlar da 250 YTL ceza kesilecek. 
     
     Afiş asma 
     İzin almaksızın meydanlara, parklara, cadde veya sokaklarda kamuya ait yerlere, izini olmaksızın özel şahıslara ait alanlara afiş, ilan asınlara 100-3.000 arası YTL para cezası verilecek. 
     
     Silah taşıma 
     Yetkili makamlardan ruhsat almaksızın yasaya göre yasak olmayan silahları, park, meydan, cadde veya sokaklarda görünür şekilde taşıyanlara 50 YTL." 
     
</TEXT>
</DOC>
