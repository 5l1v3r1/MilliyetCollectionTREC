<DOC>
<DOCNO> 343654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko28.html </URL>
<DATE> 2005/05/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Serdengeçti Türkiye'de hala geliştirilmesi gereken konular var 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye’de halen Basel boyutunda geliştirilmesi gereken konular bulunduğunu bildirdi. 
     Serdengeçti, "Kayıtsız ekonominin büyüklüğü, risk kültürünün düşük olması, dolarizasyonun ters para ikamesine rağmen olması, daha fazla saydamlığa ihtiyaç olması, haberleşme ve diyalog konusundaki ihtiyaç konuları, ulusal ve uluslararası çapta Türkiye’nin üzerine gitmesi gereken alanların başında gelmektedir" dedi. 
     Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferans, İstanbul’da sona erdi. 
     Konferansın kapanışında konuşan Serdengeçti, konferansta mali istikrar konusunda geniş bir fikir alışverişinde bulunulduğunu ve Basel II’nin derinlemesine değerlendirildiğini kaydederek, merkez bankalarının mali istikrar konusundaki rolünü vurguladı. 
     Serdengeçti, mali istikrarın elde edilmesinin tüm ekonomik taraflar açısından faydalı bir sonuç olacağını, dolayısıyla tüm mali makamlar ve merkez bankaları yetkililerinin fiyat istikrarı ve mali istikrar arasındaki dengeye önem vereceğini ifade etti. 
     Mali istikrarın korunması için kullanılacak araçların ülkeden ülkeye koşulların değişmesi nedeniyle farklı olacağını vurgulayan Serdengeçti, bazı merkez bankalarının gözetim ve denetimde bulunmalarına karşın, bazılarının sadece sistemi izlediğini söyledi. 
     Türkiye de dahil olmak üzere özellikle gelişmekte olan ekonomilerde, istikrarsız makro ekonomik ortamlar ve tutarsız makro ekonomik politikaların, yetersiz yönetim ve gözetim ile ahlaki hasarın olmasıyla beraber krizlere yatkınlığı artırdığını belirten Serdengeçti, sağlam makro ekonomi politikaların mali istikrarın korunmasında vazgeçilmez olduğunu vurguladı. 
     
     "BASEL II, RİSK YÖNETİMİNE DAHA FAZLA ÖNEM VERİYOR" 
     Süreyya Serdengeçti, Basel II’nin riski ölçmekle kalmadığını, mali aracılık sürecinde risk yönetimine daha fazla önem verdiğini, daha piyasa ve müşteri odaklı bir yaklaşım sunduğunu ifade ederek, Basel II’nin komplike ve spesifik faktörler içerdiğini anlattı. 
     Basel II’nin bankacılık sektöründe beklenen ve beklenmeyen zararların net bir tanımını getirdiğini belirten Serdengeçti, şunları kaydetti 
     "Basel II, uluslararası çapta işbirliği, haberleşmenin kurum ve kuruluşlar ile ülkeler arasındaki öneminin altını çizmektedir. 
     Ülkelerin yoğun bir hazırlık sürecinden geçmeleri gerekmektedir ki Basel II sürecini başlatabilsinler. Basel II’ye pek çok ülke tarafından yakın gelecekte geçilebilecektir. Ülkeler Basel II konusunda daha fazla tecrübe edindikçe bu bilgi birikimi şüphesiz ki uygulama standartlarını yükseltecektir." Konuşmasında Basel II’nin Türk finans sektörüne etkileri konusuna da değinen Serdengeçti, Türkiye ekonomisinin yeni Basel uzlaşısı konusunda bazı güçlü ve zayıf yönlere sahip olduğunu belirterek, Türkiye’nin son derece kalifiye insan yapısı nedeniyle kuvvetli olduğunu vurguladı. Serdengeçti, şöyle devam etti 
     "Türkiye ekonomisi son derece güçlüdür, istikrarda artış vardır ve Merkez Bankası ile BDDK’nın özerk olması son derece önemli gelişmelerdir. Halen Basel boyutunda geliştirilmesi gereken konular vardır. Kayıtsız ekonominin büyüklüğü, risk kültürünün düşük olması, dolarizasyonun ters para ikamesine rağmen olması, düşük olması, daha fazla saydamlığa ihtiyaç olması, haberleşme ve diyalog konusundaki ihtiyaç konuları, ulusal ve uluslararası çapta Türkiye’nin üzerine gitmesi gereken alanların başında gelmektedir. Bizler de bu konuda son derece bilinçliyiz." 
     
     "TÜRKİYE’DE FİNANS KÜLTÜRÜ DAHA İLERİ DÜZEYDE" 
     Macaristan Merkez Bankası Başkanı Zsigmond Jarai, konferans kapsamında düzenlenen "Finansal İstikrarın Değerlendirilmesine İlişkin Ülke Tecrübeleri" konulu oturumda yaptığı konuşmada, ülkesi ile Türkiye arasında büyük benzerlikler bulunduğunu ifade ederek, "Bizim finans sektöründeki risk kaynaklarıyla sizinki örtüşmektedir" dedi. 
     Jarai, Macaristan’da komünist düzen çöktükten sonra kamu bankalarının ciddi sorunlarla karşılaştığını, hükümetin 3 kamu bankasının birleştirilmesi için 4 milyar dolar harcadığını, daha sonra konsolide edilen bankaların satıldığını ve ülkesinde artık özelleştirilmiş, istikrarlı bir bankacılık sistemine sahip olunduğunu anlattı. 
     Türkiye’de finans kültürünün daha yaygın ve ileri düzeyde olduğunu vurgulayan Jarai, "Biz Macaristan’da da finans kültürünü yaymak durumundayız. Bizler bankaları Basel II’ye hazırlamaya çalışıyoruz" dedi. 
     IMF Para ve Finans Sistemi Birimi Yönetici Yardımcısı David Marston ise, Basel II’ye duyulan ilginin büyük bir fırsat olduğuna işaret ederek, "Nadiren bu kadar ilgi oluyor. Siyasetçiler, denetleyiciler ve bankalar nadiren bu kadar ilgi gösterirler. Risk yönetimi açısından bu ilgi çok önemli" diye konuştu. 
     İngiltere Merkez Bankası Başkan Yardımcısı Andrew Large de, mali istikrarsızlığın toplumlar açısından maliyetinin büyük olduğunu ve merkez bankalarının itibarını zedelediğini belirterek, "Bizlerin mutlaka gerektiğinde sisteme likidite pompalıyor olmamız lazım" dedi. 
     
</TEXT>
</DOC>
