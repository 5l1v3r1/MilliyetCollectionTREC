<DOC>
<DOCNO> 335033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo30.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Romario son defa 

Brezilya futbolunun unutulmaz golcülerinden Romario, 27 Nisan'da son kez milli takım formasını giyecek. Teknik Direktör Carlos Alberto Parreira, Vasco de Gama'da oynayan 39 yaşındaki yıldızı Guatamela ile yapılacak dostluk maçının kadrosuna dahil etti. Parreira, Romario'nun ilk 11'de başlayacağını açıkladı. 1994 Dünya Kupası'nı kazanan Brezilya Milli Takımı'nda yer alan Romario turnuvada 5 gol atmıştı. 

Rio'ya ültimatom 

Manchester United'da Rio Ferdinand sorunu büyüyor. Kontratını yenilemeye bir türlü yanaşmayan milli savunma oyuncusuna hocası Alex Ferguson'dan ültimatom geldi. Deneyimli teknik adam, "Rio'ya çok iyi anlaşma şartları sunduk. En iyisi kısa zamanda sözleşme imzalaması" diye konuştu. Chelsea ile görüşen genç savunma oyuncusunun menajeri Pini Zahavi de Ferdinand'ın daha çok ücret hak ettiğini söyledi. 

Jones kötü başladı 

Marion Jones, Atina Olimpiyat Oyunları'ndan bu yana katıldığı ilk yarışta umduğunu bulamadı. ABD'li ünlü sprinter, Kaliforniya'da 50 saniyenin altını hedefleyerek, koştuğu 400 metre yarışında 55.03'lük derecesiyle ancak son sırayı alabildi. Jamaikalı Novlene Williams'ın 51.49'la birinci olduğu mücadelede ABD'li Lashinda Demus 51.79'la ikinci, Avustralyalı Jana Pitmann da 52.33'lük derecesiyle üçüncü sırayı aldı. 

Boston Negussie'nin 

Etiyopyalı atlet Hailu Negussie geleneksel Boston Maratonu'nda Kenya'nın üstünlüğüne son verdi. Negussie son 14 yılda 13 defa Kenyalı atletlerin kazandığı yarışı 2 11 45 ile önde tamamladı. Bayanlarda ise Kenyalı Ndereba ilk sırayı aldı. Bu yıl 109. kez koşulan dünyanın en eski maratonunda birinci olan Negussie 100 bin dolarlık para ödülünü de kazandı. 

ANKARA 

Vural'dan bombardıman 
Başkent ekibinde görevine son verilen teknik direktör Yılmaz Vural, "Cemal Aydın, Ankaragücü'nü acınacak hale getirdi" dedi. Vural, Cemal Aydın'ın yüz binlerin sevgilisi, çeyrek asırdır küme düşmeyen kulübü, basiretsiz yöneticiliği ile kurda-kuşa muhtaç ettiğini ileri sürdü. Öte yandan Aydın ise, Ankaraspor'un Onursal Başkanı Melih Gökçek'i ağır bir dille eleştirip, "Onun gücü, bizi küme düşürmeye yetmez" diye konuştu. 

UEFA KUPASI 

İstanbul'a geliyor 
İstanbul'da 25 Mayıs'taki Avrupa Şampiyonlar Ligi final maçı öncesi Şampiyonlar Ligi Kupası 22 Nisan Cuma günü İstanbul'a gelecek. Porto yöneticilerinin teslim edeceği kupa için Taksim Meydanı'nda da gösteriler yapılacak ve Mustafa Sandal ücretsiz konser verecek. 

FUTBOL 

Program değişti 
Federasyon, İstanbul Valiliği'nin 1 Mayıs nedeniyle yaptığı güvenlik uyarısı üzerine Süper Lig'deki 30. hafta maçlarının programında değişikliğe gitti. Yeni program şöyle 29 Nisan İst.Spor - G.Antep, Ç.Rize - Beşiktaş, 30 Nisan A.Gücü - D.Bakır, Kayseri - Denizli, Samsun - Sakarya, F.Bahçe - Trabzon, 1 Mayıs A.Sebat - G.Birliği, Konya - Ankaraspor, Malatya - G.Saray. 

RİZE 

Hosny'nin işi bitti 
MUHAMMET KAÇAR DHA 

Çaykur Rizespor, Mısırlı futbolcusu Ahmet Hosny ile yollarını ayırdı. 26 Şubat'ta annesinin rahatsızlığını öne sürerek Mısır'a gittikten sonra bir daha geri dönmeyen Ahmet Hosny'nin sözleşmesi tek taraflı feshedildi. 

ERCİYES 

'Kolay maç yok' 
DEMET ÖZTÜRK DHA 
Erciyesspor Teknik Direktörü Mustafa Uğur, "Artık kolay maç yok. Kazanmak zorundayız ve kazanacağız" dedi. Antalyaspor maçının hazırlıklarına başlayan Erciyesspor'da, sezonu kapatan Onur ve kart cezalısı Erol dışında eksik bulunmadığı açıklandı. 

DANİMARKA 

Haydi çocuklar 
Dünya Liselerarası Futbol Şampiyonası'nda Trabzon Lisesi çeyrek final şansını bugüne erteledi. Dün sabah İtalya'yı 8-0 mağlup eden Trabzon Lisesi, öğleden sonra ise Macaristan ile golsüz berabere kaldı. Dört maçta 2 galibiyet, 1 beraberlik, 1 de mağlubiyetle 7 puana ulaşan Trabzon Lisesi, bu sabah Slovakya ile berabere kalsa dahi İran'la birlikte çeyrek finale yükselecek. 

KAYSERİ 

Kümede kal para kazan 
Kayserispor, ligde kalmaları halinde futbolcularına 50'şer bin YTL prim vermeyi kararlaştırdı. Futbol Şubesi Sorumlusu Rıfat Pekkan, son 6 karşılaşmanın önemine göre de 3-5'er bin YTL'den az olmamak üzere özel prim vermeyi de düşündüklerini açıkladı. 

PFDK 

Devlere ceza 
PFDK, Trabzon ve Kayseri maçlarında yaşananlar nedeniyle Galatasaray'a toplam 27 bin 500 YTL ceza kesti. Trabzon'a ise 2 bin 500 YTL fatura çıktı. Beşiktaş'a, Ankaragücü maçında taraftarının çirkin tezahüratları için 7 bin 500 YTL, Fenerbahçe'ye de Sakaryaspor ile deplasmanda oynanan maçta meydana gelen saha olayları nedeniyle 2 bin 500 YTL para cezası verildi. 


</TEXT>
</DOC>
