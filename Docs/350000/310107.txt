<DOC>
<DOCNO> 310107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/siyaset/siy01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordunun Türkiye'de 'asansör' etkisi var 
</HEADLINE>
<TEXT>


Fransa Meclis Başkanı'nın Org. Özkök'le görüşme talebini değerlendiren Ankara Büyükelçisi Poudade, "Çünkü Silahlı Kuvvetler, Türkiye'nin önemli bir aktörü" dedi 

Utku Çakırözer - Ankara 


Fransa Meclis Başkanı Jean Louis Debre, Türkiye ile ilişkilerinde yaşanan gerginliği ortadan kaldırmak için Ankara'ya yapacağı resmi ziyarette, Genelkurmay Başkanı Orgeneral Hilmi Özkök'le de bir araya gelecek. 
Ankara Büyükelçisi Paul Poudade, Debre'nin, 3 - 5 Şubat tarihlerinde, parlamentodaki partilerin grup başkanları ve çok sayıda gazeteciyle birlikte gerçekleştireceği gezide, Özkök'ün yanı sıra Cumhurbaşkanı Ahmet Necdet Sezer, TBMM Başbakanı Bülent Arınç ve Başbakan Recep Tayyip Erdoğan'la da görüşeceğini söyledi. Poudade, bazı AB raporlarında, Türk Silahlı Kuvvetleri'nin sivillerin işlerine karıştığı gerekçesiyle eleştirildiği anımsatılarak, "sivillerin yanı sıra neden Özkök'le de görüşmek istedikleri" sorusu üzerine, şöyle konuştu "Çünkü Silahlı Kuvvetler, Türkiye'nin önemli bir aktörü. Türk halkı nezdinde güvenilirliği çok yüksek. Birçok meselede toplum üzerinde asansör etkisi var. Başta Kıbrıs olmak üzere bazı konulardaki görüşleri çok önemli. O nedenle tarafların birbirini tanıması önemli." 
Ziyaretin önemine dikkat çeken Poudade, "5. cumhuriyetten İkinci Dünya Savaşı sonrası bu yana ilk kez Fransa Meclis Başkanı, Meclis'teki tüm siyasi partilerin grup başkanlarıyla birlikte başka bir ülkeyi ziyaret ediyor. Bu ziyaret, Türkiye'de Paris Fransa'da da Ankara'nın imajının daha iyi anlaşılmasını sağlayacak" dedi. İstanbul'da da TÜSİAD yönetimi ve dini azınlıkların temsilcileriyle görüşecek olan Debre, Galatasaray Lisesi'ni ziyaret edecek. Debre'ye gezisinde, UMP'nin Grup Başkanı Bernard Accoyer, UDF Grup Başkanı Herve Morin, komünistlerin Başkanı Alain Bocquet ve Sosyalistler Grup Başkanı Jean Darc Ayrault eşlik edecek. 

Deniz Baykal'dan randevu istenmedi 

Poudade, CHP Genel Başkanı Deniz Baykal'la görüşme konusunda şunları söyledi "Randevu talebinde bulunmadık. Biz gezi hazırlıklarını yaparken, CHP kendi sorunlarıyla baş başaydı. Dolayısıyla biraz vakit sorunumuz da var. Ancak Debre ile Arınç'ın yapacağı görüşmeye, Meclis'te temsil edilen AKP ve CHP'nin grup başkan vekilleri de katılacak." 


</TEXT>
</DOC>
