<DOC>
<DOCNO> 332196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko26.html </URL>
<DATE> 2005/04/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hisarcıklıoğlu Sanayi envanterinin yapılmaması, vatana ihanete eş 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'de bir sanayi envanterinin bulunmamasını eleştirerek, ''Sanayi envanterinin yapılmaması, vatana ihanetle eşdeğer'' dedi. 
     Ekonomi Muhabirleri Derneği EMD ile TOBB'un, İzmit'in Maşukiye Beldesi Kartepe mevkiindeki Greenpark Otel'de ortaklaşa düzenlediği, ''Kartepe Ekonomi Zirvesi''nde konuşan TOBB Başkanı Hisarcıklıoğlu, gazetecilerin çeşitli konulardaki sorularını da yanıtladı. 
     Türkiye'deki sanayi envanterine ilişkin bir soru üzerine, sanayi envanterinin çıkarılmasının son derece önemli olduğunu, gerekli politikaların tasarlanıp, hangi sektörlerde durumun ne olduğunun ortaya konulabilmesi için bu envantere ihtiyaç duyulduğunu anlatan Hisarcıklıoğlu, ''Biz bugün, Türkiye'nin sanayi envanterini bilmiyoruz. Kurulu güç kapasitemiz nedir bilmiyoruz'' dedi. Bu durumu orduya benzeten Hisarcıklıoğlu, şöyle devam etti 
     ''Bunu bir ordu olarak düşünün. Sanayi de, ekonomik bir ordu. Ordu kaç askeri var bilmiyor. Kaç postalı, elinde kaç topu var bilmiyor. Kaç tüfeğe ihtiyacı var bilmiyor. Elindeki uçak sayısını bilmiyor. Haydi bakalım aslanlar, savaşın. Ülkeyi kurtarın, koruyun diyorsunuz. Koruması mümkün mü Mümkün değil. Şimdi bizim ekonomik durumumuz da bu. Diyoruz ki, Türkiye'yi zenginleştirecek, istihdam yaratacak sensin. Bunun çözümünü kim bulacak Girişimciler bulacak. Buna bir yol göstereceksin. Yol gösterebilmen için kurulu güç kapasitesini biliyor olman lazım. Biz, bilmiyoruz. Ekonominin en üst noktasındaki insan olarak ben bilmiyorum. Devletin başının en üst noktası da bilmiyor.'' Odalar Birliği olarak sanayi envanterini çıkarmak istediklerini, çünkü bu işin kendilerine ait olduğunu anlatan Hisarcıklıoğlu, böylece Türkiye'nin yatırım politikasının ve tasarımının ortaya çıkacağını, girişimciye hedef koymanın yolunun da buradan geçeceğini ifade etti. 
     Hisarcıklıoğlu, ''sanayi envanterinin yapılmaması, vatana ihanetle eşdeğer. Çünkü, Türkiye'nin kaynaklarını israf ediyorsunuz, Devletin kaynaklarını değil'' dedi. 
     
     ''BAKANLAR BİLE İŞ İÇİN ARIYOR'' 
     Yatırım Ortamını İyileştirme Koordinasyon Kurulu YOİK çerçevesinde yapılan toplantıdaki konuşmasında, bürokratların çocukları da bürokrat olacak diye bir kanun bulunmadığına dikkati çektiğini belirten Hisarcıklıoğlu, bürokratların çocuklarına da iş verecek olanların kendileri olduğunu, bu yüzden işadamlarının önünün açılması, kendilerine engel olunmaması gerektiğini vurguladığını aktardı. Hisarcıklıoğlu ''En üst noktadan, en alt noktaya kadar bana yazı yazıyorlar. Bakanlar dahil... Şuna iş bul diye. İş bulabilmenin yolu buradan geçiyor. Bizim önümüzün açılmasından... Bugün artık kamuda iş yok. Bürokratın çocuğuna iş bulmamız imkansız. Çünkü 5 milyon kişi işsiz. Birine bulsan, birine bulamıyorsun'' diye konuştu. 
     
     KURUMSAL MİLLİYETÇİLİK 
     Sanayi envanterinin çıkarılmamasının nedeninin sorulması üzerine de Hisarcıklıoğlu, bunun nedenini, kurumsal milliyetçiliğe bağladı. 
     Hisarcıklıoğlu, kim, hangi kurumda ise, almış olduğu yetkiyi bir başka kurumla paylaşmak istemediğini, ondan dolayı da bilginin kendisinde kalmasını istediğini anlattı. Böylece bilgiyi elinde bulunduranın önemli insan olacağını, önemli kurum olacağını düşündüğünü dile getiren Hisarcıklıoğlu, bu bilginin de kendilerinden sorulması arzusunun taşındığını söyledi. Hisarcıklıoğlu, bunun sonucunda da, bilgilerin bir araya toplanıp, bir sonuca ulaşılamadığını ifade etti. 
     Konuşmasında Halk Bankası'na TOBB tarafından aktarılan kaynak konusuna da değinen Hisarcıklıoğlu, Halk Bankası'na 100 trilyon liralık bir kaynak daha aktaracaklarını, buna ilişkin bir anlaşma yapılacağını bildirdi. Hisarcıklıoğlu, bunun da 14 Nisan'da açıklanacağını bildirdi. 
     Bunun dışında, TOBB'un kurucusu olduğu ve kaynak desteği sağladığı, Kredi Garanti Fonu ile de KOBİ'lerin desteklendiğini kaydeden Hisarcıklıoğlu, buna ilişkin 3 banka ile de anlaşma yaptıklarını söyledi. Daha önce bu kapsamda Halk Bankası ile işlemlerin yürütüldüğünü belirten Hisarcıklıoğlu, ''Garanti Bankası ile de anlaşma yapıldı. Üçüncü banka da yanılmıyorsam Yapı Kredi veya Akbank'' dedi. 
     Bu bankalar aracılığıyla Kredi Garanti Fonu kefaleti ile girişimcilerin projelerinin desteklendiğini kaydeden Hisarcıklıoğlu, ayrıca KOBİ A.Ş Kanunu'ndaki düzenlemelerin bitmiş durumda olduğunu, kaynakları ölçüsünde girişim sermayesi olarak bütün projelerin destekleneceğini bildirdi. 
     Teşvik kapsamına alınan illere ilişkin bir soru üzerine de, teşvikin kendisinin yanlış olduğunu, 81 ilden 6 il teşvikten memnunken, 75 ilin şikayetçi olduğunu belirten Hisarcıklıoğlu, teşviki genişletip daraltmanın bir anlamı bulunmadığını, esas yapılması gerekenin sistem değişikliği olduğunu vurguladı. Hisarcıklıoğlu, teşviklerin de bölgesel ve sektörel olması gerektiğini, bunun için bir yatırım haritası çıkarılmasına ihtiyaç bulunduğunu, bu yüzden de sanayi envanterinin gerekliliğini yineledi. 
     
     İŞADAMLARININ UÇAĞA ALINMASI 
     TOBB Başkanı, Türkiye'de kişisel ilişkilerin ön planda olduğunu, sistemin şu anda buna bağlı çalıştığını, bu nedenle herkesin Ankara'ya gelip, kişisel ilişkileri ön planda tutarak, işlerini halletmeye çalıştığını da belirtti. 
     Bunu eleştiren Hisarcıklıoğlu, sistemin oturtulup, dünyadaki gelişmiş ülkelerle aynı hale getirilmesi halinde, kişisel ilişkilerin ön plandan çıkacağını anlattı. Hisarcıklıoğlu, şöyle konuştu 
     ''İşte niye işadamı uçakta olmak istiyor Niye Ankara'daki, Türkiye'deki problemini aktarmak istiyor Sistemin getirmiş olduğu hatadan dolayı... Eğer sistem, ta Başbakana kadar sizin sorununuzun çözümünü getiriyorsa, bundan dolayı işadamı, uçakta olmak istiyor. Esas çözümse sistemi değiştirmekten geçiyor. Sistem konusunda ise yenisini icat etmeye gerek yok. Burada iş yapma biçimi değişecek.'' Sorular üzerine, Türkiye'de bir KOBİ tanımının bulunmamasından da yakınan Hisarcıklıoğlu, KOBİ'lerin Türkiye'nin ana damarı olduğunu ve KOBİ Kanunu'nun çıkarılması gerektiğini söyledi. TOBB olarak Sanayi ve Ticaret Bakanlığı ile bu konuda bir çalışma yaptıklarını anlatan Hisarcıklıoğlu, bu konuda Avrupa normlarının esas alındığını ancak, söz konusu kanunun Başbakanlık'tan Meclis'e sevkedilemediğini belirtti. 
     EMD İstanbul Şube Başkanı Celal Toprak'ın yönettiği toplantıda, Dünya gazetesi Genel Yönetmeni Osman Arolat, Dünya gazetesinden Rüştü Bozkurt ile ekonomi muhabiri Eyüp Can da görüşlerini dile getirirken zirveye, Ankara ve İstanbul'dan çok sayıda ekonomi muhabiri katıldı. 
     
</TEXT>
</DOC>
