<DOC>
<DOCNO> 324487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo25.html </URL>
<DATE> 2005/03/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Galatasaray'da Hakan Ünsal ve Orhan hafta sonu oynamıyor 
</HEADLINE>
<TEXT>

     Galatasaray, 20 Mart Pazar günü kendi sahasında yapacağı Büyükşehir Belediyesi Ankaraspor maçı hazırlıklarını bu sabah gerçekleştirdiği idmanla sürdürdü. 
     Florya Metin Oktay Tesisleri'nde bir saati aşan basına kapalı çalışmada, yoğun sis nedeniyle zaman zaman futbolcuların sahanın tamamını görmekte zorlanmasından dolayı antrenmanın bir bölümünde turuncu renkli top kullanıldığı bildirildi. 
     Çalışmaya, sakatlığı devam eden Hakan Ünsal ve Orhan Ak'ın katılmadığı, Orhan Ak'ın, sağlık kurulu tarafından hazırlanan özel çalışma programını uyguladığı kaydedildi. 
     Dünkü idmana katılmayan Ribery ise antrenmanın tamamında yer alırken, hiçbir ağrısı veya şikayeti bulunmadığı sağlık kurulu tarafından açıklandı. 
     Kulüp doktoru Murat Çevik, AA muhabirine yaptığı açıklamada, sakatlığı nedeniyle bir süredir takımdan ayrı kalan Hakan Ünsal'ın sahalara dönmesinin 3-4 haftayı bulabileceğini, Orhan'ın ise hafta sonundaki maçta forma giyme olasılığının yüzde 10 olduğunu söyledi. 
     Galatasaray, hazırlıklarını yarın basına kapalı yapacağı idmanla sürdürecek. 
     
</TEXT>
</DOC>
