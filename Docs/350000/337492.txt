<DOC>
<DOCNO> 337492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur19.html </URL>
<DATE> 2005/04/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Telefon faturasını ödemek için gasp yaptı 
</HEADLINE>
<TEXT>

     KAHRAMANMARAŞ, DHA 

      KAHRAMANMARAŞ’ta 23 yaşındaki Mesut Acıpayam, 450 YTL'lik cep telefonu faturasını ödemek için kendini TEDAŞ görevlisi olarak tanıtıp girdiği evde, telle boğazını sıktığı kadının 2 altın bileziğini gasp etti. 
     Bir hafta sonra askere gideceği belirtilen Mesut Acıpayam, cep telefonuna 450 YTL fatura gelince ne yapacağını şaşırdı. Nişanlı olan Acıpayam iddiaya göre, faturaya ödemek için gasp yapmaya karar verdi. Mağralı Mahallesi’ndeki tek katlı bir eve gelen Acıpayam, zili çalarak TEDAŞ görevlisi olduğunu belirtip kapıyı açmalarını istedi. O sırada evde yalnız olan 21 yaşındaki Münevver Alince Bozdoğan kapıyı açtı. Bozdoğan, elektrik sayacına bakacağını düşündüğü Acıpayam’a yardımcı olmak isterken, Acıpayam, genç kadının boğazını telle sıkarak altınlarının yerini göstermesini istedi. 
     Gasp zanlısı, genç kadının çıkarttığı kutu içindeki altınlardan sadece 2 bileziği alarak kaçtı. Neye uğradığını şaşıran Bozdoğan, durumu polise bildirdi. Yapılan soruşturmada eşkali belirlenen Mesut Acıpayam, altınları kuyumcuya satıp telefon borcunu ödedikten sonra yakalandı. 
     Gözaltına alınan Acıpayam’ın, cep telefonu faturasını ödemek için böyle bir yola başvurduğunu söylediği belirtildi. 
     
</TEXT>
</DOC>
