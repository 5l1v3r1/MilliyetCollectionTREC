<DOC>
<DOCNO> 311821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas03.html </URL>
<DATE> 2005/02/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'de bir köy daha nihayet telefona kavuştu 
</HEADLINE>
<TEXT>

     ABD'de bugüne kadar telefon hizmeti alamayan yerleşim yerlerinden birinin daha telefona kavuşturulduğu bildirildi. 
     ABD'nin Louisiana eyaleti kırsalında bulunan Bolton kasabasına bağlı bir köye ilk kez telefon hizmeti verildiği kaydedildi. 
     Mesafelerin uzak olduğu, en yakın evler arasında bile en az 1 mil mesafenin bulunduğu bölge sakinlerinin bugüne kadar her türlü iletişim ihtiyaçlarını bizzat giderek yüzyüze konuşmak suretiyle karşıladıkları ifade edildi. 
     Bolton kırsalındaki yerleşim yerinin ABD'de telefon hizmeti almayan son yerlerden biri olduğu belirtilirken, 1959 yılında kurulan ve 15 ailenin yaşamakta olduğu Mint isimli yerleşim yerinin telefon bağlantısının düzenelenen bir törenle hizmete girdiği bildirildi. Telefonun köylerine gelişini kutlayan yaklaşık 100 kişden oluşan köy ahalisinin ayrıca kilisede bir balık partisi düzenledikleri bildirildi. 
     Mint'e telefon hizmeti sağlamak için 30 millik bir kablo döşemek zorunda kalan bölgede telefon hizmeti veren BellSouth firmasının 700 bin dolar harcadığı ve bunun her telefon başına 47 bin dolar anlamına geldiği belirtildi. Cep telefonlarının da Mint bölgesinin sadece belirli kesimlerinde çektiği ifade edildi. 
     Bu arada, hala telefonu bulunmayan Missisippi Nehri kıyısındaki Black Hawk ve Shaw yerleşim yerlerinin de mart ayı sonlarına doğru telefona kavuşturulacağı müjdesi verildi. 
     
</TEXT>
</DOC>
