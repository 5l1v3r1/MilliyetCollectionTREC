<DOC>
<DOCNO> 344206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun23.html </URL>
<DATE> 2005/05/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
New York Times ABD'li askerler, tutukluları işkenceyle öldürdü 
</HEADLINE>
<TEXT>

     Afganistan’daki Bagram Amerikan hava üssünde bulunan 2 Afgan tutuklunun, 2002 yılında Amerikan askerlerinin işkenceleri sonucu öldüğü açıklandı. 
     New York Times gazetesi, Amerikan ordusunun yaklaşık 2 bin sayfalık soruşturma raporuna dayanarak verdiği haberde, bir Amerikan üssüne düzenlenen roket saldırısına katılmakla suçlanan Dilaver adlı Afgan taksi şoförünün, bacaklarına aldığı 100’den fazla darbe nedeniyle öldüğünü yazdı. 
     Raporun bir kopyasını elde eden gazete, haberinde, "bu raporun, geçen yıl skandallara neden olan Irak’taki Ebu Garib cezaevinde çekilen fotoğraflarla eşdeğer bir belge olduğu ve 2001’de Taliban rejiminin devrilmesinden sonra tutuklanan Afganlara yapılan birçok işkenceyi ayrıntılı olarak gösterdiği" belirtildi. 
     Haberde ayrıca, Afgan tutuklulara işkence yapan Amerikan askerleri "deneyimsiz" olarak nitelendirildi. 
     Gazete, Habibullah adlı diğer Afgan tutuklunun da bacaklarına aldığı sürekli darbelerin ardından kan pıhtılaşması nedeniyle kalp krizinden hayatını kaybettiğini yazdı. 
     
</TEXT>
</DOC>
