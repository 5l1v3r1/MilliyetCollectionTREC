<DOC>
<DOCNO> 302722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/spo15.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Çalımbay'a plaket 

KORKMAZ Yiğit Lisesi öğrencileri, ilk yarının en başarılı teknik direktörü olarak Rıza Çalımbay'ı seçti. Korkmaz Yiğit Eğitim Vakfı, Çaykur Rizespor'da başarılı bir dönem geçiren Çalımbay'a teşekkür plaketi verdi. 

Kurtar iddialı 

AKÇAABAT Sebatspor'un çiçeği burnundaki teknik direktörü Güvenç Kurtar, "Zoru başaracağız" dedi. Tecrübeli hoca, takımının 9 puanla son sırada yer almasının önemli olmadığını belirtip, "Yörenin insanının yapısını çok iyi biliyorum. Çok inançlı, hırslı ve zeki olurlar. Futbol takımı için de aynı şeyler geçerli. Sebat ligde kalacaktır" dedi. 

Ferenczi tamam 

TRANSFER çalışmalarını sürdüren Çaykur Rizespor, Macar golcü İstvan Ferenczi ile her konuda anlaşma sağladı. Macaristan'ın Vasas takımında forma giyen 1.91 boyundaki Ferenczi'nin kulübü ile yapılan görüşmelerin de imza aşamasına geldiği açıklandı. 

Doğan'ın kaderi 

ZİYA Doğan, Trabzonspor'un ardından Gençlerbirliği'nin başında da gözde ismi Ayman'a kavuşamadı. Malatyaspor'un sözleşme yenilediği Mısırlı futbolcu için Başkent ekibi İlhan Cavcav ile Hikmet Tanrıverdi arasında dün İstanbul'da yapılan görüşmeler olumsuz sonuçlandı ve transfer rafa kalktı. 

Yine aynı son 

DİYARBAKIRSPOR Menajeri İsmet Yılmaz, yaşadıkları bazı sorunlar nedeniyle Ümit Kayıhan ile yol ayrımına geldiklerini açıkladı. Yılmaz, aralarında Oğuz Çetin'in bulunduğu bazı teknik adamlarla görüştüklerini bildirdi. Kayıhan, sezon başında Diyarbakır'da üçüncü kez görev almıştı. 

Filede bugün 

Manavgat 100. Yıl Spor Salonu 
13.00 Manavgat-Ziraat Bankası 


</TEXT>
</DOC>
