<DOC>
<DOCNO> 319902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun08.html </URL>
<DATE> 2005/03/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
11 Mart'ın benzerini New York'ta yapacaklardı 
</HEADLINE>
<TEXT>

     İspanya'nın başkenti Madrid'deki tren istasyonlarına saldırı düzenleyen eylemcilerin, New York'taki merkez istasyonu da hedef alan saldırı planladıkları bildirildi. 
     İspanya'nın El Mundo gazetesi, Madrid'deki saldırılarla ilgili soruşturmayı yürütenlere yakın bir kaynağa dayandırdığı haberde, şüphelilerden birinin evindeki bilgisayar disketinde, New York'taki merkez istasyon hakkında ayrıntılı teknik bilgilerle çizimler bulunduğunu ileri sürdü. 
     Disketin, 11 Mart 2004'de düzenlenen ve 191 kişinin ölümüne sebep olan Madrid saldırılarından iki hafta sonra ele geçirildiği, ancak bilgilerin açıklık kazanmasını bekleyen İspanyol yetkililerin, FBI ile CIA'yi Aralık ayına kadar uyarmadıkları belirtildi. 
     Haberde, ''Yüksek Mahkeme savcıları, FBI ile CIA'yi, Madrid saldırılarını düzenleyenlerin, New York'taki merkez istasyonu hedef alma planları konusunda bilgilendirdi'' denildi. 
     Gazete, İspanya'daki genel seçimlerden 3 gün önce düzenlenen saldırılarla bağlantısı olduğu şüphesiyle gözaltına alınan ve evinde yapılan incelemeler sırasında, delil teşkil eden diskete rastlanan kişinin serbest bırakıldığını, ancak halen şüpheli konumunda olduğunu belirtti. Söz konusu kişinin bir arkadaşının olayla ilgili olarak resmen suçlandığı, kardeşinin de El Kaide ile ilgili başka bir soruşturma kapsamında arandığı kaydedildi. 
     
</TEXT>
</DOC>
