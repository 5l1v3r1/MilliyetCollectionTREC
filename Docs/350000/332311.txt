<DOC>
<DOCNO> 332311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur31.html </URL>
<DATE> 2005/04/11/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
İzmir'de belediye çalışanları oturma eylemi yaptı 
</HEADLINE>
<TEXT>

     İzmir Büyükşehir Belediyesi'ne bağlı İZSU ve ESHOT'ta çalışan bir grup memur, ''yetkililerin kendileriyle toplusözleşme yapmaya yanaşmamasını protesto amacıyla'' oturma eylemi gerçekleştirdi. 
     İzmir Büyükşehir Belediyesi önünde toplanan memurlar adına konuşan Tüm Bel-Sen İzmir 1 No'lu Şube Başkanı Yaşar Gül, 4 aydan bu yana belediye yetkilileriyle toplusözleşme görüşmelerini sürdürdüklerini, fakat bugüne kadar bir sonuç alamadıklarını söyledi. 
     Belediye Başkanı Aziz Kocaoğlu'nun ''Ben memurumla ilgili her şeyi yapmaya hazırım'' sözlerini hatırlatan Gül, buna karşın bir sonuç alamadıklarını ve belediye yetkililerinin ''iyi niyetli'' olmadıkları sonucuna vardıklarını ifade ederek, ''Kocaoğlu'ndan bizleri oyalamamasını ve toplusözleşme yapmasını istiyoruz'' dedi. 
     Sonuç alınamaması durumunda eylemlerinin devam edeceğini belirten Gül, toplusözleşmenin yaklaşık 2 bin 500 memuru ilgilendirdiğini kaydetti. 
     Memurlar, bir süre slogan attıktan sonra dağıldı. 
     
</TEXT>
</DOC>
