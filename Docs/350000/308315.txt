<DOC>
<DOCNO> 308315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas14.html </URL>
<DATE> 2005/01/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Titan'daki nehirlerin sırrı açıklandı... 
</HEADLINE>
<TEXT>

     BBC 

      Bir hafta önce Satürn'ün en büyük uydusu Titan'a inen Huygens uzay aracının dünyaya yolladığı veriler açıklandı. 
     Bilimadamları Paris'te düzenledikleri basın toplantısında, metan yağmurunun Titan'ın yüzeyindeki nehir kanalları, göl, dere ve kaynakları beslediğini söylediler. 
     Titan'da yapılan araştırmaların yerkürenin oluşumu konusunda ipuçları verebileceği belirtiliyor. 
     Bilimadamlarına göre, Titan'ın yüzeyinde, erozyon, yağmur ve toprak aşınması gibi yerküredekine benzer doğal bir süreç yaşanıyor. 
     Titan'dan gönderilen fotoğraflarda yüzeydeki sıvı akışının buz kütleleri üzerinde kanallar oluşturduğu görülüyor. 
     Bilimadamlarına göre, Titan'ın yüzeyinin hemen altında karbon bazlı organik bir bileşen olan sıvı metan bulunuyor. 
     Titan'da henüz bilinmeyen bir kaynaktan gelen ve yüzeye çıkan metanın sürekli yenilendiği belirtiliyor. 
     Saatte 25 bin kilometre yol katederek 7 yılda Titan'a ulaşan Huygens, 14 Ocak'ta uydunun yüzeyine inerek veri tarnsferine başlamıştı. 
     Avrupa Uzay Dairesi yetkilileri, Titan'a NASA'nın Mars'a gönderdiğine benzer bir robot keşif aracı göndermeyi planladıklarını söylüyorlar. 
     
</TEXT>
</DOC>
