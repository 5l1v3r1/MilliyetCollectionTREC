<DOC>
<DOCNO> 310086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/guncel/gun02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Susuz yaz' düellosu 
</HEADLINE>
<TEXT>


Eski ve yeni İSKİ müdürlerinin regülatör kavgası İstanbul'u susuzluk tehlikesiyle karşı karşıya bıraktı. Yeşilçay regülatörü çalıştırılmazsa kent susuz bir yaz geçirecek 

Şenol Demirci - İstanbul 

İstanbul bu yaz susuzluk tehlikesiyle karşı karşı kaldı. İSKİ, daha önceki Genel Müdürü ve AKP'den İstanbul büyükşehir belediye başkan aday adayı olan DSİ Genel Müdürü Veysel Eroğlu'ndan, kente 145 milyon metreküp su sağlayacak Ağva'daki Yeşilçay regülatörünü çalıştırmasını istedi. DSİ, 280 milyon dolarlık yatırımın bedelini İSKİ'nin ödemesini talep etti. İSKİ "Borç bizim olacaksa daha ucuza yapardık" diyerek isteği reddetti. Anlaşamazlarsa, İstanbullular susuz bir yaz geçirecek. 
Bu yıl çok az yağmur yağdığını ve barajlardaki doluluk oranının yüzde 50'nin altına indiğini belirten İSKİ Genel Müdürü Dursun Ali Çodur, "Kuraklık böyle giderse yaz için endişelerimiz var" dedi. 
Çözüm olarak DSİ'den 2003'te bitirilen Yeşilçay regülatörünü çalıştırmasını istediklerini belirten Çodur, şöyle dedi "'Eksiklikleri var. Bakım yapacağız. 1.5 aydan önce çalıştıramayız' dediler. DSİ Genel Müdürü, 'Borç protokolünü imzalamadan çalıştırmayın' diye talimat vermiş. Bizim borç protokolünü imzalamaya niyetimiz yok. İSKİ böyle bir borcun altından çıkamaz. Madem borç bizim olacaktı, o zaman verseydiniz biz daha ucuza yapardık. Bunu da devletin katkısı olarak kabul edin. 280 milyon dolar devletin cebinden çıktı. Faiziyle birlikte Hazine bunu ödüyor. Baraj olmadığı için su boşa akıyor. DSİ'den talebimiz, 145 milyon metreküp su sağlayacak olan Yeşilçay regülatörünün çalıştırılması ve geçici olarak İSKİ'ye devredilmesi." 
Eroğlu'nu aradığımızda, DSİ Basın ve Halkla İlişkiler Müdürlüğü, "Genel Müdürümüzün muhatabı Sayın Kadir Topbaş'tır" diyerek, açıklamayı DSİ İstanbul Bölge Müdürü'nün yapacağını bildirdi. Bölge Müdürü Cüneyt Gerek, Yeşilçay Sistemi'nin borçlarıyla birlikte İSKİ'ye devrinin yasal bir zorunluluk olduğunu ve bu bedelin de Hazine'ye ödeneceğini söyledi. Diğer barajların da aynı şartlarda devredildiğini belirten Gerek, "İstanbul'a yapılan bir yatırımı biz Konyalılardan mı tahsil edeceğiz Bizim devretme prensibimiz budur" dedi. 
İSKİ bu sistemin devriyle yılda 100 milyon dolar gelir elde edeceğini savunan Gerek, "280 milyon dolarlık borç ise 30 yılda geri ödeyecek. Çodur'un yılda 100 milyon dolar kazanıp 9 milyon dolar ödemeyi çok bulmasını bir hesap hatası olarak yorumluyorum. Bu açıklaması, talihsizlik" diye konuştu. 


</TEXT>
</DOC>
