<DOC>
<DOCNO> 333995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy06.html </URL>
<DATE> 2005/04/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AB için büyük devlet eksenli politikalara dönüş kapıda... 
</HEADLINE>
<TEXT>

     AB Anayasası için AB çapında bundan sonraki dönemde yapılacak referandumlarda büyük oranda "red" oyu çıkması beklendiği belirtildi. Anayasa kabul edilmezse, AB içindeki büyük devletlerin ağırlığı korunacak ve Türkiye, AB politikalarını bu devletlere göre şekillendirmek durumunda kalacak. 
     AB içindeki gelişmeleri yakından izleyen ABHaber internet sitesinin özel haberinde, üyelik müzakereleri öncesinde Türkiye'yi bekleyen olası gelişmelere yer verildi. Habere göre, AB üyesi ülkelerinde yapılan AB Anayasası referandumlarından Anayasa'nın kabul edilme olasılığı azalmış durumda bulunuyor. Brüksel'deki AB Konseyi kaynakları Türkiye'nin Anayasa'nın kabul edilmediği bir ortama kendisini hazırlamasının gerekli olduğunu belirtiyorlar. 
     Fransa'da 29 Mayıs'ta yapılacak referandumda Anayasa kabul edilse bile diğer ülkelerde yapılacak referandumlarda Anayasanın kabul edilmesi çok zayıf bir olasılık olarak görülüyor. Brüksel'de AB çevrelerinde yapılan tartışmalar, Fransa Anayasa referandumunu kabul etse bile, İngiltere'de yapılacak referamdumda Anayasanın kabul edilmesinin hemen hemen imkansız olduğu noktasında yoğunlaşıyor. 
     AB Konseyi kaynaklarına göre İngiltere, Anayasa'yı yapılacak referandumda reddecek, Danimarka ve Hollanda'da yapılacak referandumlarda da Anayasa'nın kabulü zor gözüküyor. 
     Bu nedenle Türkiye'nin yavaş yavaş Anayasa'nın olmadığı bir AB içindeki mücadele kurallarına hazırlık yapması ve bu süreçte izleyeceği politikaları şimdiden gözönüne alması gerektiği belirtildi. 
     AB'de Anayasa'nın olmadığı bir ortamda bir süre Nice kararları geçerli olacak ve eğer böyle bir durum söz konusu olursa Türkiye'ye yönelik her konu AB içinde çok daha zor kabul edilebilir bir duruma gelecek. Bu noktada Türkiye'nin kendisini, "Kendi iç işimizi halledemedik büyük bir ülkeyi içimize nasıl alırız" tartışmasına hazırlaması gerekiyor. 
     Ortak bir Anayasa üzerinde uzlaşmaya varılamayan bir AB içinde ise, büyük ülkeler güçlü konumlarını korumaya devam edecek. Böyle bir ortamda, çekirdeği oluşturan büyük devletler ile, çekirdeğin etrafını saran küçük devletler arasındaki dengelerin gözetilmesi Türkiye açısından büyük önem taşıyacak. AB Anayasası'nın kabul edilmemesi halinde Türkiye, AB içindeki büyük ve etkili devletler üzerinden Birlik kararlarını etkileme ve müzakerelerin seyrini yönlendirme yolunu tercih etmek zorunda kalacak. 
     
</TEXT>
</DOC>
