<DOC>
<DOCNO> 326121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/axspo03.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakın'da satılır 
</HEADLINE>
<TEXT>


Stuttgart, Galatasaray'da kiralık oynayan Hakan Yakın'ı elden çıkarmak için harekete geçti. Almanlar, "Ya bonservisini alın, ya da başka kulübe satıyoruz" diye rest çekti 


1.5 MİLYON EURO 
GALATASARAY'IN, Stuttgart'tan kiraladığı Hakan Yakın konusunda başı ağrımaya başladı. Alman Kulübü, tecrübeli futbolcuyu hemen satabilmek için Sarı - Kırmızılılar'ı sıkıştırıyor. Stuttgart, menajerleri aracılığıyla, Galatasaray'a, "Ya bonservisini alın, ya da başka kulübe satarız" mesajı gönderdi. 
İki aydır İtalyan kondisyoner Giovanni eşliğinde özel olarak çalıştırılan Hakan Yakın, kilo problemleri gerekçesiyle bir türlü takıma girme şansı elde edemedi. Yapılan özel anlaşma gereğince Galatasaray'ın sezon sonuna kadar yıldız futbolcuyu deneme opsiyonu bulunuyordu. Bu son dakika gelişmesi Sarı - Kırmızılılar'ın kafasını karıştırdı. 

Son kararı Hagi verecek 
Sarı-Kırmızılılar'ın, konuyu Teknik Direktör Hagi ile masaya yatıracağı öğrenildi. Rumen hocanın, vereceği karar doğrultusunda Hakan Yakın operasyonunun netleşmesi bekleniyor. Eğer Hagi "Takıma yeterince katkısı yok" kararı verirse Stuttgart'ın Hakan'ı başka bir kulübe satmasına onay verilecek. Aksi bir kararda ise Sarı-Kırmızılılar vakit kaybetmeden bonservis pazarlıklarına başlanacak. 
Galatasaray'ın, Hakan'ı alabilmek için Stuttgart'a yaklaşık 1.5 milyon Euro'luk bonservis ücreti ödemesi gerektiği açıklandı. 
Hakan Yakın için birçok İsviçre Kulübü'nün harekete geçtiği ve Stuttgart ile pazarlık yaptığı iddia edildi. İsviçre Milli Takım kadrosunda da yer alan Hakan Yakın, 2006 Dünya Kupası Elemeleri'nin kalan maçlarında kendini gösterip, eski havasını yeniden yakalamak istiyor. 

Baklava ziyafeti 

GALATASARAY, Göteborg ile yapacağı özel maçın hazırlıklarını tamamladı. Antrenmana sakatlığı süren Hakan Ünsal katılmazken, Ergün düz koşu yapmakla yetindi. Dünkü çalışmada yer almayan Hakan Şükür ise bugünkü antrenmana çıktı. Teknik Direktör Hagi, taktik antrenman sırasında zaman zaman oyunu durdurup, futbolcularına uyarılarda bulundu. Antrenman sonrası 1905 Galatasaraylı İşadamları Derneği yöneticileri, teknik heyet ve futbolculara baklava ikram etti. 

Medya takibi 

Dünyanın en ünlü televizyon kuruluşları 2005 Şampiyonlar Ligi Finali'ne ev sahipliği yapacak olan Atatürk Olimpiyat Stadı'nı inceledi. Yaklaşık 45 muhabirden oluşan ekip, yeni yapılan stüdyolara hayran kalırken, stada tam puan verdi. Ayrıca ünlü Amerikan televizyonu ESPN'in, final haftasında 60 kişilik bir ekiple İstanbul'a geleceği, hem İstanbul'u tanıtacak programlar hazırlayacağı, hem de maç yayını yapacağı bildirildi. 

Hagi'de yeni senaryo 

FANATİK YAZDI 
GALATASARAY Teknik Direktörü Hagi, Rumen gazetelerinin manşetlerinden düşmüyor. Ülkenin yüksek tirajlı spor dergisi Fanatik son sayısında ilginç bir senaryoya yer verdi. Haberde, Steaua Bükreş Kulübü'nün patronu Gigi Becali'nin, sezon sonunda Hagi'yi takımın başına getirebilmek için düğmeye bastığı iddia edildi. Becali'nin, Villarreal yenilgisinin ardından Teknik Direktör Zenga ile yollarını ayırıp, Hagi'yi ülkeye döndürme hayalleri kurduğu vurgulandı. Ancak aynı haberde Hagi'nin yıllık kazancının çok yüksek olmasının bu transferi zora soktuğu belirtildi. 

Lucescu unutamadı 
Bu arada teknik direktörlük hayatını Ukrayna'da sürdüren Lucescu da, Romanya'nın, Prima TV kanalına konuk oldu. Luce, kariyerinin en kötü olayının Galatasaray Başkanı Özhan Canaydın tarafından kulüpten gönderilmesi olduğunu dile getirdi. 

Dikkat Aslan çıkabilir 

Galatasaray'ın, Ali Sami Yen'de bileği bükülmüyor. Sarı-Kırmızı takım, evinde Malatyaspor hariç önüne gelen her rakibi yerle bir etmeyi başardı 

Rakipler için cehennem, Cim-Bom için cennet... Bir yıllık Olimpiyat Stadı macerasından sonra, Ali Sami Yen'e geri dönen Galatasaray'ı evinde kimse yıkamıyor. Mabedinde çıktığı 12 lig karşılaşmasında 11 kez galibiyete ulaşan Galatasaray'dan, puan alan tek takım Malatyaspor 1 - 1 oldu. Sarı - Kırmızılılar, Fenerbahçe ve Beşiktaş ile oynadığı derbi maçlarında ise ezeli rakiplerine puan, hatta gol sevinci bile yaşatmadı. İç sahada ki bu maçlarda rakip fileleri 32 kez havalandıran Hagi'nin öğrencileri, kendi kalesinde ise sadece 9 gol gördü. Galatasaray'a, bu sezon Ali Sami Yen'de 2 gol atmayı başaran tek takım Ankaraspor oldu. 

Rakamlarla Sami Yen Maç 12 Galibiyet 11 Beraberlik 1 Yenilgi - Attığı gol 32 Yediği gol 9 Gol atamadığı maç Yok Gol yemediği maç 4 

Galatasaray'ın ev karnesi Konyaspor 3-1 Ç.Rizespor 2-1 Samsunspor 3-1 İstanbulspor 4-1 Kayserispor 5-1 A.Sebatspor 2-0 Malatyaspor 1-1 Fenerbahçe 1-0 Gaziantepspor 5-1 Sakaryaspor 1-0 Beşiktaş 1-0 Ankaraspor 4-2 

GALATASARAY GÜNLÜĞÜ 
ÖZEL MAÇ 

Rakip Göteborg 
GALATASARAY, Milli maçlar haftasını da boş geçmiyor. Sarı-Kırmızılılar, geçtiğimiz sezon İsveç Ligi'ni 3. sırada tamamlayan Göteborg ile İstanbul'da karşı karşıya gelecek. Ali Sami Yen Stadı'nda saat 19.30'da başlayacak olan özel maçı Show TV naklen yayınlayacak. Milli Takımlar'a giden Mondragon, Tomas, Song, Ribery, Bülent, Necati, Cihan, Orhan, Ayhan, Sabri, Hakan Yakın ve Fevzi bu karşılaşmada forma giyemeyecek. 

ANKET 

Kabze'ye destek 
GALATASARAYLI Hasan Kabze, kendini ispatlamaya başladı. 'www.sporunsesi.com' internet sitesinde yapılan ankete katılanların yüzde 29'u genç yıldızın, Hakan'ın yerini alabileceği görüşünü savundu. Yüzde 24 kıyaslamaya karşı çıkarken, yüzde 18 bu görüş için erken olduğunu savundu. 

HASAN ŞAŞ 

'Zamanı gelince' 
A Milli Takım aday kadrosuna çağrılmayan Hasan Şaş, Teknik Direktör Ersun Yanal'a üstü kapalı eleştiriler yaptı. Yıldız futbolcu, "1996 yılından bu yana Ay - Yıldızlı formayı giyiyorum. Sadece askere gittiğim dönemde çağrılmamıştım. Zamanı gelince konuyla ilgili açıklamalar yapacağım" dedi. 

TEBRİKLER 

Demircan baba oldu 
Fanatik Gazetesi Dış Haberler Sorumlusu Mehmet Demircan baba oldu. Avrupa Hastanesi'nde dün gerçekleşen doğum sonrası dünyaya gelen Demircan Ailesi'nin yeni üyesine Necil Remzi ismi verildi. MİLLİYET Ailesi olarak minik bebeğe sağlıklı ve uzun bir ömür diler, Gökçe - Mehmet çiftini kutlarız. 


</TEXT>
</DOC>
