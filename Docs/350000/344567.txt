<DOC>
<DOCNO> 344567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko16.html </URL>
<DATE> 2005/05/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'li yetkili Irak'ta direniş imarı geciktirdi... 
</HEADLINE>
<TEXT>

     ABD yönetimindeki "Irak Yeniden İmar Yönetim Ofisi"nin ABD’li Başkanı Bill Taylor, Irak’ı yeniden imar edeceklerini, direniş yüzünden geciktiklerini söyledi. 
     Irak’ın başkenti Bağdat’ta basın toplantısı düzenleyen Taylor, petrol tesisleri, elektrik santralleri, altyapı projelerine aralıksız saldırılar düzenleyen direnişçilerin, iş yapmalarına fırsat bırakmadığından yakındı. 
     Taylor, saldırılar yüzünden güvenlik masraflarının artmasının Irak’ta iş yapmanın maliyetini yükselttiğini ve yabancı yatırımcıları korkuttuğunu söylerken, Irak’ta devam eden projelerde, silahlı korumalar, zırhlı araçlar ve benzeri güvenlik önlemleri için yapılan güvenlik masraflarının toplam maliyetlerin ortalama yüzde 16’sı gibi yüksek bir orana çıktığını belirtti. 
     Taylor, "güvenlik için gerekenden fazlasını ödüyoruz, güvenlik durumu daha iyi olsaydı daha az ödeyebilirdik. Ama durumu düzeltmek istiyorsak, biraz daha fazlasını da harcamak zorundayız" dedi. 
     ABD’li yetkili, her şeye rağmen ABD ile yeni Irak hükümetinin altyapı projelerinde hızlı bir ilerleme kaydettiğini de sözlerine ekledi. 
     ABD ordusunun rakamlarına göre, Irak’ta ekonomik hedeflere yönelik saldırıların günde ortalama 70’i buluyor. ABD çalışma bakanlığının verilerine göre ise Nisan ayı sonu itibariyle Irak’ta çoğu ABD’li olmak üzere, aralarında güvenlik personelinin de bulunduğu toplam 295 yabancı müteahhit öldürüldü. 
     
</TEXT>
</DOC>
