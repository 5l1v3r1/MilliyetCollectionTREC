<DOC>
<DOCNO> 319634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy14.html </URL>
<DATE> 2005/03/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan Türkiye'yi ayıplanan bir ülke olmaktan kurtarmaya çalışıyoruz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, halkın iktidarı olduklarını belirterek, ''Halkımız bize Türkiye'yi demokrasi ayıplarından kurtarın dedi. Biz de Türkiye'yi ayıplanan bir ülke olmaktan kurtarmaya çalışıyoruz'' dedi. 
     Erdoğan, partisinin TBMM Grup toplantısında yaptığı konuşmada, Türkiye'nin AK Parti iktidarıyla beraber normalleşme sürecine girmesini sağlayan faktörlerin, bu faktörlerin arkasındaki siyasi felsefeyi, olayların hızı içinde belki yeterince konuşamadıklarını belirterek, şunları söyledi 
     ''Ancak, sizler bu hayırlı sürecin esas aktörleri olarak devraldığımız Türkiye fotoğrafı ile bugünkü tabloyu zaten biliyorsunuz. 
     Türkiye'nin makro hedefleri ile birikmiş, yıllarca ertelenmiş sorunlarını sistematik olarak ele alıyor ve çözüm yoluna koyuyoruz. Bu başarılarınızın, bu çabalarınızın karşılıksız kalmadığını, toplumun umuduna, ekmeğine, aşına yansımasını da gittiğiniz il ve ilçe ziyaretlerinde, köylerde görüyorsunuz. 
     Girdaptan çıkmanın zorluklarını, bataklığı kurutmanın ne kadar enerji gerektirdiğini biliyor halkımız. Allah'ın izniyle önümüzdeki güçlükleri de bugüne kadar diğerlerini nasıl aştıysak bundan sonra da tek tek aşacağız.'' 
     
     ''YENİ UFUKLAR'' 

     Attıkları bazı adımların semeresini hemen veridiğini, bazı büyük adımların ise orta ve uzun vadede geleceğin Türkiye'sinin, gelecek nesillerinin önünü şimdiden açtığını ifade eden Erdoğan, şöyle devam etti 
     ''Türkiye ataletten, eski zincirlerinden kurtulup yeni ufuklara açılırken bize yöneltilen bütün soruları uzun uzun cevaplayabilme, paylaşabilme imkanımız bu noktada olmayabiliyor. Ama herkes şundan emin olmalı ki, Türkiye artık 3 Kasım öncesi günlerdeki gibi kaygılı, endişeli, güvensiz değildir. 
     Hangi göstergelere bakarsanız bakın, ister ekonomiye, ister çalışma hayatına, ister sosyal barışa, ister bu ülkenin dünyadaki artan gücüne bakalım, bu ülkenin yıldızının her alanda parladığını görürsünüz. '' 
     
     ''AYIPLANAN...'' 

     İktidarlarının halkın iktidarı olduğunu kaydeden Erdoğan, ''Halkımız bize Türkiye'yi demokrasi ayıplarından kurtarın diyerek teslim etti. Biz de Türkiye'yi ayıplanan bir ülke olmaktan kurtarmaya çalışıyoruz'' diye konuştu Halkın, ''Türkiye bu imkanlarla, bu zengin beşeri kaynaklarıyla dünyaya kapalı bir ülke olmaktan çıksın'' dediğini ifade eden Erdoğan, Türkiye'yi yeni pazarlara açıtıklarını, yeni imkanlarla buluşturduklarını söyledi. 
     İş başına gelmeden önce, ''Türkiye Ankara'da sıcak koltuklara oturarak yönetilemez'' dediklerini hatırlatan Erdoğan, bunun gereğini yerine getirdiklerini, bunun için halkın emaneti kendilerine verdiğini ifade etti. Erdoğan, ''Bizim de bu emaneti şerefle koruma çabasından başka bir amacımız yoktur, olamaz. Bu emanet bilincini özenle muhafaza etmek, bizim varoluş gayemizdir. Bizim siyasetimizin esas zemini burasıdır'' dedi. -''KADIYA MÜLK DEĞİL''- Mahkemenin kadıya mülk olmadığını, layüsel olmadıklarını, şah olmadıklarını, padişah olmadıklarını, milletvekili, bakan, başbakan değilken de bu geçici makamlarda hasbelkader bulunurken de birbirlerini hatırlatan bir büyük kültürün, bir büyük medeniyetin çocukları olduklarını anlatan Erdoğan, şöyle konuştu 
     ''Türkiye, büyük badireleri, büyük engelleri aşarak bugüne geldi. Hareket noktamızı, kat ettiğimiz mesafeyi, ufkumuzdaki geleceği bir an bile gözden kaçırmama konusunda çok dikkatliyiz. O kasvetli günler, o kaos ortamı tamamen milletin hafızasından silininceye kadar ülkemizin önünü açmaya, halkımızla birlikte koşmaya devam edeceğiz. 
     Evet, hala aşılması gereken duvarlar var, evet hala işi yavaşlatan, üretimi geciktiren kemikleşmiş alışkanlıklar var ancak, bunları etap etap, kademe kademe hep birlikte aşacağız. Allaha şükürler olsun, geleceğin Türkiye'si için ümitvar olmamızı gerektirecek bütün işaretler alınmıştır. 
     Yarım asır boyu her hükümet döneminde kartopu gibi büyüyen, bütün iktidarların müdahale etmeyi risk olarak gördüğü sorunlar bizim iktidarımıza kadar birikmiş, ertelenmiştir. Şimdi bunlar çözülmeye başlandı. 
     Biz ülkemizin geleceği, gelecek nesillerin emniyeti için sorunları sümen altı eden, erteleyen bir politika izlemeyeceğiz, izlemiyoruz.'' Erdoğan, ekonomide ilk günkü heyecan ve dinamizmin artarak devam ettiğini belirterek, ''Ne söylediysek onu yaptık, neyi hedeflediysek o yöne doğru kararlılıkla yürüdük. Bundan sonra da hiç kimse, bizden kötü sürprizler beklemesin'' dedi. 
     Partisinin TBMM grup toplantısında konuşan Erdoğan, ekonomideki göstergelere değindi. 2005 yılının Türkiye ekonomisi için köklü bir dönüm noktası olacağını, 2003 ve 2004 yıllarının, krizlerin etkisiyle mücadele edilen, yaraların sarıldığı, ekonominin yeniden yapılanma mücadelesi verdiği dönemler olduğunu anlatan Erdoğan, bundan sonraki sürecin artık ekonominin ileriye doğru önemli atılımlar yapacağı, hedeflerini büyüteceği, daha sağlam bir zemine oturacağı bir süreç olacağını vurguladı. 
     Avrupa Komisyonu'na 2004'te sunulan Katılım Öncesi Ekonomi Programı'nda 3 yılın hedeflerini ortaya koyduklarına işaret eden Erdoğan, ''2 yılı aşkın bir süreden beri kararlılıkla, disiplinle, samimiyetle ve cesaretle uyguladığımız politikaları, hiçbir taviz vermeden sürdürecek ve bu programla belirlediğimiz hedefleri de tutturacağız. Ekonomideki başarımızın temelinde güven ve istikrar vardır. Bugüne kadar ne söylediysek onu yaptık, neyi hedeflediysek o yöne doğru kararlılıkla yürüdük. Bundan sonra da bizden hiç kimse kötü sürprizler beklemesin'' dedi. 
     AK Parti iktidarının ekonomide yapacaklarının belli olduğuna ve yaptıklarının da yapacaklarının en açık garantisi olduğuna işaret eden Erdoğan, ''Katılım Öncesi Ekonomik Programımızda ne dediysek, neyi öngördüysek, neyi hedeflediysek taviz vermeden uygulamaya devam edeceğiz bundan hiç kimsenin kuşkusu olmasın'' diye konuştu. 
     
     EKONOMİK GÖSTERGELER 

     Yılın ilk 2 ayındaki ekonomik göstergelere dikkati çeken Erdoğan, şöyle konuştu 
     ''2 ay gibi kısa bir süre içinde Türkiye birçok göstergede yine tarihi seviyeleri, rekor düzeyleri yakalamıştır. 
     Yeni Türk Liramız 1 Ocak 2005 tarihi itibariyle kullanılmaya başlanmış, operasyonda hiçbir sorun yaşanmamış halkımız çok kısa süre içinde yeni para birimini benimsemiştir. 
     Enflasyonda düşüş Ocak ayında da devam etmiştir. YTL'nin yuvarlama etkisiyle enflasyonu artıracağı tahminleri boşa çıkmıştır. 
     Yıl sonu için belirlediğimiz enflasyon hedefi yüzde 8'dir ve bu iddialı hedefe de mutlaka ulaşılacaktır. 
     Büyüme rakamları henüz açıklanmamış olmakla birlikte yine hedefimizin üzerinde, yaklaşık yüzde 8,5 oranında bir büyümenin gerçekleşeceği şimdiden görülebilmektedir. 
     Faizlerdeki düşüş devam etmektedir. 2005 yılının ilk aylarında Türkiye Cumhuriyeti Hazinesi tarihinin en düşük faiz oranlarıyla borçlanma gerçekleştirmiştir. 
     2005 yılında yapılan tahvil ihraçlarımız yeni rekorlara imza atmış, tahvillerimize rekor düzeyde talep olmuş, ortalama vade süreleri uzamıştır. Bakınız, 15 Şubat'ta Hazinemiz Cumhuriyet tarihinin en uzun vadeli borçlanmasını gerçekleştirdi. 
     5 yıl vadeli bu tahvilimizin şu andaki ortalama faizi yüzde 14,6'dır ve bu da yine bugüne kadar görülen en düşük faiz oranıdır. 
     2004 yılı bütçe gerçekleşmeleri, dış ticaret hacmi, turizm gelirleri, kapasite kullanımı yine rekor düzeyde olmuştur. 
     Borsamız tarihinin en yüksek işlem hacmine ulaşmış, üst üste rekorlar kırmıştır.'' 
     
     ''EKONOMİ DAHA SAĞLAM VE KORUNAKLI YAPIYA KAVUŞTU'' 

     Erdoğan, Türkiye'nin uluslararası itibarının da arttığını, Türkiye'nin sadece yükselen piyasa ekonomileri arasında değil, dünya ekonomileri arasında parlayan bir yıldız olduğunu söyledi. 
     Bugün artık dünyanın saygın bankalarının YTL cinsinden tahvil ihracına başladığını ve rekor düzeyde satış gerçekleştirdiğini kaydeden Erdoğan, ''Bu saydıklarım uzunca bir listenin yalnızca bir kısmını oluşturmaktadır'' dedi. 
     Özellikle yapısal reformlarla ekonominin çok daha sağlam, çok daha korunaklı bir yapıya kavuştuğunu, geleceğe çok daha güvenle bakabilecek bir hale geldiğini belirten Erdoğan, şöyle devam etti 
     ''Ekonomide ilk günkü heyecanımız, ilk günkü dinamizmimiz artarak devam etmektedir. Mevcut sorunların da çözüm yoluna girmesi için aynı heyecanla, aynı dinamizmle çalışmaya devam edeceğiz, bundan hiç kimsenin kuşkusu, tereddüdü, şüphesi olmasın. Her zaman söylüyoruz, biz ekonomiyi grafiklerin, göstergelerin, rakamların arkasından izlemiyoruz. Biz ekonomiyi çarşıda, pazarda, fabrikalarda canlı olarak, sıcağı sıcağına izliyoruz. Düşen enflasyon, gerileyen faizler, büyüme, ihracat sokağa ne kadar yansıyor, vatandaşımızı ne kadar rahatlatıyor, bunu yerinde, görerek ölçüyoruz. 
     2004 yılının 4. çeyreğine ilişkin işsizlik rakamları açıklandı. İşsizlik bir önceki yılın aynı dönemine göre yüzde 0,3 oranında gerilemiş. Tabii ki bu arzu ettiğimiz oranda bir gerileme değil. Ama şuraya da özellikle dikkatinizi çekmek isterim. Türkiye'de her yıl istihdama yeni katılan iş gücü sayısı yaklaşık 500 bin kişidir. Binde 3'lük bir düşüş ne demektir 500 bin kişiye iş bulunmuş, hatta bunun biraz da üzerine çıkılmış demektir. İnşallah ekonomimizdeki istikrarlı büyüme devam edecek ve işsizlik sorunu da artık çözüm yoluna girmiş olacaktır.'' 
     
     ''HAZIRLIKSIZ DEĞİLDİ'' 

     Erdoğan, SSK hastanelerinin Sağlık Bakanlığı'na devrinden sonra yaşanan ufak çaplı sorunların kısa sürede hızla giderildiğini, sigortalıların sağlık hizmetlerinden kesintisiz olarak faydalanmaları temin edildiğini söyledi. Bu yasanın 10 yıllardan beri konuşulduğunu ancak, ''oy kaybı'' endişesiyle gerçekleştirilemediğini halkın talebini ve bu alanda söz sahibi kurumların görüşlerini alarak yasayı çıkardıklarını kaydeden Erdoğan, şunları söyledi 
     ''Hastaneler aynı hastaneler, peki bu yasa uygulamaya girmeden önce bu hastanelere gelen aynı hastalar...Yasa uygulamaya girdikten sonra ne oldu da acaba bu hastaların sayısı bir anda arttı Efendim, evrak işlemleri arttı, tam aksine...İşlemlerde de azalma oldu. Şu anda hem Sağlık Bakanlığı'na bağlı hastaneler hem de SSK hastanelerinde nerede tıkanma var, arkadaşlarımız bunun üzerinde çalışmalarını yaptılar ve bunu süratle gidermenin gayreti içinde olacaklar. Bu talebe arz gerekiyordu. Bundan önce sağlık ocağından buraya sevk gerekiyordu. Şimdi bunlar ortadan kalktı, direkt olarak hastaneyle gideceksin. İlaç kuyrukları vardı. Sadece SSK hastanesinin içinde ilaç alımı da ortadan kalktı. İstediği eczaneye gidip ilacını alacak. Provizyonda sıkıntılar vardı. Dün itibariyle bunun da çözümü gerçekleşecekti. Velev ki provizyon konusunda sıkıntı devam ediyorsa kararımız, süratle evrak üzerinden çözüme gitmek olacak.'' Erdoğan, ciddi bir bütünleşmenin gerçekleştirdiği bu kurumlarda geçiş sürecinde sıkıntılar olabileceğine dikkati çekerek, bir evden bir eve taşınırken bile 1 ayda neyin nereye konulduğunu bulmakta zorluk yaşandığını söyledi. Türkiye'de 300'ü aşkın SSK'ya ait kurumun Sağlık Bakanlığı'na devredildiği, böyle bir bütünleşmede geçiş sürecinde sıkıntılar da yaşanacağını kaydeden Erdoğan, kısa sürede geçmişle kıyaslanmayacak şekilde rahatlanacağını ifade etti. 
     Doktor ve eczacılardan bu süreci kolaylaştırmak için yardım istediklerini vurgulayan Erdoğan, ''Bu, sadece siyasilerin sorunu değil, hepimizin ortak sorunudur. Hizmet alan vatandaşımızdır, milletimizdir. Onun sıkıntılarını ne kadar hafifletirsek geleceğe yönelik alacağımız dualar da o kadar artacaktır. Bu, çok açık net ortadadır'' dedi. 
     Erdoğan, medyanın da konuya köstek değil, destek olmasını isteyerek, hazırlık yapılmadan uygulamaya geçildiği iddialarının doğru olmadığını söyledi. Sürecin 1.5 yıldır devam ettiğini ve ''hazırlıksızlık'' diye bir şeyin doğru olmadığını belirten Erdoğan, bunun daha önce hizmet alımıyla başlatıldığını hatırlattı. 
     Hastane ve kadroların yeterli olmadığını kaydeden Erdoğan, hastane sayısını, doktor, hemşire ve sağlık memuru sayısını artırmaya devam edeceklerini bildirdi. 
     
     ECZANELERİN ALACAĞI 

     Göreve geldiklerinde eczanelerin devletten 6-8 aylık alacağının biriktiğini ifade eden Erdoğan, bunu, zamanında alamadıklarını söyledi. 
     Her Bakanlar Kurulu toplantısında konunun gündeme geldiğini ve ''eczanelerin alacağının söz verilen süre içinde ödenmesi'' konusunda uyarılarda bulunduklarını anlatan Erdoğan, ''Taş çatlasın 15 gün aksıyor. Adil devletin gereği budur. Arkadaşlarıma söylüyorum 45 günü aşmayacaksınız. Bunu da başaracağız. Çünkü bu bir haktır, bu hakkı erteleyemeyiz. Devlet, millete faiz tahakkuk ettiriyor ama eczacının alacağına faiz tahakkuk ettirilmiyor. Bu haksızlığı yapamayız'' diye konuştu. 
     Erdoğan, SSK eczanelerinin kapatıldığı 10 Şubat'ta, sigortalıların anlaşmalı 7 bin eczaneden 79 bin 761 adet reçete ile 285 bin 71 kutu ilaç aldığını belirterek, 28 Şubat itibariyle 15 bin 949 anlaşmalı eczaneden 322 bin 915 adet reçete ile 1 milyon 251 bin 514 kutu ilaç alımı gerçekleştiğini bildirdi. Bu rakamların ilaç alımındaki aksamanın çok kısa sürede giderildiğini gösterdiğine işaret eden Erdoğan, emeklilerden alınan katkı paylarının ödenmesindeki bürokratik işlemlerin en kısa zamanda azaltılması, ayrıca, bilgisayar altyapısının güçlendirilmiş olmasıyla daha rahat bir işleyiş temin edileceğini söyledi. 
     
     TÜCCAR BENZETMESİ 

     Erdoğan, ''Dükkanının içine kapanan tüccar ne kadar başarılıysa Ankara'ya mahkum olan siyasi o derece başarılıdır'' dedi. 
     Başbakan Erdoğan, AK Parti Grup toplantısında yaptığı konuşmada Hükümetin dış politika perspektifini anlattı. ''Dış politikadaki aktif, barışçı ve çok boyutlu girişimlerimiz bütün hızıyla sürmektedir'' diyen Erdoğan, Etiyopya ve Güney Afrika Cumhuriyeti'ne Başbakan düzeyinde Cumhuriyet tarihinin ilk ziyaretlerini gerçekleştireceğini söyledi. Erdoğan, şöyle konuştu 
     ''Türkiye, Avrupa Birliği yolunda attığı tarihi adımlara ve sahip olduğu kararlılığa paralel olarak, diğer coğrafyalarla da ilişkilerini karşılıklılık temelinde en yüksek seviyeye çıkaracak hamleler içindedir. Bizim hükümetimiz, Türkiye'nin dış politika perspektifini genişleterek büyütmüştür. Artık tek tek ülkelere değil, kıtalara bakıyoruz. Yakın zamanlara kadar bırakın tek tek ülkelere yönelmeyi, kıtalara bile sırtımızı çevirmiş, adeta yeryüzündeki bazı ülkeler sadece haritalarda varmış gibi davranıyor, oralardaki imkanları gündemimize bile almıyorduk. Dün, küresel bir güç olabilmeyi hayal etmek bile mümkün değilken bugün Türkiye bütün dinamikleriyle yeni alanlar, yeni pazarlar keşfetmektedir. Bu ziyaretimiz de Türkiye'nin genişleyen dış politika ufkunun somut bir göstergesidir. Türkiye dünyanın ilgisine mazhar olurken, aynı zamanda kendi coğrafyasına uzak bölgelerle de yakından ilgilenmektedir. Dünyaya doğru bu yürüyüşümüz milletimiz adınadır. Bu millet bu yürüyüşü, bu koşuyu hak ediyor. Bizden önce atalarımız oralara o günlerin zor şartları içinde ulaştı. Ama düşünün ki Cumhuriyet tarihinde bu kıtalara bir başbakan gitmiş değil. Ne mutlu sizlere ki, bu hayırlı sürecin esas aktörleri olarak Türkiye'nin emanetini şerefle taşıyorsunuz. Bu birlikteliğimiz sayesinde inşallah bütün güçlükleri aşacağız.'' Başbakan Erdoğan, konuşmasında kendisine yönelik eleştirilere de değinerek, şunları söyledi 
     ''Zaman zaman konuşuluyor. Sayın Başbakan Ankara'da pek durmuyor, Sayın Başbakan ayın üçte ikisini Ankara dışında geçiriyor.. Doğrudur. Seçimlerden önce de tavrımız böyle değil miydi Ankara'ya mahkum olan bir iktidar görmeyeceksiniz demiştik. Bu neye benzer biliyor musunuz Dükkanın içine kapanan tüccara benzer. Dükkanının içine kapanan tüccar ne kadar başarılıysa Ankara'ya mahkum olan siyasi o derece başarılıdır. Dolaşacaksın, gezeceksin, arayacaksın, neticesini de göreceksin. Şimdi biz bunu yapıyoruz.'' 
     
     SLOGANLAR 

     Öte yandan, AK Parti Grup toplantısını, Kültür ve Turizm Bakanlığı ile partiden istifa eden Erkan Mumcu'nun seçim bölgesi Isparta başta olmak üzere çeşitli illerden gelen partililer de izledi. Başbakan Erdoğan, partililerin yoğun sevgi gösterileriyle karşılanırken, ''Türkiye seninle gurur duyuyor'' sloganları atıldı. Grup toplantısının ardından da Başbakan Erdoğan'a çeşitli hediyeler sunuldu. Isparta heyeti Başbakan Erdoğan'a Isparta halısı hediye ederken, Erzurum heyeti de oltu taşından yapılmış tespih verdi. Bu arada grup toplantısına Altay Spor Kulübü yöneticileri de katılırken, Ankaragüçlüler Derneği de Başbakan'a forma ve atkı hediye etti. 
     
</TEXT>
</DOC>
