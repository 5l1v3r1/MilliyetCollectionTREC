<DOC>
<DOCNO> 338420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko07.html </URL>
<DATE> 2005/04/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hafif ticari araçların vergi yükünü artıran tebliğ 1 Haziran'a ertelendi 
</HEADLINE>
<TEXT>

     Hafif ticari araçlarda tanım değişikliği ile vergi yükünü artıran Gümrük Genel Tebliği'nin uygulama tarihi 1 Haziran 2005'e ertelendi. 
     Ertelemeyi öngören Gümrük Müsteşarlığı'nın tebliği, Resmi Gazete'nin bugünkü sayısında yayımlandı. 21 Nisan 2005 tarihinden geçerli olmak üzere yürürlüğe giren tebliğ, binek amaçlı kullanılan ticari araçlara uygulanacak ÖTV'nin 1 Haziran 2005'e ertelenmesini öngörüyor. 
     Bilindiği gibi, 27 Nisan Çarşamba günü, Maliye Bakanlığı Müsteşarı Hasan Basri Aktan başkanlığında, Gelirler Genel Müdürlüğü'nde gerçekleştirilen, Maliye Bakanlığı ve Gümrük Müsteşarlığı yetkilileri ile sektör temsilcilerinin yanı sıra kısa bir süre Maliye Bakanı Kemal Unakıtan'ın da katıldığı toplantıda, taraflar mutabakata varmıştı. 
     Maliye Bakanlığı'ndan toplantı sonrası yapılan açıklamada, ''ÖTV uygulamasıyla ilgili tereddütlerin giderilmesi, haksız rekabet ve vergiden kaçınmaya yol açılmaması için, sürdürülebilir, adil ve kalıcı bir düzenlemeye dönük gerekli yasal düzenlemenin acilen yapılması hususunda mutabakata varılmıştır'' denilmişti. 
     
</TEXT>
</DOC>
