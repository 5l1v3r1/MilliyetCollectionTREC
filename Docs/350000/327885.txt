<DOC>
<DOCNO> 327885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo28.html </URL>
<DATE> 2005/03/28/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Trabzonspor sportif'in halka arzında rekor kırmayı düşünüyor 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor Sportif'in halka arzında rekor kırmak istediklerini söyledi. 
     Halka arz edilecek Trabzonspor Sportif hakkında yatırımcıları bilgilendirmek amacıyla Almanya'ya gelen Aktuğ, Berlin'de yaptığı konuşmada, Türkiye'de ve Avrupa'da başarılara koşmak isteyen Trabzonspor'un, halka arzdan sonra maddi olarak kuvvetleneceğini belirterek, ''Galatasaray, Fenerbahçe ve Beşiktaş bizden önce kurumsallaşmaya geçtiler. Kurumsallaşma geç kalınmış bir hamle. Amacımız Trabzonspor Sportif'in halka arzında 35-40 bin taraftarı yakalamak. Bu konuda rekor kırmak istiyoruz'' dedi. 
     Trabzonspor taraftarı olmanın bir ayrıcalık olduğunu ifade eden Aktuğ, Trabzonspor taraftarının Anadolu'nun her tarafında olduğuna dikkat çekerek, ''Trabzonsporlu olmak İstanbul'a başkaldırışın sesidir. Sosyal ve ekonomik olarak ezilmişliğe başkaldırmaktır. Trabzonspor, Anadolu'yu temsil ediyor. Bundan dolayı Trabzonspor'un maddi olarak güçlenmesi gerekir. Tüm Trabzonsporlular Trabzon Sportif hisselerini alsınlar ve takımlarına sahip çıksınlar. Bu aynı zamanda iyi bir yatırım olacaktır'' diye konuştu. 
     Türkiye liginde şampiyon olmak istediklerini ve hedeflerinin taraftarlarını bu konuda mutlu etmek olduğunu belirten Aktuğ, ''Şampiyonluk mücadelemizden vazgeçmiş değiliz. Şampiyonluk hedefimiz sürüyor. 7 puan gerideyiz. Futbolda her şey mümkün'' şeklinde konuştu. 
     
     ''BİR TAKIM AYAK OYUNLARI'' 
     Futbolun sadece sahada oynanmadığını ifade eden Aktuğ, ''Şampiyonluğa ulaşmanın iki yolu vardır. Birincisi iyi bir takıma sahipsinizdir, şampiyonluğa ulaşırsınız. İkincisi takım iyi olmaz, Fenerbahçe gibi, ancak bir takım ayak oyunlarıyla şampiyon olursunuz. Trabzonspor buna uymaz'' dedi. 
     Daha sonra Berlin Trabzonspor'un antrenman sahasını gezen Aktuğ, futbolcularla bir süre sohbet etti. 
     Burada gazetecilerin sorularını cevaplayan Aktuğ, Alman birinci liginde Schalke 04 takımında oynayan Hamit Altıntop'la temasa geçtiklerini belirterek, ''Hamit'le sadece biz değil birçok kulüp ilgileniyor. Hamit'in takımıyla sözleşmesi var ve kulübü onu bırakmak istemiyor. Kendisi de takımdan ayrılmak istemedi. Emre Belezoğlu ile Trabzonspor olarak ilgilenmiyoruz'' şeklinde konuştu. 
     Almanya ve Fransa'da irtibat büroları açacaklarını söyleyen Aktuğ, bu konuda profesyonel elemanlarla yurtdışında örgütlenmek istediklerini söyledi. 
     Trabzonspor Kulübü Genel Müdürü Burak Gürdal da yatırımcıları Trabzonspor Sportif hakkında detaylı bir şekilde bilgilendirdi. 
     Trabzonspor Sportif'in elde edeceği karın tamamını ortaklarına temettü geliri olarak dağıtmayı taahhüt eden İMKB'deki ilk şirket olacağını ifade eden Gürdal, bu yatırımdan herkesin yararlanması için Trabzonspor Sportif'in birim hisse fiyatının 5,25 YTL olarak belirlendiğini söyledi. 
     Trabzonspor'un borcu olmayan ve nakit zengini bir kulübe dönüşeceğini ifade eden Gürdal, ''Yatırımcılar 6-7-8 Nisan tarihlerinde hisselerini ayırtabilecekler. Avrupa'daki vatandaşlarımız da geç kalmamaları için 4 Nisan'a kadar Avrupa'da şubesi olan bankalarla irtibata geçip hesap açtırsınlar'' dedi. 
     Almanya'daki yatırımcıları bilgilendirme turuna Trabzonspor Yatırım A.Ş Yönetim Kurulu Başkanı Şener Yavuz da katıldı. 
     
</TEXT>
</DOC>
