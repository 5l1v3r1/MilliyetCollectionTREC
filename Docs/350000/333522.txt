<DOC>
<DOCNO> 333522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/siy02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbuğ'dan 'sözde vatandaş' açıklaması 
</HEADLINE>
<TEXT>


Genelkurmay 2. Başkanı, "Sözde vatandaş ifadesini, Türk bayrağına saygısızlık edenler için kullandık" dedi 


Genelkurmay 2. Başkanı Orgeneral İlker Başbuğ, Genelkurmay'ın Mersin'de bayrağa saldıranlar için yaptığı açıklamada kullanılan "sözde vatandaş" nitelemesi konusunda, "Belirli bir kesimi tanımlamak için kullanılmamıştır" dedi. Başbuğ, şunları kaydetti 
"Biz bu ifadeyi Türk bayrağına saygısızlık eden vatandaşlık haklarını istismar eden kişiler için kullandık. Herkes anayasa ve kanunlar çerçevesinde, demokratik hakları istismar etmeden hareket etmek zorundadır." 
Türk Silahlı Kuvvetleri'nin, Türk milletini temsil eden Türk bayrağına yapılan saldırıyı hoş göremeyeceğini ve kabul edemeyeceğini vurgulayan Başbuğ, "Bu konuda sessiz kalmayı da bekleyemez. Bu ülke hepimizin. Türkiye'de meydana gelecek, yaratılacak gerginlikler ve olaylar ülkemize zarar verir. TSK böyle bir durumu en son arzu edecek kurumdur" diye konuştu. 


</TEXT>
</DOC>
