<DOC>
<DOCNO> 346496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur31.html </URL>
<DATE> 2005/05/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hırsızı, kaşar peynirindeki ısırık yakalattı 
</HEADLINE>
<TEXT>

     Bursa’da, 3,5 ay önce hırsızlık yaptığı iddia edilen marketin buzdolabındaki kaşar peynirinden ısıran zanlı ve 2 arkadaşı, peynirdeki tükürükten alınan DNA örneği sayesinde 
     yakalandı. 
     AA muhabirinin aldığı bilgiye göre, 5 Şubat 2005’te Şehreküstü Mahallesi Cumhuriyet Caddesi’ndeki bir marketin ve yanındaki av tüfeği satan işyerinin soyulmasıyla ilgili soruşturmayı devam ettiren güvenlik güçleri, markettin buzdolabında ısırılmış bir kaşar peyniri buldu. 
     Polis, peynir üzerindeki tükürüğü, incelenmek üzere İstanbul Kriminal Polis Laboratuvarı’na gönderdi. 
     Bu olayın ardından merkez Nilüfer İlçesi’nde bir marketten hırsızlık yaptıkları iddiasıyla tutuklanan Oral B. ve iki arkadaşının, Şehreküstü Mahallesi’ndeki market hırsızlığının zanlıları olabileceğinden şüphelenen güvenlik güçleri, Cumhuriyet Savcılığı’ndan alınan izinle Oral B, Sabri A, ve Aziz I’nın kan örneklerini, incelenmek üzere İstanbul’a gönderdi. 
     Peynirde bırakılan tükürükten elde edilen DNA’nın, Oral B’nin kan örneğinden alınanlarla uyması üzerine, polis, market soygununu bu kişi ve arkadaşlarının gerçekleştirdiğini belirledi. Delillerin savcılığa sunulmasının ardından, geçen günlerde cezaevinden tahliye olan Oral B. 
     ve iki arkadaşı, Kültürpark’ta yakalandı. 
     Gözaltına alınan zanlıların sorgulamalarının ardından adliyeye sevk edilecekleri bildirildi. 
     
</TEXT>
</DOC>
