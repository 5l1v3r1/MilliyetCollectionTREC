<DOC>
<DOCNO> 334984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevileri kızdıran şarap 
</HEADLINE>
<TEXT>


Başkanlığını AKP İlçe Başkanı Kırlı'nın yaptığı kooperatifin üreteceği şaraba Hz. Ali'nin kılıcı 'Zülfikar' ismi konulması, Denizli'yi karıştırdı. "Buna izin vermeyiz" diyen Aleviler, Kırlı'yı AKP İl Başkanlığı'na şik yet etti 

OSMAN NURİ BOYACI Denizli DHA 

Denizli'nin Bekilli ilçesinde AKP İlçe Başkanı Mustafa Kırlı'nın başkanı olduğu kooperatifin üretimine başlayacağı şaraba, Hazreti Ali'nin kılıcı "Zülfikar"ın adını vermesi tepkiyle karşılandı. Hacı Bektaş - ı Veli Kültür ve Tanıtma Derneği Denizli Şube Başkanı Hasan Erdem, cahillikle suçladığı Kırlı'yı AKP İl Başkanlığı'na şik yet etti. 
Ev şarapçılığının yaygın olarak yapıldığı ilçede, Tarım Müdürlüğü ekiplerinin tonlarca şaraba el koyarak, üreticilere para cezası kesmesi üzerine, şarap üreticileri Kırlı'nın başkanı olduğu Bekilli Gömce Tarımsal Kalkınma Kooperatifi bünyesinde bir araya geldi. Belli bir marka etrafında toplanarak üretime devam edebileceklerini öğrenen üreticiler, markalaşma yoluna giderek şaraplarını "Zülfikar" adıyla üretmesi kararı aldı. Türk Patent Enstitüsü'nden de "Zülfikar" isminin ve logosunun patenti alındı. 
Yerel bir gazetedeki habere göre, Kırlı şarabın adıyla ilgili soruya, "Ben Bekilli'yi baz alırım. Bekilli'de şarap içenlerin Müslümanlığı zayıf. Türkiye'de de bu tiplerden daha fazla olduğunu düşündüm. Hıristiyanlar şaraba helal dediği gibi, bunlar da bir nevi onu diyorlar" yanıtını verdi. 
Kırlı'nın sözlerine ilçe halkı tepki gösterdi. Kırlı'yı AKP İl Başkanı Şahin Tin'e şik yet eden Erdem, "Şarap şişesinin üstüne Hz. Ali'nin kılıcı Zülfikar'ın resmi veya logosu konulursa, buna izin vermeyiz. Onun ticari kafayla yaklaştığı anlaşılıyor" dedi. Erdem, hiçbir Alevi'nin şarabı adı "Zülfikar" olduğu için tüketme çabasında olmayacağını da söyledi. 

'Masrafı verin, değiştirelim' 
Kırlı ise, şarabın adını, üyelerinden birinin İstanbul'da oturan Alevi büyüğü "Zülfikar" isimli arkadaşının isteği üzerine koyduklarını belirterek, "Söz konusu kişi, şaraplara 'Zülfikar' ismini koyarsak pazarlayabileceğini, Türkiye distribütörü olabileceğini söyledi" diye konuştu. 
Amaçlarının Alevileri kötülemek olmadığını vurgulayan Kırlı, "500 YTL masraf ettik. Masraflarımızı ödesinler, ismini değiştirelim" şeklinde konuştu. 




</TEXT>
</DOC>
