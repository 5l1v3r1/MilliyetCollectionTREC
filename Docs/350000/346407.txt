<DOC>
<DOCNO> 346407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy28.html </URL>
<DATE> 2005/05/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
YÖK Başkanı BÜ'deki toplantının yapılmasını isterdim 
</HEADLINE>
<TEXT>

     YÖK Başkanı Prof. Dr. Erdoğan Teziç, "Boğaziçi Üniversitesi’ndeki toplantının yapılmasını isterdim" dedi. 
     Kahramanmaraş Sütçü İmam Üniversitesi’ni KSÜ ziyaret eden Teziç, öğrencilere yönelik düzenlenen söyleşi öncesinde gazetecilerin sorularını yanıtladı. 
     Bir gazetecinin Boğaziçi Üniversitesi’nde düzenlenen "Osmanlı Ermenileri" konulu toplantının ertelenmesine ilişkin görüşlerini sorması üzerine Teziç, YÖK olarak üniversitelere yön verici herhangi bir tutum ve davranış içinde olmadıklarını belirtti. 
     Kendilerinin konuya ilişkin bir görüş açıklamadan üniversitenin söz konusu toplantıyı ertelediğine dikkati çeken Teziç, "Ertelemenin gerekçelerini tam olarak açıklamadılar ama ben toplantının yapılmasını isterdim" dedi. 
     Teziç, basında zaman zaman YÖK’ün toplantıya müdahale ettiği ya da toplantıya daha önce müdahale etmesi gerektiğine ilişkin açıklamalar okuduğunu kaydederek, sözlerini şöyle sürdürdü 
     "Özerk bilim alanı olan üniversitelerdeki bu tür toplantılara müdahale etme gibi durumumuz olamaz. Boğaziçi Üniversitesi ve toplantıyı düzenleyenler kendileri karar verip toplantıyı erteledi. 
     Bana kalsa keşke yapılsaydı. Yapılan muhalefet, iktidardan yapılan eleştiriler biraz amacı aşmış bir özellik taşıyor, olmaması temenni edilirdi." 
     
     TÜRBAN MESELESİ 
     Teziç, üniversitelere türbanlıların alınmadığına ilişkin bir soruyu yanıtlarken, Üniversiteler başörtüsüne engel oluyor 
     eleştirisinin hukuki bir zemininin bulanmadığını bildirdi. 
     YÖK’ün türban konusunda bir yasal düzenlemesi ya da yönetmeliği olmadığına dikkati çeken Teziç, şunları anlattı 
     "Bu konu defalarca da söylediğim gibi mahkeme kararlarıyla, ulusal mahkeme kararlarıyla ve uluslararası planda da Avrupa İnsan Hakları Mahkemesi’nin AİHM kararıyla bizim için çözülmüş bir konu. 
     Kamusal alanlarda siyasi simge niteliğindeki giysiler kullanılamaz, üniversiteler buna uymaya gayret ediyor. Ama zaman içinde bu konunun da alışacağını zannediyorum. 
     Rektör ve yöneticilerin bu konuda hassas olmaları, kendi iradelerini de aşan bir yargısal kararın temeline dayanıyor. Bu konuda üniversiteleri hedef göstererek üniversiteler başörtüsüne engel oluyor gibi bir eleştiri yapmanın hukuki zemini yok." Bu arada, Prof. Dr. Osman Tekinel Konferans Salonu’ndaki söyleşi basına kapalı gerçekleştirildi. 
     
</TEXT>
</DOC>
