<DOC>
<DOCNO> 329517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun04.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler noktayı koydu 
</HEADLINE>
<TEXT>


Sivas Cumhuriyet Üniversitesi ve Marmara Üniversitesi rektörleri, Ömer Dinçer'in intihal yaptığını kesin bir dille doğruladı. Üniversiteler, Çelik'in açıklamalarına da tepki gösterdi 

BAHAR ATAKAN Ankara 

Sivas Cumhuriyet Üniversitesi Rektörü Prof. Dr. Mehmet Bakır, Yayın Etiği İnceleme Komisyonu'nun Başbakanlık Müsteşarı Prof. Dr. Ömer Dinçer ile Yard. Doç. Yahya Fidan'ın 1996'da yazdığı "İşletme Yönetimi" kitabının bazı bölümlerinde intihal aşırma yapıldığının saptandığını resmen açıkladı. Bakır, "Kitapta yayın etiğine uymayan birçok alıntı yapıldığı tespit edildi. Deliller YÖK'te" dedi. 
Komisyon'un, raporunu yazarken tartışılan iki kitabı karşılaştırdığını söyleyen Bakır, Milliyet'in sorularını yanıtlarken, "Bireysel oluşturulan bir kurul değil. Komisyon, Yönetim Kurulu kararıyla oluşturuldu" dedi. Bakır, açıklamalarının Dinçer'in şahsına yönelik olmadığını belirtti. 
Milli Eğitim Bakanı Hüseyin Çelik'in kendilerini hedef alan, "Üniversitede bir sürü rezillik yaşanıyor. Rektör onlarla uğraşsın, Dinçer'le değil" sözlerine de Bakır, "Delili varsa ispatlasın" diye tepki gösterdi. 
Çelik'in suçlamaları üzerine dün toplanan Cumhuriyet Üniversitesi Senatosu'nun yaptığı açıklamada da şu ifadeler kullanıldı "Yayın Etiği İnceleme Komisyonu, üniversitemiz öğretim üyesi Fidan'ın Marmara Üniversitesi Öğretim Üyesi Prof. Dr. Ömer Dinçer'le 1996'da yayımladığı kitapta, Prof. Dr. Tamer Koçel'in 'İşletme Yöneticiliği' kitabından yayın etiğine uymayan şekilde birçok aşırma intihal yapıldığı tespit etmiştir. 1996'da gerçekleşmiş olması nedeniyle zamanaşımına uğradığı yönünde değerlendirme yapılmış, YÖK'e sunulmuştur. Durum bu aşamadayken Sayın Çelik'in iddialarını reddediyor, hakaret dolu sözlerini kınıyor ve bu iddiaları doğrulamaya davet ediyoruz." 
Marmara Üniversitesi Rektörü Prof. Dr. Tunç Erem de, Milliyet'e yaptığı açıklamada, Sivas Cumhuriyet Üniversitesi'nce hazırlanan raporun YÖK aracılığıyla kendilerine geldiğini belirtirken, "İntihal olduğunu kabul ediyoruz, anlamına gelen bir üst yazı ekleyerek raporu YÖK'e geri sunduk" dedi. Yayın Etiği İnceleme Komisyonu'nun raporu Yard. Doç. Fidan'ın bu üniversitenin elemanı olması nedeniyle Cumhuriyet Üniversitesi'nce hazırlandı. Rapor, Ömer Dinçer'in kitabı yazarken görev yaptığı yer olması itibariyle Marmara Üniversitesi'ne gönderildi. 

Teziç Çelik'e yakışmıyor 
YÖK Başkanı Prof. Dr. Erdoğan Teziç de, intihal raporu üzerinde incelemenin sürdüğünü belirtirken, Milli Eğitim Bakanı Çelik'in üniversiteyi hedef alan sözlerinin kendisine yakışmadığını söyledi. Teziç, Çelik'in "Milli Eğitim Bakanı" sıfatıyla yeni bir açıklama yapması gerektiğini söyledi. 

'Başbakan suçu sahipleniyor' 

CHP TBMM Grup Başkan Vekili Haluk Koç, "Başbakan Recep Tayyip Erdoğan, incelemeden 'Müsteşarıma güveniyorum' diyor. Bu, intihal suçunun sahiplenilmesi sonucunu doğurur" dedi. Koç, Çelik'in sözleri için de şu değerlendirmeyi yaptı "Şimdi böyle bir Milli Eğitim Bakanı, öyle bir Başbakan. Türkiye'de bu konunun sayın müsteşarın istifasıyla sonuçlanmadan netliğe kavuşacağına inanmıyorum. Başbakan'ın söylemesi gereken, Müsteşar'ı istifaya davet etmektedir. Başbakan, Müsteşarı ile Milli Eğitim Bakanı'yla hep beraber terki iktidar eyleyecekler." 


</TEXT>
</DOC>
