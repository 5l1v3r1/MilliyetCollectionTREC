<DOC>
<DOCNO> 335927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy22.html </URL>
<DATE> 2005/04/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Eski Maliye Bakanı Temizel'e dava... 
</HEADLINE>
<TEXT>

     Eski Maliye Bakanı ve bir dönem BDDK Başkanlığı yapan Zekeriya Temizel ile 2 BDDK bürokratı hakkında, tasfiye sürecindeki İktisat Bankası'na yönetici kurum tarafından yönetici atanması işleminde görevlerini ihmal ettikleri iddiasıyla dava açıldı. 
     AA muhabirinin aldığı bilgiye göre, Ankara Cumhuriyet Başsavcılığı tarafından Asliye Ceza Mahkemesi'ne açılan davanın iddianamesinde, şikayetçi olarak TBMM Yolsuzlukları Araştırma Komisyonu yer aldı. 
     İddianamede, bankalar yeminli murakıpları İktisat Bankası ile Trade Depozit Bank'ın gerçek mali durumunu ortaya çıkarmaya yönelik çalışma yaptıkları ve rapor düzenledikleri belirtildi. Raporda, Trade Depozit Bank'ın tüzel kişiliğinin sona erdirilerek şubeye dönüştürülmesi ve İktisat Bankası'na da karar yeter sayısını sağlayacak kadar Yönetim Kurulu ve Denetim Kurulu üyesi atanmasının önerildiği ve bu yolla Trade Depozit Bank'ın tüzel kişiliğinin sona erdirilmesi işleminin BDDK'nın kontrolünde gerçekleşmesinin hedeflendiği ifade edildi. 
     Yeminli murakıplar tarafından 28 Kasım 2000 tarihinde hazırlanan yazının, İktisat Bankası'na, üye atama işlemi gerçekleştikten sonra gönderilmesi gerekirken, bankanın Yönetim Kurulu Başkanı Cüneyt Sel'e 29 Kasım 2000 tarihinde elden tebliğ edildiğine işaret edildi. 
     İktisat Bankası'nın, yazı üzerine herhangi bir uygulama planı hazırlamadan Bankalar Kanunu'na aykırı biçimde Trade Depozit Bank'ı şubeye dönüştürdüğü anlatılan iddianamede, BDDK'nın da herhangi bir işlem yapmayarak bu fiili durumu kabullenmek zorunda kaldığı ifade edildi. 
     
     ''KÖTÜ NİYETLİ İŞLEMLERE NEDEN OLDULAR'' 
     İddianamede, BDDK'nın bankaya veto yetkili Yönetim Kurulu üyesi olarak Yalçın Amanvermez'i 30 Kasım 2000 tarihinde atadığı, ancak atama yazısının Amanvermez'e 12 gün sonra tebliğ edildiği ve bu kişinin görevine atama kararından 19 gün sonra başlayabildiği kaydedildi. 
     İddianamede, Amanvermez görevine başlamadan önce olağanüstü toplanan Trade Depozit Bank'ın tasfiye kararı aldığı, İktisat Bankası Yönetim Kurulu'nun da Trade Depozit Bank'ın aktif ve pasiflerinin, bankanın Malta şubesine devrini kararlaştırdığı belirtildi. 
     Yeminli murakıp raporunu, dönemin BDDK Başkanı Zekeriya Temizel'in imzaladığı, BDDK Başkan Yardımcısı Teoman Kerman ve dönemin Daire Başkanı Binnur Berberoğlu'nun parafladığı anlatılan iddianamede, sanıkların, veto yetkili Yönetim Kurulu üyesini zamanında atamayarak, bankanın o dönemdeki yönetiminin kötü niyetli işlemlerine neden oldukları ve kamu zararına yol açtıkları ileri sürüldü. 
     İddianamede, Temizel, Kerman ve Berberoğlu hakkında, Türk Ceza Kanunu'nun TCK ''görevi ihmal'' suçunu tanımlayan 230. maddesi uyarınca 3'er aydan 1'er yıla kadar hapis cezası talep edildi. 
     
</TEXT>
</DOC>
