<DOC>
<DOCNO> 349659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun50.html </URL>
<DATE> 2005/06/07/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Talat'ın ABD ziyareti gündemde... 
</HEADLINE>
<TEXT>

     KKTC Cumhurbaşkanı Mehmet Ali Talat, ABD’ye ziyaretinin gündemde olduğunu açıklayarak, "ABD ziyaretinin ya hemen ya da yaz aylarından sonra olacağını" bildirdi. 
     Bayrak Televizyonu’nda BRT bir programa katılan Talat, ABD ziyaretinin gündemde olduğunun Amerikalılar tarafından da dile getirildiğini belirterek, yaz aylarında ABD’de hayatın durduğunu bu nedenle, ABD ziyaretinin ya hemen ya da yaz aylarından sonra yapılması yoluna gidileceğini söyledi. 
     Başbakan Recep Tayyip Erdoğan’ın ABD’ye, Kıbrıslı Türklere uygulanan tecridin kaldırılması ve KKTC’ye doğrudan uçuşların başlatılması isteklerini götürdüğünü ifade eden Talat, ABD’den KKTC’ye doğrudan uçuşların mutlak başlayacağına inandığını, böyle bir gelişmenin Rumları adım atmaya zorlayacağını vurguladı. 
     ABD’nin süper güç olduğu için atacağı adımın geri döndürülemeyeceğini, bu nedenle ABD’nin takınacağı tavrın çok önemli olduğunu ifade eden Talat, ABD’nin tecridin kaldırılması yönünde atacağı adımı başka ülkelerin de izleyeceğini, bunun da Rumları etkileyeceğini kaydetti. 
     Tecridin kaldırılması yönünde daha atak olacaklarını ve tüm ülkelerden bu konuda daha kararlı olmalarını isteyeceklerini anlatan Talat, tecridin yavaş yavaş kalktığını, ABD Kongre heyetinin KKTC’ye yaptığı ziyaretin de buna örnek olduğunu kaydetti. 
     AB’nin de tecridin kaldırılması yönünde adım atmaya çalıştığını belirten Talat, mali ve serbest ticaret tüzüğünün birlikte geçmesinde ısrarlı olduklarını, temsilcisinin bu konuda Brüksel’de teknik düzeyde bir çalışmaya katıldığını ve görüşmenin bugün tamamlandığını, ancak görüşmenin tekrarlanabileceğini söyledi. 
     Talat, Güney Kıbrıs’ta 2006 Mayısı’nda milletvekilliği seçimi olacağını hatırlatarak, yıl sonuna kadar müzakerelerin başlamasının yolunu Rum tarafının bulacağına inandığını belirtti. Mehmet Ali Talat, Rumların seçimden önce Türk tarafıyla ilişkileri yüksek düzeyde tutacağını kaydetti. 
     Kıbrıs konusunda yeni bir görüşme sürecinin başlamasının, Rumların BM Genel Sekreteri Kofi Annan’ın taleplerine vereceği yanıta bağlı olduğunu belirten Talat, Annan’ın Kıbrıs’a sürekli bir temsilci atamayacağını ve yeni bir girişim için ortamının olgunlaşmadığına inandığını kaydetti. Talat, Annan’ın Kıbrıs’taki temsilcisi vasıtasıyla bazı girişimler yapmayı hedeflediğini ifade etti. 
     Türkiye ile ilişkilerinin uyumlu ve iyi olduğunu kaydeden Talat, "Politikalarımız arasında uyum olmazsa başarı olmaz. İyi gidiyoruz" dedi. 
     
</TEXT>
</DOC>
