<DOC>
<DOCNO> 317851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun50.html </URL>
<DATE> 2005/02/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Allavi, başbakanlık makamı için geniş bir koalisyon oluşturma yolunda 
</HEADLINE>
<TEXT>

     Irak Başbakanı İyad Allavi, Şii ittifakının İbrahim Caferi'yi başbakan adayı göstermesinden sonra, başbakanlığa sahip olmak için geniş bir koalisyon oluşturmakta olduğunu söyledi. 
     Allavi, düzenlediği basın toplantısında, ''Diğer listeler var, seçimleri kazanan daha küçük listelerde diğer kardeşlerimiz var. Irak'a ve ilkelerine inanan bir ulusal Irak demokratik koalisyonu oluşturmak için bu listedekilerden bazılarıyla birlikte çalışıyoruz'' dedi. 
     Başbakan Allavi, konuyla ilgili ayrıntıları daha sonra açıklayacaklarını söyledi. 
     Dava Partisi'nin lideri ve geçici hükümetin Devlet Başkan Yardımcılarından Caferi, Birleşik Şii İttifakı tarafından başbakan adayı seçilmişti. 
     Allavi, Şii ittifakının Irak'ta şeriat yönetimi kurup kurmayacağı yolundaki bir soruya, bir şeriat yönetimi oluşturulmasına karşı olduğunu söyledi. ''Biz liberal güçleriz ve siyasi İslamcıların yönettiği bir Irak değil, liberal bir Irak istiyoruz'' diyen Allavi, Caferi'nin ''saygıdeğer, mücadeleci ve iyi bir insan'' olduğunu belirtti. 
     
</TEXT>
</DOC>
