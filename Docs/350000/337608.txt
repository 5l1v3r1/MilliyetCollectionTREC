<DOC>
<DOCNO> 337608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/asiy.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin verdiği desteği unutmayız 
</HEADLINE>
<TEXT>


Erdoğan, "Türk halkı, AB üyeliğimizden terörle mücadeleye ve enerji güzerg hlarının belirlenmesine kadar birçok konuda Amerika'nın bize verdiği desteği unutmadı" dedi 

ANKARA Milliyet 


Başbakan Recep Tayyip Erdoğan, özellikle Irak Savaşı'nın ardından mesafeli bir ilişki yürüttüğü ABD'ye uzun bir aradan sonra sıcak mesajlar gönderdi. 
Türk halkının ABD karşıtı olduğu yorumlarına katılmayan Erdoğan, "ABD'nin terörle mücadeleden enerji işbirliğine kadar Türkiye'ye verdiği desteklerin unutulamayacağını" vurguladı. AKP TBMM Grubu'nda konuşan Erdoğan, bir dönem Ankara Büyükelçisi Eric Edelman'a 5 hafta randevu vermemişti. Irak'taki bazı operasyonları için de "vahşet" ifadesini kullanmıştı. Erdoğan, şimdi şu görüşleri dile getirdi 
BİRLİKTE HAREKETLE GÜÇLENİRİZ ABD ile ilişkilerimiz dış politikanın temel eksenlerinden biri. Zaman zaman arızi olaylar karşısında izlenecek yönteme ilişkin farklılıklar yaşasak da, bunların nihai hedefe ilişkin ortak anlayışı ve işbirliği gerekliliğini ortadan kaldırmadığı açıkça görülmektedir. Tabiatıyla, Kıbrıs'ta adil ve kalıcı bir çözüme ulaşılması, PKK terörüyle mücadele ve Ermeni iddiaları gibi hususlar da ikili gündemimizin önemli unsurlarını teşkil etmektedir. Bu konularda da birlikte hareket etmemiz halinde, ilgili tüm tarafların yararına önemli ilerlemeler kaydedilebileceği ve Türk - Amerikan ilişkilerinin daha da güçleneceği açıktır. İlişkilerimizin gelişmesinden rahatsızlık duyan grup ve lobilerin, gündemimizi saptırma çabalarına karşı uyanık olmalıyız. 

Düş kırıklıkları 
ABD DESTEĞİ UNUTULMAZ Türk halkı, yarım asır boyunca dayanışma içinde olduğumuz ABD'nin AB üyeliğimizden terörle mücadeleye ve enerji güzerg hlarının belirlenmesine kadar birçok konuda bize verdiği desteği unutmadığı gibi, bugün ve gelecekte de birbirimize ihtiyaç duyacağımızın bilincindedir. Sadece ABD'nin değil, tüm müttefiklerimizin, haklı beklentilerimize olumlu tepki vermeleri, kamuoyumuzda zaman zaman oluşan düş kırıklıklarının giderilmesine büyük katkı sağlayacaktır. 

Başbakan AB'yi eleştirdi Avrupalı olun 

ANKARA Milliyet 


Başbakan Recep Tayyip Erdoğan, AKP TBMM Grubu'nda yaptığı konuşmada, AB'nin Kıbrıs'ta çözüme evet diyen Türk tarafına yönelik vaatlerini yerine getirmemesini açık bir dille eleştirdi. Erdoğan, şunları söyledi 
KENDİMİZİ İSPAT ETTİK 17 Aralık'ta Brüksel'de alınan tarihi karar sonrasında, AB istikametinde yavaşladığımızın ileri sürülebilmesini anlamakta zorlanıyorum. Açık söylüyorum Böyle bir şey yok. Her ülkede görülebilecek tek tük eksikleri "yoldan çıkma" olarak göstermek isteyenleri, daha isabetli muhakeme yapmaya, resmin tamamını görmeye davet ediyorum.AB İLERİYİ GÖREMEDİ Türkiye ortaya koyduğu iyi niyet, samimiyet ve tutarlılığı AB'den de beklemektedir. Kıbrıs konusunda kimin ne yapması gerektiği hakkında tartışmaya dahi girmenin gereksiz olduğu açık. Zaman zaman Avrupa'dan duyduğumuz, "Haksızlığın farkındayız, ama gereğini yapamıyoruz" yönündeki izahların, AB'nin inandırıcılığını zedelediği açıktır. Biz yıllarca uyardık ama maalesef muhataplarımız aynı ileri görüşlülüğü gösteremediler."AVRUPALI" TAVRI BU DEĞİL Türkiye taahhüt ettiği gibi Uyum Protokolü'nü imzalayacak. AB'nin de KKTC için öngörülen mali yardım ve doğrudan ticaret tüzüklerini onaylamasını beklemek hakkımız. Adeta Türkiye'nin üyelik ihtimalinin somutlaşmasıyla orantılı olarak, Avrupa'da kimi kesimlerde gayri resmi şekilde dile getirilen ve esasen üyelik süreciyle alakası olmayan konular, bu kez resmi AB çevrelerince dillendirilmeye çalışılıyor. Bu yanlıştır. Bu, bizim halk olarak kapsamlı bir bütünleşme sürecine girmeyi öngördüğümüz AB'den beklediğimiz "Avrupalı" bir tavır değildir. 


</TEXT>
</DOC>
