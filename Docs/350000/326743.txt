<DOC>
<DOCNO> 326743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur08.html </URL>
<DATE> 2005/03/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Otobüste unutulan 5 yaşındaki çocuğun şehir turu 
</HEADLINE>
<TEXT>

     Onur SAĞSÖZ DHA 

      ERZURUM'da 5 yaşındaki oğlu Enes ile belediye otobüsüne binip alışverişe giden 48 yaşındaki Ayfer Taşbaşı, çarşıda inerken oğlunu unuttu. 
     Yunusemre Mahallesi'nde oturan M. Fatih Taşbaşı'nın eşi 3 çocuk annesi Ayfer Taşbaşı, Enes ile birlikte dün alışveriş yapmak üzere evden çıktı. Yunusemre Mahallesi'nden kent merkezine gitmek için kent içinde yolcu taşılan otobüse binen Taşbaşı, Cumhuriyet Caddesi'ndeki bir durakta indikten sonra ön koltukta oturan oğlu Enes'i otobüste unuttuğunu fark etti. 
     Enes Taşbaşı, yaklaşık 1 saat boyunca otobüste kalırken, durumu farkeden otobüs şoförü Mahmut Gürler, çocuğu Yoncalık Semti'ndeki otobüslerin kalktığı merkeze götürdü. 
     Emniyet Müdürlüğü'ne haber verilmesi üzerine Çocuk Şubesi'nden bir ekip, Enes Taşbaşı'nı almak için geldi. Emniyet Müdürlüğü'ne götürülmek istenen Enes'in bu sırada annesi Ayfer Taşbaşı Yoncalık durağına geldi. Çocuk Şubesi ekipleri tarafından tutanakla annesine teslim edilen Enes'i öperek kucaklayan Ayfer Taşbaşı, "Günlük dertler bitmiyor. Çok dalgındım, yavrumu otobüste unutmuşum. Otobüsten indiğimde yanımda Enes'i göremeyince dünyam yıkıldı. Ne yapacağımı bilemez durumda Otobüs Sevk Merkezi'ne gittim. Enes'i orada bulunca dünyalar benim oldu'' dedi. 
     
</TEXT>
</DOC>
