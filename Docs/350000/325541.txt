<DOC>
<DOCNO> 325541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko25.html </URL>
<DATE> 2005/03/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hazineden yeni kuruş harekatı 
</HEADLINE>
<TEXT>

     Hazine, piyasadaki madeni paraların yüzde 56'sı düzeyine çıkan yeni madeni paraların kullanımını daha da yaygınlaştırmak amacıyla 19 bankayla anlaşmaya vardı. 
     Şubelerinde madeni para bulunduracak ve isteyene verecek olan bankalar, eski madeni paraları da teslim alıp Darpnahe'ye iletecekler. 
     Hazine Müsteşarlığından yapılan açıklamada, Darphane ve Damga Matbaası Darphane tarafından basılan yeni madeni paraların, Merkez Bankası TCMB , Darphane ve Ziraat Bankası eliyle piyasaya verildiği hatırltıldı. Gelinen noktada piyasadaki toplam madeni para değerinin yüzde 56'sının yeni madeni paralardan oluştuğu belirtilen açıklamada. "Yeni madeni paraların 1 Ocak 2005 tarihinden itibaren piyasaya verilmeye başlandığı göz önüne alındığında aradan geçen yaklaşık 2.5 aylık sürede dağıtım oranının olumlu bir seviyeye ulaştığı görülmektedir" denildi. 
     
     BANKALAR ARACILIK YAPACAK 

     Yeni madeni paraların piyasaya daha çabuk çıkarılması ve ve toplumda madeni para kullanımının yaygınlaştırılması amacıyla, Merkez Bankası ve Ziraat Bankası dışındaki gönüllü 19 bankayla yeni madeni paraların piyasaya daha hızlı çıkarılmasına aracılık etmeleri amacıyla bir mutabakat metni imzalandığı bildirildi. Bu yolla yeni madeni paraların, Merkez Bankası, Darphane ve Ziraat Bankası'nın yanısına söz konusu bankalar eliyle de piyasaya verileceği belirtildi. 
     Varılan mutabakat uyarınca 19 banka, şubelerinde yeni madeni para bulunduracak ve isteyene verecek. Bu bankalar ayrıca bu amaçla teçhizatlandırılmış şubelerinde eski madeni paraları teslim alacaklar ve Darphane'ye iletecekler. 
     Darphane ise toplanacak olan eski madeni paraları, eriterek yeni madeni para üretiminde kullanılacak. 
     
     "ALO MADENİ PARA" HATTI 

     Bu arada madeni paranın yoğun olarak kullanıldığı süpermarket, akaryakıt istasyonu, bakkal, toplu taşıma esnafı, büfe işletmeleri, unlu mamul-nişasta ve maya işletmeleri, ekmek bayileri gibi işletmelerin de yeni madeni para ihtiyaçlarını bildirmek ve ellerinde biriken eski madeni paraları teslim etmek için Darphane'ye başvurabilecekleri bildirildi. 
     Bu amaçla Darphane bünyesinde bir "Alo Madeni Para" hattı kuruldu. 0212-2749813 numaralı telefonu arayanlara madeni paralara erişim ve eski madeni paraların iadesi konusunda bilgi verilecek. 
     Darphane ayrıca yeni madeni paraları dağıtma ve eski madeni paraları toplama olanaklarını artırmak amacıyla İstanbul'un Anadolu yakasında bir ofis daha açacak ve PTT'nin taşıma hizmetlerinden yararlanacak. 
     Merkez Bankası ve Ziraat Bankası şubelerinde eski madeni paraların kabulüne yönelik işlemlerin de kısa sürede gerçekleştirilmesini sağlamak amacıyla gerekli her türlü önlemin alındığı bildirildi. 
     Hazine Müsteşarlığı, bu önlemlerin yanısıra halkın, esnafın ve ilgili tüm kuruluşların toplumda madeni para kullanımının yaygınlaştırılmasına yönelik olarak gerekli hassasiyeti göstermeleri ve değişim çalışmalarına katkıda bulunmalarının da büyük önem taşıdığını bildirdi. 

     
</TEXT>
</DOC>
