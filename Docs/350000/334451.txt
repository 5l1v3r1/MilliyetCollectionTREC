<DOC>
<DOCNO> 334451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko20.html </URL>
<DATE> 2005/04/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
OPEC, üretimi 'resmen' değil, 'fiilen' artıracak... 
</HEADLINE>
<TEXT>

     Petrol İhraç Eden Ülkeler Örgütü'nün OPEC , Haziran ayından önce günlük üretimi 'fiilen' artıracağı bildirildi. 
     Fiyat artışlarını dizginlemek için Mart ayında günlük üretimini 500 bin varil artırdıktan sonra ''piyasa koşulları gerektirdiği takdirde'' Haziran ayındaki bakanlar toplantısından önce bir 500 bin varillik artış daha yapma kararı alan OPEC içindeki görüş ayrılıklarının, söz konusu resmi ek artışı engellediği görülüyor. 
     OPEC Başkanı ve Kuveyt Petrol Bakanı Şeyh Ahmed el Fahd el Sabah, konuyla ilgili açıklamasında, ''piyasalara yeterli petrol akışını garantilemek için Mayıs ayında günlük üretimde resmi karar gerekmeksizin otomatik bir artış olacağını'' söyledi. 
     Uluslararası piyasalarda 50 doların altına düşen petrolün varil fiyatının arzu edilen ''adil seviyeye yaklaştığını'' belirten Şeyh Ahmed, ''Fiyatlar düşüyor. Resmi kotayı artırmamız için bir neden yok. OPEC petrol bakanlarının Haziran'daki toplantısından önce 500 bin varillik ek artış gündeme gelmez'' dedi. 

     
</TEXT>
</DOC>
