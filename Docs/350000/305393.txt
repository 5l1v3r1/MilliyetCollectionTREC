<DOC>
<DOCNO> 305393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun38.html </URL>
<DATE> 2005/01/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erkan Mumcu 5 yılda 30 milyon turist hedefini aşacağız 
</HEADLINE>
<TEXT>

     Kültür ve Turizm Bakanı Erkan Mumcu, Türkiye'nin turizm alanında pazar payı ve hizmet kalitesi olarak yükselişini sürdürdüğünü, 2010 yılına kadar yılda 30 milyon turist hedefine rahatlıkla ulaşacağını söyledi. 
     Hollanda'nın Utrecht kentinde bugün açılışı yapılan Uluslararası Tatil Fuarı'nda açıklama yapan Mumcu, 1999 yılında Türkiye'yi ziyaret eden turist sayısının 7,5 milyon dolayında olduğunu, bu yıl sonu itibarıyla bu sayının yıllık 17,5 milyona yükseldiğini hatırlattı ve gelecek yıl için hedefin 20 milyon turist olduğunu söyledi. 
     Türkiye'nin turizmde önünün çok açık olduğunu vurgulayan Mumcu, son beş yılda meydana gelen gelişmeler ve Türkiye'nin sahip olduğu olanaklar dikkate alındığında, 2010 yılı için 30 milyon hedefinin çok fazla abartılı bulunmaması gerektiğini belirtti. Mumcu, son beş yıldaki yüzde 150'lik büyümenin sürmesi halinde dahi bu rakamın kolaylıkla aşılacağını belirtti. 
     Mumcu, Türkiye'nin gelecek beş yıl için değişik bölgelerde toplam 8 ile 10 milyar dolar arasında bir yatırım planladığını ve bu planın da uygulama aşamasına geldiğini anlattı. 2005 yılı içinde bu yatırımlara başlanacağını bildiren Mumcu, Dalaman, Manavgat, Çeşme, Didim ve Lara gibi bölgelerde yapılacak bu yatırımlarla bir milyon dolayında kişiye de istihdam olanağı sağlanacağını söyledi. 
     Özellikle Çeşme'de yapılacak turizm yatırımlarının sağlık ağırlıklı olacağını anlatan Mumcu şöyle dedi 
     ''Çeşme'yi çok önemsiyoruz. Bu bölgede termal kaynaklara dayalı yeni bir yaklaşım gerçekleştireceğiz. Buradaki yatırımlarla sağlık turizminde bir sıçrama sağlayabileceğiz. Burada sağlayacağımız başarı ise tüm Ege'yi etkileyecek.'' Kültür ve Turizm Bakanı Erkan Mumcu, tanıtımın önemi üzerinde de durdu ve Türkiye'nin son yıllarda bunu çok başarıyla yaptığını, bu alanda çok sayıda ödülün de sahibi olduğunu hatırlattı. 
     
     1,2 MİLYON HOLLANDALIDAN ZİYARET 
     Hollanda'nın Türk turizmindeki payının son 4-5 yılda 200 bin sınırından bir milyon sınırını aştığını hatırlatan Mumcu, 2004 yılında Hollanda'dan 1 milyon 200 bin dolayında turistin Türkiye'yi ziyaret ettiğini bildirdi ve bunda, Türkiye'nin çabaları kadar tur operatörlerinin de katkısının büyük olduğunu vurguladı. 
     Türkiye'nin Lahey Büyükelçiliği Turizm Müşaviri Yasemin Şen de, Hollanda'nın en çok turist gönderdiği ülkeler sıralamasında Türkiye'nin beşinci sıraya yükseldiğini belirtti. 
     Şen, Türkiye'nin Hollanda pazarındaki en büyük rakibi olan İspanya'nın ilk defa önüne geçtiğini, Mayıs 2004 itibarıyla uçakla gönderilen turist açısından Türkiye'nin birinci konumda olduğunu söyledi. 2004 sonu itibarıyla Türkiye'deki rezervasyonlarda Hollanda'dan yüzde 30 artış olduğunu anlatan Yasemin Şen, Türkiye'nin Hollanda pazarındaki payının yüzde 25'e yükseldiğini, Türkiye'nin payı artarken, İspanya, Portekiz ve Yunanistan gibi rakiplerinin paylarının daraldığını kaydetti. 
     Hollanda'nın Utrecht kentinde bugün açılan ve 80 bin metrekarelik alana kurulan fuara 100 dolayında ülkeden 1600'den fazla turizm kuruluşu katılıyor. 
     Hollandalıların tatil tercihlerini belirlemeleri açısından büyük önem taşıyan ve bu yıl 35. düzenlenen fuar, 16 Ocak Pazar günü sona erecek. 
     Fuarı 200 bine yakın kişinin ziyaret etmesi bekleniyor. 
     
</TEXT>
</DOC>
