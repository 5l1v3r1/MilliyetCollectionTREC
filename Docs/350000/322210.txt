<DOC>
<DOCNO> 322210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy01.html </URL>
<DATE> 2005/03/09/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Ulaştırma bakanı Yıldırım, Türk-İş'te... 
</HEADLINE>
<TEXT>

     Ulaştırma Bakanı Binali Yıldırım, SEKA İzmit İşletmesi'nde devam eden işçilerin direnişiyle ilgili olarak Türk-İş ve Selüloz-İş yöneticileriyle görüştü. 
     Türk-İş Genel Merkezi'nde basına kapalı gerçekleşen görüşme, yaklaşık 4 saat sürdü. 
     Bakan Yıldırım, buradan ayrılırken gazetecilere yaptığı açıklamada, daha önce Türk-İş yöneticilerine ziyaret sözü verdiğini belirterek, bu gece bunu yerine getirdiklerini ifade etti. 
     Görüşmede, SEKA konusunun da ağırlıklı olarak yer aldığını belirten Yıldırım, ''Şu aşamada işçilerimizin mağdur olmaması için çözüm arayışımız devam ediyor. Sonunda sağduyu galip gelip, uygun çözüm, hem işçilerimiz hem de ülkemiz yararına sağlanmış olur'' diye konuştu. 
     Yıldırım, Adalet Bakanı Cemil Çiçek'in dünkü Bakanlar Kurulu toplantısının ardından yaptığı açıklamaların hatırlatılması üzerine, işçileri mağdur etmeyecek en uygun çözümün arayışı içinde olduklarını kaydetti. Yıldırım, şu aşamada daha fazla detay verebilecek konumda olmadığını söyledi. 
     
     ''ZİYARET OLUMLU AMA SONUÇ ÖNEMLİ'' 
     Türk-İş Genel Başkanı Salih Kılıç da Bakan Yıldırım'ı uğurladıktan sonra yaptığı açıklamada, fabrikanın kapatılmaması, üretimin devam etmesi ve istihdamın sağlanması doğrultusundaki Selüloz-İş ile Türk-İş'in söylediği çeşitli alternatiflerin değerlendirildiğini bildirdi. 
     Kılıç, değerlendirmelerin ardından tekrar biraraya geleceklerini belirterek, ''Her türlü alternatif konuşuluyor ama net 'şu olur' diye ortada bir şey yok. Kendisi tekrar görüştükten sonra bu düşünceleri yeniden getirecek'' dedi. 
     Görüşmenin, Bakan Yıldırım'ın temaslarından sonra olacağını bildiren Salih Kılıç, ''ziyareti olumlu bir adım olarak görüyoruz ama sonuç önemlidir'' diye konuştu. 
     Selüloz-İş Genel Başkanı Ergin Alşan da SEKA işçilerinin kendisine mesajının, başından beri ''fabrikanın üretimi devam etmesi yönünde olduğunu'' dile getirerek, Bakan Yıldırım'a bu taleplerini bir kez daha ilettiklerini belirtti. Alşan, işçilerle görüşmeden hiçbir pazarlık içine giremeyeceklerini vurguladı. 
     
</TEXT>
</DOC>
