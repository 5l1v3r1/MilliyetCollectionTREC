<DOC>
<DOCNO> 313681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/spo15.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Komisyon ifade aldı 

FUTBOL Federasyonu Başkanvekili Şekip Mosturoğlu ve Genel Sekreteri Lutfi Arıboğan, Türkiye Büyük Millet Meclisi bünyesinde oluşturulan Sporda Şiddet, Şike ve Doping olaylarını Araştırma Komisyonu'nda ifade verdiler. Komisyon Başkanı Ankara milletvekili Haluk İpek ile üyelere konuyla ilgili bilgi ve görüşlerini ileten Mosturoğlu istendiği takdirde Futbol Federasyonu'nun tüm kayıtlarının da incelemeye alınabileceğini ifade etti. 

Ömer ve Roman sözleşme uzattı 

DENİZLİSPOR, Ömer Rıza ve Slovak Roman Kratochvil ile yeniden anlaşma sağladı. İki futbolcunun da önümüzdeki günlerde üçer yıllık sözleşmeye imza atacakları belirtildi. Yeşil - Siyahlılar'ın Başkanı Zafer Katrancı, yeniden aday olacağını da açıkladı. 

Prim pazarlığı 

ALMAN Milli Takımı futbolcuları, ev sahipliği yapacağı 2006 Dünya Futbol Şampiyonası'nda kupayı kazanmaları durumunda 250'şer bin Euro talep ediyor. Almanya'da yayınlanan B.Z. gazetesi, Futbol Federasyonu DFB Başkanı Gerhard MeyerVorfelder ile milli takım oyuncularını temsilen bir grubun sıkı bir prim pazarlığı yaptığını yazdı. 

Bir ölüm daha 

SAHA içindeki futbolcu ölümlerine önceki gün bir yenisi daha eklendi. Slovenya Birinci Ligi takımlarından NK Ljubljana'da forma giyen 28 yaşındaki futbolcu Nedzad Botonjic'in, idmanda aniden yere yığıldığı, yapılan tüm müdahalelere rağmen kurtarılmadığı bildirildi. 

Ayhan için IAAF'a başvuru 

ATLETİZM Federasyonu, Süreyya Ayhan'ın tedbir tarihinin öne alınması ve 2006 Avrupa Atletizm Şampiyonası'nda yarışabilmesi için bugün IAAF'a başvuracak. Federasyon, cezanın tercüme edilen gerekçeli kararıyla birlikte, Ayhan'ın 5 Ağustos'tan itibaren hiçbir yarışa katılmadığını, bu yüzden 1 Ekim 2004'den başlayan tedbirin 5 Ağustos tarihine çekilmesi talebini iletecek. 

Direkten döndü 

FIS puanıyla 2006 Torino Kış Olimpiyatları'na katılmaya hak kazanan Sloven kayakçı Grega Brajoviç, Türkiye adına yarışma teklifinde bulundu. Kayakçıyla görüşen Kayak Federasyonu yetkilileri, Brajoviç'in aylık bin 500 dolarlık maaşını fazla buldu ve öneriyi kabul etmedi. 

Türkiye galip 

UEFA-CAF 5. Uluslararası Meridyen Kupası Gençler Futbol Turnuvası'nda Türkiye, Sierra Leone'yi 1-0 yendi. Millilerimiz'in tek golünü Ergin attı. Diğer sonuçlar ise şöyle Fransa 2-Nijerya 0, Portekiz 3- Kamerun 1, İspanya 1- Mısır 0 


</TEXT>
</DOC>
