<DOC>
<DOCNO> 336501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/dunya/adun.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsızlık yemini 
</HEADLINE>
<TEXT>


Talat, Rumların Annan Planı'na "hayır" dediği referandumun 1. yıldönümünde 'KKTC'nin varlığını koruma' yemini ederek cumhurbaşkanlığı görevine başladı 

Sefa Karahasan - Lefkoşa 


KKTC'de geçtiğimiz pazar günü cumhurbaşkanı seçilen Başbakan ve Cumhuriyetçi Türk Partisi Genel Başkanı Mehmet Ali Talat, dün görevi ülkenin 22 yıllık cumhurbaşkanı Rauf Denktaş'tan devralarak ülkenin bağımsızlığını korumaya yemin etti. 
Cumhurbaşkanı seçilmesinin ardından Rauf Denktaş'tan sık sık "Yeminine sadık kal" öğüdünü alan Talat, KKTC Cumhuriyet Meclisi'nde, Dışişleri Bakanı Abdullah Gül'ün de katıldığı oturumda yemin ederek yeni görevine resmen başladı. Talat, 72 kelimeden oluşan yemininde, "Devletin varlığını ve bağımsızlığını, yurdun ve halkın bölünmez bütünlüğünü, halkın kayıtsız ve şartsız egemenliğini koruyacağıma.... namusum ve şerefim üzerine ant içerim" dedi. Talat daha sonra cumhurbaşkanlığına giderek görevi Denktaş'tan teslim aldı. Denktaş ise, töreninin ardından tören kıtasını teftiş etti ve son kez "Allahaısmarladık asker" diyerek kıtayı selamladı. 
Devir teslim töreninden önce Ercan Havaalanı'nda bir açıklama yapan Dışişleri Bakanı Abdullah Gül, Kıbrıs Rumların Annan Planı'na "hayır" dediği referandumun 1. yıldönümünde uluslararası kamuoyuna sitem etti. Gül, "Bize verdiğiniz sözleri tutmadınız. KKTC üzerindeki ambargo utanç verici" dedi. Gül gün içinde, Talat ve Denktaş ile ayrı ayrı görüşmeler yaptı. 

Rumlara dostluk eli 
Talat, törende yaptığı konuşmada, Kıbrıs Rum halkına dostluk ve kardeşlik elini uzattıklarını ve ısrarla uzatmaya devam edeceklerini vurguladı. Denktaş da konuşmasında Rum lider Tasos Papadopulos'a seslenerek, barış yolunda Talat'la el ele yürümelerini dilediğini kaydetti. 
Öte yandan Genelkurmay Başkanı Orgeneral Hilmi Özkök, Denktaş'a gönderdiği mesajda, KKTC için yaptığı hizmetlerden dolayı teşekkür etti. Özkök, mesajında, "Türk Silahlı Kuvvetleri'nin, siyasi ve ekonomik koşullar ne olursa olsun, Türkiye'nin 1960 antlaşmalarından kaynaklanan hak ve sorumlulukları ile KKTC'nin hak ve özgürlüğünü sonuna kadar korumaya kararlı olduğunu" vurguladı. 


</TEXT>
</DOC>
