<DOC>
<DOCNO> 315492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo34.html </URL>
<DATE> 2005/02/15/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Fenerbahçe'de, Real Zaragoza maçı hazırlıkları... 
</HEADLINE>
<TEXT>

     Fenerbahçe, İspanya'nın Real Zaragoza takımıyla 17 Şubat Perşembe günü oynayacağı UEFA Kupası maçının hazırlıklarını, bu akşam yaptığı antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve ilk yarım saati basına açık olan idmana koşu ile başlayan sarı-lacivertliler, daha sonra kanatlardan yapılan ortalarla gol çalışması yaptı. 
     Tüm futbolcuların katıldığı antrenmanda, basına kapalı olan bölümde ise sarı-lacivertlilerin taktik çalışması yaptıkları öğrenildi. 
     Sarı-lacivertli takım yarın akşam yapacağı antrenmanla Real Zaragoza maçı hazırlıklarını tamamlayacak. 
     Bu arada teknik direktör Christoph Daum, yarın saat 16.30'da Fenerbahçe Şükrü Saracoğlu Stadı'nda basın toplantısı düzenleyecek. 
     
     FUTBOLCULARDAN KAN ALINDI 
     Fenerbahçeli futbolculardan, vücutlarındaki vitamin, mineral ve gizli kalabilecek enfeksiyonların tespiti amacıyla bugün kan alındı. 
     Kulüp doktoru Ethem Kavukçu, bu işlemin her yıl 2 kez olmak üzere olağan bir şekilde yapıldığını belirterek, ''Amaç oyuncularımızın vücutlarındaki vitamin ve mineral değerlerini tespit etmek. Ayrıca vücutlarında gizli kalmış enfeksiyonlar varsa bunları ortaya çıkarmayı da amaçlıyoruz'' diye konuştu. 
     
</TEXT>
</DOC>
