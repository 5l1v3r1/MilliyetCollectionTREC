<DOC>
<DOCNO> 341111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/yguven.html </URL>
<DATE> 2005/05/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
MHK da 'modaya' uydu 
</HEADLINE>
<TEXT>



Sayın Ufuk Özerten, Futbol Federasyonu üyesiyken "Cafer vakası" ortaya çıktığı günlerde bir pazar gecesi Telegol'e bağlanmış, lakin kısa süre sonra Serhat Ulueren tarafından hattan alınmıştı. 
Ben de "Keşke kesmeseydin sevgili Serhat" diye yazmıştım. "Kesmeseydin de, federasyonun olayı örtbas etme fikri iyice anlaşılsaydı". 
Bu kez kesmedi Serhat... Sayın Özerten, MHK başkanı sıfatıyla bağlandı ve bir saat hatta kaldı böylece pazar gecesi uykusu kaçanlar MHK'nin yeni "sound"unu anladı. O saatten sonra uyuyabildiler mi acaba 

Delikanlı başkan 
Sayın Özerten'in tavrı, Türkiye'de son birkaç yıldır yükselen "bıçkın" ve "delikanlı" değerlerle yüzde yüz örtüşüyordu bir kere... 
Konuşmalarını "alnını karışlarım", "dilini keserim", "şerefsiz", "haysiyetsiz", "iğrenç" türünden külhan jargonu ile süslüyor, gıllıgışlı sorulara "yaptım ne olacak" şeklinde yanıt veriyordu. 
Sevgili Serhat Ulueren mi önyargılı bir araştırma yapmıştı, sayın Özerten mi uyku sersemi olduğu için fazlasıyla agresifti bilemem. Ama Futbol Federasyonu Başkanı sayın Levent Bıçakcı'nın "Özerten" tercihinden bir niyet çıkarabilirim 

Şamar oğlanı devri bitti 
Artık hakem yorumcusu eski hakemlerin, aynı tarzda yanıt alabilecekleri bir MHK başkanımız vardı. Şamar oğlanına çevirdikleri hakemlik müessesesi, kendini koruma içgüdüsüyle silahlanmış, saygın, suskun ve bürokratik MHK imajı ateşe ateşle karşılık veren, gerekirse adama bir kafa geçirip dişlerini döken veya öyle gözüken bir başkana kavuşmuştu. 
Biliyorum ilk şikayet hakem yorumcularımızdan gelecek ama, "Dinsizin hakkından imansız gelir" diye bir laf da vardı ve teşbihte hata olmazdı. Çıtayı indiren kendileriydi. Her aksiyonun bir reaksiyonu olurdu. Kimse mahallenin büyük ağabeylerinden sürekli dayak yiyen öksüz çocuk gibi dolaşıp durmasını bekleyemezdi MHK'nin. 

Hak edilen rejim 
Olacağı buydu. Oldu. 
Zaten, çakı gibi giyinmiş, ölçülü, kibar, yarı resmi, monşer hakem tipi bize fazlaydı. 
Şöyle tespihi elinde, bıyıklar gür, lafını esirgemeyen, vurdu mu oturtan hakemler lazımdı yaşamı boyu o tiplerden emir almaya alışmış insanımıza. Baksanıza sadece sahada değil, hakemlikten sonra bile "makbul"dü 
onlar. 
O da olacak inşallah... Yakında. At sahibine göre kişner ne de olsa. 
Nasıl ki, "Her ülke hak ettiği rejimle yönetilir" derler futbolumuz da hak ettiği hakemlerle yönetilecek. Müstehakımızı bulduk. 

Bıçakcı'nın planları 

"Sabri Çelik'in işini Cem Papila'nın ekrana çıkması bitirdi" gibi bir yorum, en azından federasyon başkanına haksızlık oluyor. Tam iki ay önce bana "Sabri Çelik'le devam etmeyeceğini" söyleyip benim de yazdığımda ortalığın toza dumana bürünmesi ne çabuk unutuluyor. 
Aklındaki plan buydu sayın Levent Bıçakcı'nın... İyidir, kötüdür ama planı vardı. Ve ağzından kaçırmıştı. 
Mecbur kalıp yalanladığında, nasıl başkanı "ink rcı" konumuna düşürmemek için üstelemediysem, bugün de "na'ber" demeyeceğim, ama bilin ki kafasındakini uyguladı. Aksini iddia etmek, federasyonun başı kesik tavuk gibi dolandığı anlamına gelir ve haksızlık olur yani. Planları mevcut federasyonun iyi midir kötü müdür bilinmez ama var. Yeter ki, Yunanistan maçını kazansınlar. 

Neye "taraftar" 

Takır takır futbol oynayan Trabzonspor'un şampiyonluk ümidi sürerken tribünler dolmuyordu. Ne zaman ki, ortak bir düşmana karşı eyleme geçildi full çekti Avni Aker Stadı. 
Ya Galatasaray .. Onlar, Seyrantepe dolayısıyla düşman yaratmaktan çekiniyorlar ve son iki haftaya şampiyonluk şansıyla girmelerine karşın Ali Sami Yen koltuklarının yarısına oynuyorlar. 
Şimdi uzmanlık sorusu .. Taraftar dediğimiz insanların gerçek beklentileri nedir futboldan .. Galibiyet mi, heyecan mı, şov mu, düşman mı 
Yanıt bekliyorum. 

Anons böyle olur 

Beşiktaş - Fenerbahçe bayan basketbol maçında ortalık birbirine girerken görevliler anons yaptı 
"Tahriklere kapılmayın pota arkası... Tahriklere kapılmayın lan" .. 
Bu kadar "net" bir uyarı bile yetmemiş olmalı ki, sporcular da dahil birçok kişi yaralandı. Kimbilir, belki tahrikler çok ağırdı, belki de anons çok hafif .. Tam bir kara mizah örneği. 



</TEXT>
</DOC>
