<DOC>
<DOCNO> 326191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun20.html </URL>
<DATE> 2005/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kırgızistan krizi hükümete sıçradı, İçişleri Bakanı görevden alındı... 
</HEADLINE>
<TEXT>

     Kırgızistan'da kriz devam ederken, Cumhurbaşkanı Askar Akayev, İçişleri Bakanı Bakırdin Subanbegov ile Başsavcı Miktibeg Adildayev'i görevden aldı. 
     Oş kentindeki tüm önemli binalar hala muhaliflerin işgalinde Görevden alınan içişleri bakanının yerine Keneşbeg Duşebayev'in başsavcının yerine ise Marat Sutalinov'un getirildiği açıklandı. 
     Ülkenin güneyinde son genel seçimlere hile karıştığını düşünen muhaliflerin gösterileri ise sürüyor. Oş kentinde göstericiler bu sabah bir kez daha ülkenin ikinci büyük kenti Oş'un merkezindeki meydanda toplandı. 
     Halen kentteki resmi binaları işgal altında tutan göstericiler Kırgızistan Cumhurbaşkanı Askar Akayev'in istifası taleplerini yinelediler. 
     Oş'un resmi binaları dışında televizyon kurumu ve havaalanı da muhaliflerin işgalinde. Muhalifler güneydeki diğer büyük kent Celalabad'ı da denetim altında tutuyor. 
     Cumhurbaşkanı Akayev daha önce halka seslendiği televizyon konuşmasında istifa etmeye niyeti olmadığını söylemiş ve muhalefeti kendisiyle görüşmeye çağırmıştı. 
     Bu çağrılar muhalifler üzerinde fazla etki bırakmamış gibi görünüyor. 
     Ancak, son bir kaç gündür yaşanan gerilim de yerini daha iyimser ve daha rahat bir havaya bırakmış gibi. 
     Oş'da bütün önemli kurumların işgal altında olmasına rağmen, halk sabah işine gitmeye başladı. Dükkanlar açıldı, otobüsler işliyor. 
     Sokaktaki insanların kimi muhalefeti destekliyor. Kimi ise "bir fark görmüyorum" diyor. 
     
     Muhalefetin lideri kim 

     Ama Kırgızistan'da birden ve şiddetle patlak veren krizde önemli bir noktaya gelindi. 
     Cumhurbaşkanı Akayev, muhalefeti kendi ifadesiyle "medeni bir diyalog" oluşturmaya davet etti. Ve kendinden gayet emin göründüğü televizyon konuşmasında, muhalefetin liderlerini kendisiyle görüşmek için ortaya çıkmaya çağırdı. 
     Bu konuşma ile top muhalefete geçmiş oldu. Şimdiye kadar herhangi bir muhalefet lideri ortaya çıkmış değil ve bu rolü kimin üstleneceği de bilinmiyor. 
     
     Seçimler dönüm noktası 

     Kırgızistan'daki protesto gösterileri geçen ay yapılan genel seçimlerden sonra patlak verdi. Bir çok aday, seçime hükümet lehine hile karıştığını düşünüyordu. 
     Kırgızistan'da bir çok sorun olduğu doğru. Fakat muhalefet içinde bölgesel ayrılıklar çok etkili ve tüm yerel grupları biraraya getirecek bir lider şimdiye kadar ortaya çıkmış değil. 
     
</TEXT>
</DOC>
