<DOC>
<DOCNO> 332611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy36.html </URL>
<DATE> 2005/04/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan Norveç basınında AB'yi Hıristiyan kulübü olarak görmüyoruz 
</HEADLINE>
<TEXT>

     Norveç'i ziyaret eden Başbakan Recep Tayyip Erdoğan, bu ülkede yayımlanan Aften Posten gazetesine verdiği özel demeçte, Türkiye'nin Avrupa Birliği'ni AB Hıristiyan kulübü olarak görmediğini belirterek, ''Tam tersine Türkiye, AB'yi İslam ve Hıristiyan dünyasını birbirine daha çok yaklaştıracak bir platform olarak görüyor'' dedi. 
     Erdoğan, Norveç ''Aften Posten'' gazetesinde, ''Türkiye AB'yi Hıristiyan kulübü olarak görmüyor'' başlığıyla yayımlanan röportajda, Türkiye-Avrupa Birliği ilişkileriyle terör konusundaki sorulara yanıt verdi. 
     Gazetenin internet sitesinde Alf Ole Ask ve Nils Morten Udgaard imzalarıyla yayımlanan röportajda Başbakan Erdoğan, ''Ülkesini AB'ye sokmaya çalışan lider'' olarak tanıtıldı. 
     Erdoğan, Norveç'in AB'ye 'hayır' diyen bir ülke olduğu halde, neden Norveç'i ziyaret ettiğine ilişkin bir soru üzerine, ''Norveç, NATO vesilesiyle Türkiye'nin bir müttefikidir. Birçok AB ülkesinin de NATO nedeniyle Norveç ile ilişkisi var. Bizim de Norveç ile ilişkimiz bu ölçüdedir'' dedi. 
     
     AVRUPA'DA YAŞAYAN MÜSLÜMANLAR ENTEGRASYON İSTİYOR 
     Başbakan Erdoğan, entegrasyon ve asimilasyon konusundaki sorular üzerine, ''Avrupa'da yaşayan Müslümanların asimile edilmemesi gerektiğini'' belirterek, ''Avrupa'da yaşayan Müslümanlar entegrasyon istiyor. Asimilasyona gidilirse sorunlar çıkar'' diye konuştu. 
     Türkiye'nin AB'yi Hıristiyan kulübü olarak görmediğini kaydeden Erdoğan, ''Türkiye, tam tersine AB'yi İslam dünyası ile Hıristiyanlık dünyasını birbirine daha çok yaklaştıracak bir platform olarak görüyor'' dedi. 
     Erdoğan ayrıca Avrupa Anayasası'nın oylandığı günlerde Avrupa ülkelerinin Türkiye'yi iç politikalarında malzeme olarak kullanmamaları gerektiğini söyledi. 
     Terörle ilgili bir soru üzerine Erdoğan, Müslümanlık ile terör arasında bir ilişki kurmanın çok yanlış olacağını belirterek, şunları kaydetti 
     ''Bu yaklaşım tarzı çok yanlış. Türkiye de terörden çok zarar gördü. 1990'dan sonra Türkiye 40 bin vatandaşını terör nedeniyle kaybetti. Bu terör organizasyonlarının çoğu Avrupa ülkelerinden de destek gördü. Terörün ne bir milliyeti, ne bir ırkı ne de bir dini vardır. Büyük dinlerin terörü desteklediğini düşünmek saçma olur.'' Gazetedeki yazıda, geçen yıl 100 bin Norveçli turistin Türkiye'yi ziyaret ettiği hatırlatılarak, Türkiye'nin Norveç ile ekonomik ilişkileri geliştirmek istediği kaydedildi. 
     
</TEXT>
</DOC>
