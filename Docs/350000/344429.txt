<DOC>
<DOCNO> 344429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/aeko.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize Türkiye'de çağrıya gerek yok denilmişti' 
</HEADLINE>
<TEXT>


BORYAD temsilcileri çağrı yapmayan BNP Paribas'ın Fransa'daki genel kuruluna gittiler. Niye çağrı yapılmadığını sordular. Cevap ilginçti Bize Türkiye'de gerek yok denilmişti 

Orhan Tekeoğlu 

Türkiye Ekonomi Bankası'nın TEB yüzde 42'sinin Fransız bankası BNP Paribas'a satışında, yabancı alıcıya çağrı muafiyeti tanınmasına itiraz eden Borsa Yatırımcıları Derneği BORYAD mahkemeye gitmekle kalmadı, konuyu Fransa'ya da taşıdı. 
BNP Paribas'ın geçtiğimiz çarşamba günü yapılan genel kuruluna katılan BORYAD temsilcileri, 3 bine yakın kişinin katıldığı genel kurulda, Avrupa'daki alımlarında, halka açık kısımlar için küçük yatırımcıya çağrıda bulunmayı ihmal etmeyen BNP'nin Türkiye'de neden çağrı muafiyeti istediğini sordu. BORYAD yetkililerinin aktardığına göre BNP yetkililerinin, yanıtı şöyle oldu "Bize Türkiye'de çağrı yapılmadan da bu alımın yapılabileceği söylendi." 

'Alkışladılar' 
TEB'de BNP Paribas'ın, arkasından da Turkcell'de TeliaSonera'nın 'çağrı muafiyeti' istemesi, halka açık olan bu şirketlerin hisselerinin elinde bulunduran küçük yatırımcının yanı sıra BORYAD'ın da tepkisine neden oldu. 
Her iki olay için yargı yoluna gideceğini açıklayan BORYAD, konuyu Fransa'ya kadar taşıdı. BORYAD Yönetim Kurulu Üyesi Barış Tansever, Fransız Kurumsal Yatırımcılar Derneği Genel Sekreteri Türk asıllı Fransız vatandaşı Kaya Gönencer ile BNP'nin genel kurulunda konuyu gündeme getirdi. Tansever, "TEB'in hisse satışında neredeyse yarı yarıya fiyat farkı var. Türk yatırımcısına zarara uğrattınız. Çağrı muafiyeti konusunda Avrupa'daki hassasiyetinizi Türk yatırımcısına niye göstermediniz" diye sordu. Tansever'in aktardığına göre, bu soru, genel kuruldaki yatırımcılardan büyük alkış aldı. 

'75 milyon dolar Türkiye'ye bakışımızı değiştirmez' "BNP'nin Genel Kurulu'nda adeta gündem Türkiye oldu" diyen Tansever, bu konuşmadan sonraki gelişmeleri şöyle aktardı 
"Yatırımcılar arasında ayrımcılık yapıldığını söyledik. BNP Paribas'ın Operasyonlardan Sorumlu Yöneticisi Jean Clamon, sorumuz üzerine 'Çağrı muafiyet kararı satıştan önce alınmış. Biz Türkiye'yi çok önemsiyoruz. Konunun bu kadar büyüyeceğini tahmin etmemiştik. Bize, Türkiye'de işlerin böyle yürüdüğü, bir sorun çıkmayacağı söylendi' dedi. 
Clamon, genel kuruldan sonra beni ve Kaya Gönencer'i yanına çağırarak Türkiye'ye verdikleri önemi anlattı. Olayla yakından ilgilendiğini, fiyat farkını anlamakta zorlandığını belirtti. Türkiye'de bu konuda önemli tecrübesi olan kişilerin uzmanlığından yararlandıklarını, küçük yatırımcıların hisselerini almadan, genel kurulda üçte iki çoğunluk kararı ile bunu gerçekleşeceği, ayrıca Sermaye Piyasası Kurulu'nun da izin vereceği söylendi. SPK da zaten izin verdi. Sizin derdinizi anlıyorum. Hukuki düzenlemenizde boşluk bırakırsanız ve otoriteler de buna izin verirse bunu niye yapmayalım ' dedi. 
BORYAD'ın açtığı davaları söyledik. Clamon, 'Davaların neticesine saygı göstereceklerini, 75 milyon dolarlık bir çağrının BNP'nin Türkiye perspektifini değiştirmeyeceğini söyledi." 

İlk kez oluyor BNP Paribas, TEB'in yüzde 42'sini 217 milyon dolara almıştı. Küçük yatırımcı elinde olan hisseler için çağrı muafiyeti istenmiş, SPK da izin vermişti. Satış döneminde TEB hisseleri 7 bin liradan işlem görürken, BNP Paribas, şirketin hisseleri için 12 bin lira ödemişti. Bu gelişme üzerine BORYAD, dava açmıştı. Dava halen sürüyor. BORYAD Başkanı Ali Bahçuvan, "İlk kez yurtdışında yatırımcı hakkını koruyoruz. Bu bir başlangıç" dedi. 


</TEXT>
</DOC>
