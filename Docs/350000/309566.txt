<DOC>
<DOCNO> 309566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy06.html </URL>
<DATE> 2005/01/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kurultaya doğru.. 1242 delege oy kullanacak, manyetik kartlar hazır 
</HEADLINE>
<TEXT>

     CHP'nin 29-30 Ocak tarihlerinde Ahmet Taner Kışlalı Spor Salonu'nda yapılacak olan 13. Olağanüstü Kurultayı'nda 1242 delege oy kullanacak. Kurultayı izlemek isteyenler için 1200 konuk kartı hazırlandı. 
     CHP'nin 13. Olağanüstü Kurultayı ile ilgili hazırlıklar Genel Sekreter Önder Sav başkanlığındaki komite tarafından yürütülüyor. Hazırlık Komitesi'nde görev yapan Genel Sekreter Yardımcısı Algan Hacaloğlu'ndan alınan bilgiye göre, kurultaya 1242 delege katılacak. Delege listesine itirazlar için tanınan süre bugün sona erecek. İtirazlar üzerine delege sayısının değişebileceği bildirildi. 
     Salona girişlerde manyetik kartlar kullanılacak. Manyetik kartlar delegeler, basın mensupları, konuklar ve görevliler için ayrı ayrı düzenlendi. 
     Kurultay'ı izlemek isteyenler için 1200 konuk kartı hazırlandığı ve konuk kartlarının dağıtımının il başkanları aracılığıyla yapılacağı bildirildi. Her il için belirlenen sayıda konuk kartı il başkanına verilecek. Onur üyeleri için ayrıca 300'e yakın kart hazırlandı. Kurultay için hiç kimseye davetiye gönderilmedi. 
     Salonda bir tirübün delegeler, bir tirübün de onur üyeleri ve konuklar için ayrıldı. Zeminde divanın yer alacağı platformun dışında basın mensupları için hazırlanan masalar ve kameralar için hazırlanan bir platform yer alacak. 
     Yer sorunu nedeniyle delege tirübününün hemen bitişiğinde, salon zemininden şeritle ayrılacak bölümde 4'er sıradan oluşan ayrı bir oturma grubu oluşturulacak. Burada ilk 6 ilin 120 delegesinin oturacağı belirtildi. 
     Milletvekilleri, Parti Meclisi PM ve Yüksek Disiplin Kurulu YDK üyeleri ayrı bir bölümde değil, kendi illerinin delegeleriyle birlikte oturacaklar. 
     Kurultay salonunda Gençlik Kolları'ndan 300 genç görev yapacak. Salondaki konuşmaların dışarıya kurulacak bir dev ekran aracılığıyla canlı olarak yansıtılması fikrinden vazgeçildiği, ancak sesin salon dışından duyulabilmesine yönelik bir sistem kurulacağı bildirildi. 
     
     İLK GÜN GENEL BAŞKANLIK SEÇİMİ 

     İlan edilen gündemde birinci ve ikinci gün çalışmalarına ilişkin kesin bir ifade yer almamasına karşın, ilk gün genel başkanlık seçiminin yapılması ikinci gün de PM ve YDK üyelerinin seçilmesi bekleniyor. 
     Tüzüğe göre kurultayı Genel Başkan açacak. Kurultay açıldıktan sonra Başkanlık Kurulu için seçim yapılacak. Genel Başkan Deniz Baykal'ın konuşmasının ardından gündemin genel başkanlık seçimiyle ilgili maddesine geçilecek. 
     CHP tüzüğüne göre Genel Başkan adayı olabilmek için üyelerin en az yüzde 20'sinin imzasını taşıyan bir öneri gerekiyor. İmzaların Başkanlık Divanı'nın huzurunda görevlendirilecek üye ya da üyelerin gözetiminde verilmesi gerekiyor. Bir delege sadece adaylardan birisi için imza verebiliyor. 
     Genel Başkan üye tam sayısının salt çoğunluğuyla seçiliyor. İlk iki oylamada sonuç alınamaması durumunda üçüncü turda en çok oyu alan aday seçimi kazanıyor. 
     Parti organları için seçimlerin blok liste esasına göre yapılması gerekiyor. Ancak tüzüğe göre delegelerin onda birinin imzasıyla verilecek önerge ve üye tam sayısının salt çoğunluğunun kararı ile seçimlerin çarşaf liste ile yapılmasına da olanak tanınıyor. 
     PM'nin 80 üyesinden 12'si Bilim, Yönetim ve Kültür Platformu için Genel Başkanın önereceği 18 kişi arasından seçiliyor. Bu üyelerle ilgili oy pusulaları PM'nin diğer 68 üyesiyle ilgili listeden ayrı olarak hazırlanıyor. Kurultayda ayrıca YDK için 15 asıl ve 15 yedek üye seçilecek. 
     
     ''İDDİALARIN AKSİNE SAKİN GEÇECEK'' 

     Algan Hacaloğlu, kurultayın bazı iddiaların aksine sakin geçeğini ve düzenli bir şekilde yapılacağını belirterek, salonun dış güvenliğinin Emniyet'in yetkisinde olduğuna dikkat çekti. Hacaloğlu, ''Dış güvenlikle ilgili bir sorun olursa bizi ilgilendirmiyor. Ancak olacağını zannetmiyorum. CHP'liler daima bütün aksi yöndeki söylemlere rağmen kurultaylarını düzenli bir şekilde yaparlar. Çekişme olabilir ancak sakin bir kurultay yapacağız'' diye konuştu. 
     
</TEXT>
</DOC>
