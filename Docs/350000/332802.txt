<DOC>
<DOCNO> 332802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/siyaset/siy09.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'ta özerkliğe son 
</HEADLINE>
<TEXT>


ÖNDER YILMAZ 


AKP, "Başbakan'a bir defaya mahsus TÜBİTAK Başkanı ile 6 Bilim Kurulu üyesini seçme" yetkisi veren yasanın Anayasa Mahkemesi'nce yürürlüğünün durdurulmasına rağmen, kurumun özerkliğine son verecek yeni yasa teklifi hazırladı. 
AKP'li Salih Kapusuz'un Meclis'e sunduğu teklifi, ilk kez dışarıdan bir ismin de TÜBİTAK Başkanı olarak seçilmesine olanak tanıyor. Türkiye Bilimsel ve Teknik Araştırma Kurumu'nun adını Türkiye Bilimsel ve Teknoloji Araştırma Kurumu olarak değiştiren teklif yasalaşırsa, Bilim Kurulu üyeliği 12'den 15'e çıkacak, üyelerin 7'sini Başbakan belirleyecek. 

TOBB'dan 2 üye 
YÖK Genel Kurulu 1, TOBB da 2 üye belirleme yetkisini, teklifin yürürlüğe girdiği tarihten itibaren 15 gün içinde kullanmazsa, bu yetkiyi de Başbakan kullanacak. Yürürlükteki kanuna göre, süresi dolan üyeler Bilim Kurulu'nca belirlenip Başbakan'a öneriliyor. Yürürlükteki kanunda, istifa veya ölüm halinde boşalan üyeliklere atama yetkisi kurulda olmasına karşın, teklifte bu yetki Başbakan'a veriliyor. 



</TEXT>
</DOC>
