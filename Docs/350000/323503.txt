<DOC>
<DOCNO> 323503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur40.html </URL>
<DATE> 2005/03/13/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
Gemi Kazası... Tankerler Haydarpaşa'ya çekilecek 
</HEADLINE>
<TEXT>

     Zeytinburnu açıklarındaki gemi kazasının ardından denize düşen ve sürüklendiği Ahırkapı kıyısında gaz sızıntısı başlayan tanker ile daha önce aynı bölgede gazının boşaldığı belirtilen tankerin, sabaha karşı Haydarpaşa'ya çekilmesinin planlandığı öğrenildi. 
     A.A muhabirinin aldığı bilgiye göre, sürüklendiği Ahırkapı kıyısında kayalıklara çarpan tankerin vana kısmında başlayan gaz sızıntısı, devam ediyor. 
     İGDAŞ ekiplerince yapılan ölçümler sonucu, akşam saatlerinde Haydarpaşa'ya çekilmesi düşünülen tankerdeki sızıntının yüksek boyutta olduğu belirlendi. Yetkililer, herhangi bir tehlike oluşmaması için beklenmesine karar verildiğini ve gazın boşalmasının ardından tankerin sabaha karşı Haydarpaşa'ya çekilmesinin planlandığını belirttiler. 
     Bu arada, yine aynı bölgede daha önce kayalıklara çarpması sonucu gövdesi yırtılarak gazı boşaldığı belirtilen tankerin çevresinde de hala gaz bulunduğu öğrenildi. 
     Bu tankerin de yine sabaha karşı çekilerek Haydarpaşa kıyısına götürüleceği kaydedildi. 
     Yetkililer, sabaha karşı bu işlemlerin tamamlanmasının ardından, Sirkeci-Yeşilköy arasındaki Sahil Yolu'nun trafiğe açılabileceğini belirttiler. 
     
     HAYDARPAŞA'DAKİ TANKERLER 
     Öte yandan, daha önce Haydarpaşa kıyısına çekilen 5 tankerin karaya çıkartıldığı ve etraflarında bariyer oluşturularak kontrol altında tutuldukları öğrenildi. 
     İGDAŞ ekiplerince zaman zaman gaz ölçümü yapılan tankerlerden herhangi bir sızıntı olmadığı belirtildi. 
     İtfaiye ekiplerinin tedbir amacıyla bölgede bekletildiğini ifade eden yetkililer, yarın sabah saatlerinden itibaren bu tankerlerin kaldırılmasıyla ilgili çalışma başlatılacağını kaydettiler. 
     
</TEXT>
</DOC>
