<DOC>
<DOCNO> 343244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun12.html </URL>
<DATE> 2005/05/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Özbek basını üç maymunu oynuyor .. 
</HEADLINE>
<TEXT>

     BBC 

Özbekistan'daki gelişmeler hakkında Avrupa basınının çok az somut haber alabildiği dikkat çekerken, BBC dinleme servisinin verdiği bilgiye göre, Özbek radyoları normal müzik ve haber programlarını sürdürüyor ama ülkenin doğusunda Fergana vadisini saran olaylardan hiç söz edilmiyor. Ülkedeki iki ana televizyon kanalında da durum aynı. 
     Pazar günü BBC World ve CNN'in kablolu yayınları Taşkent'te izlenemedi. Rus televizyon kanallarının haber bültenleri ise reklamlar veya başka programlarla değiştiriliyor. 
     
     The Guardian, Karasu'dan bildiriyor 

     Özbekistan'daki olaylar İngiliz gazetelerinin dış haberler sayfalarındaki en ağırlıklı konu olmayı sürdürüyor. 
     Guardian gazetesinde bizzat, olayların sıçradığı Karasu kentinden bildiren muhabir Andrei Babitsky, şunları yazıyor. 
     "Kırgızistan sınırı boyundaki Karasu'nun tek resmi binası dün terketilmişti. Makamı harabeye çevrilen Karasu valisi dünü evinde geçirdi ve korkudan dışarıya çıkamadı. 
     "Dün, çok sayıda Özbek askeri Karasu'nun çevresini sardı ve Andican'dan sonra burda da bir bastırma harekatına girişecekleri korkusu iyice yayıldı. Ama cumartesi günü karasu'yu yakıp yıkan militanların çoktan Kırgızistan sınırını geçerek Celalabad'a sığındıkları sanılıyor. 
     "Karasu'da dirlik ve düzeni sağlama işini şu anda kent yaşlıları üstlenmiş durumda. İki yıl önce yetkililer tarafından ticareti engellemek için yıkılan Kırgızistan sınırındaki köprü onarılıp yeniden açıldı." Daily Telegraph, Kırgızistan'a geçen Özbeklerin, geçen hafta Andican'daki olaylarda ölenlerin sayısının yüzlerce değil binlerce olduğunu anlattıklarını yazıyor. 
     Financial Times ise 'değişim rüzgarı Orta Asya'yı sardı' diyor başyazısında. 
     "Bush yönetiminin demokrasiyi yaygınlaştırma misyonunun er geç kendi demokratik olmayan müttefiklerini de etkileyeceği belliydi. Şayet Amerika demokrasi ve özgürlüğü yaymak istiyorsa, müttefiklerinin bundan muaf olmasını bekleyemez. " 
     
     Rus gazeteleri 

     Komünist Sovyetskaya Rossiya yorumunda batılı müttefiklere çatıyor. 
     "Sovyetler Birliğinin çöküşü ve cumhuriyetler arasındaki ekonomik bağların kopması kitleleri yoksulluk ve çaresizlik ve isyana sürüklüyor. İşte bu ortam batılı sözde 'müttefiklerimiz' tarafından desteklenenler de dahil her türlü aşırılığın zeminini hazırlıyor. " Hükümete yakın Rossiyskaya Gazeta ise Kerimov yönetimini eleştirmiş. 
     "Cumhurbaşkanı Kerimov, aşırı islamcılık tehdidini, her türlü muhalefeti bastırmanın bahanesi olarak kullanmakla, ılımlı vatandaşları karşısına alıyor, ve Özbekistan İslami Hareketi gibi gerçekten aşırı görüşlü örgütlerin güçlenmesini sağlıyor." İşadamı Boris Berezovski'nin denetimindeki önde gelen gazetelerden Nezavisimaya Gazeta ise Rusya'nın Özbekistan'daki olayların şiddetle bastırılmasını onaylamakla dünyaya yanlış bir mesaj verdiğini yazıyor. 
     
</TEXT>
</DOC>
