<DOC>
<DOCNO> 307196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy09.html </URL>
<DATE> 2005/01/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Evlat edinen kadın ve erkeğe doğum izni geliyor 
</HEADLINE>
<TEXT>

     Evlat edinmek üzere geçici bakım sözleşmesi yapan kadın ve erkek çalışanlara da doğum yapan kadınlar gibi 8 hafta süre ile ücretli izin verilecek. 
     Devlet Memurları Yasası ve İş Yasası'nda değişiklik yapan yasa tasarısı TBMM Başkanlığı'na sunuldu. 
     Buna göre, doğum sonrası kadın çalışanlara verilen sekiz haftalık aylıklı izin hakkından en fazla iki yaşında bir çocuğu evlat edinmek amacıyla geçici bakım sözleşmesi yapan kadın ve erkek çalışanlar da yararlanacak. 
     Kadın çalışana 16 haftalık doğum izninden sonra çocuğunu emzirmesi için dört ay süre ile günde 3 saat, daha sonraki altı ay süre ile de günde bir buçuk saat süt izni verilecek. Süt izninin hangi saatler arasında ve kaça bölünerek kullanılacağı kadın çalışanın tercihine bırakılacak. 
     Altı aylık aylıksız izin hakkından eşleri doğum yapan erkek çalışanlar ile evlat edinmek için geçici bakım sözleşmesi yapan çalışanlar da yararlanabilecek. Bu süre, eşlerin istemi durumunda birbirini izleyen iki dönem halinde kullanılabilecek. Kadın çalışan veya eşinin istekleri halinde bu izin on iki aya kadar uzatılabilecek. 
     Gebelik, doğum ya da evlat edinme geçici bakım sözleşmesi yapılması durumunda kadın çalışanın, doğum ya da evlat edinme geçici bakım sözleşmesi nedeni ile erkek çalışanın aldığı izinlere bağlı olarak hizmet akitleri feshedilemeyecek. 
     
     GENEL GEREKÇE 
     Genel gerekçede, tasarının, cinsiyete dayalı rol ayrımlarının ortadan kalkması, çalışan kadının doğum nedeniyle mağduriyetinin önlenmesi, çocuğun doğumundan ya da evlat edinilmesi amacıyla geçici bakım sözleşmesi yapılması tarihinden itibaren 12 ay kadar geçecek süre içindeki sorumluluğun anne, baba ve devlet ya da işveren tarafından eşit şekilde paylaşılmasını öngördüğü kaydedildi. Tasarı ile ayrıca Ocak 2002'de yürürlüğe giren yeni Türk Medeni Yasası'nda yer alan evlat edinme hükümleri ile uyum sağlandığı ifade edildi. Tasarının yasalaşması durumunda işçi ve memur çalışanlar arasından varolan doğum izinlerine ilişkin ayrım kaldırılarak uluslararası platformlarda onaylanan fırsat ve muamele eşitliği prensibinin de yerine getirilmiş olacağı bildirildi. 
     
</TEXT>
</DOC>
