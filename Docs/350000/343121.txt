<DOC>
<DOCNO> 343121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas10.html </URL>
<DATE> 2005/05/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Köprülü Kanyon'da rafting sezonu başladı 
</HEADLINE>
<TEXT>

     Antalya’da rafting sezonu başladı. 
     Günde 6 bin kişinin rafting yaptığı Köprülü Kanyon Milli Parkı’nda, giriş ve çıkış noktaları oluşturulması istendi. 
     Kano ve Rafting Federasyonu belgeli rehber Adem Bahar AA muhabirine yaptığı açıklamada, Köprülü Kanyon’da turistlere rafting sporu yaptıran 23 firma bulunduğunu bildirdi. 
     Antalya’ya gelen turistin büyük bölümünün Köprülü Kanyon’da rafting yaptığını belirten Bahar, en fazla Alman, İngiliz ve Rus turistlerin raftinge ilgi gösterdiğini söyledi. Bahar, Fransız turistlerin ise trekkingi tercih ettiğini söyledi. 
     Raftingin, kişi başına yemek de dahil maliyetinin 20 YTL olduğunu ifade eden Bahar, raftingin ırmakta 11 kilometre boyunca 2 saat sürdüğünü kaydetti. 
     Botlarda görevli rehberlerin, rafting yapanlara öncelikle kendilerinde down sendromu, kalp ve epilepsi ile tansiyon gibi hastalıkları olup olmadığını sorması gerektiğini anlatan Bahar, rehberlerin de eğitimli olması gerektiğini bildirdi. 
     Köprülü Kanyon’da, 8’i Kano ve Rafting Federasyonu belgeli, 380’i halk eğitim merkezi belgeli 388 rehber bulunduğunu vurgulayan Bahar, "Rafting yapılan bölgede giriş ve çıkış noktaları oluşturulmalı ve rafting bir düzene konulmalıdır. Botlarda görevli rehberler, yabancı dil, ilkyardım, can kurtarma gibi konularda eğitimli olmalıdır ve spor gelişigüzel yapılmamalıdır" dedi. 
     Adem Bahar, rafting bölgesinin daha iyi düzenlenmesi, bu sporun ve bölgenin tanıtımına katkı sağlamak amacıyla Çevre ve Rafting Turizm Tanıtma Derneği kurma çalışmalarının son aşamaya geldiğini sözlerine ekledi. 
     
     OLUK KÖPRÜ BAKIMSIZ 
     Köprülü Kanyon’da bazı turistik tesis işletme yetkilileri de her gün binlerce turistin rafting yapmak için geldiği tarihi Oluk Köprü’nün, bakımsızlıktan ve çöplerden dolayı koktuğunu, tuvaletin bakımsız olduğunu söylediler. 
     Öte yandan, rafting yapılan Köprülü Kanyon’da ırmak kenarında kıyı kenar çizgisine uyulmadığı, bazı işletmelerin hemen ırmak kenarına lokanta gibi işyerleri açtıkları iddia edildi ve ırmak kenarındaki yapılanmaların önlenmesi istendi. 
     
</TEXT>
</DOC>
