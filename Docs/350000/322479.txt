<DOC>
<DOCNO> 322479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun48.html </URL>
<DATE> 2005/03/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hizbullah çatlağı .. ABD Siyasi parti AP Terörist örgüt 
</HEADLINE>
<TEXT>

     Amerikan yönetiminin, ''Lübnan'daki Şii Hizbullah örgütünü istemeye istemeye terör listesinden çıkarıp siyasi güç olarak tanımaya hazır olduğu'' bildirildi. 
     Kimliğini açıklamayan bir Amerikalı yetkili, New York Times gazetesine verdiği demeçte, ''Hizbullah'ın eli Amerikan kanıyla kirli. El Kaide'yle aynı kategoriden. Hükümet, Hizbullah'ın Lübnan'da rol üstlenmesinden hazzetmiyor, ama gelişmeler bu istikamette seyrediyor'' dedi ve Beyaz Saray'ın, Hizbullah'ı ister istemez siyasi güç olarak tanımaya hazır olduğunu belirtti. 
     Lübnan meclisinde 1992'den beri temsil edilen Hizbullah, Suriye'yle dayanışmak için önceki gün Beyrut'ta diğer Suriye yanlısı partilerle işbirliği yaparak yüzbinlerce kişiyi toplamış ve böylece siyasi gücünü göstermişti. 
     Gazete, ABD'nin Hizbullah'a karşı izlediği politikanın, BM ya da Fransa tarafından desteklenmediğini de hatırlattı. 
     Bir yetkili, ''Fransa ve BM, şu anda Hizbullah'a yüklenmenin, Şiilerden uzaklaşmak anlamına geleceğini, bunun ise seçimler yaklaşırken hiç de iyi bir şey olmayacağını düşünüyor'' dedi. 
     
     AP HİZBULLAH HAREKETİ ''TERÖRİST ÖRGÜT'' 

     Öte yandan, Avrupa Parlamentosu AP , Lübnan'daki Hizbullah hareketini ''terörist bir grup'' olarak niteledi ve AB'den bu örgüte karşı önlem almasını istedi. 
     AP genel kurul oturumunda büyük bir oy çoğunluğuyla kabul edilen tavsiye kararında, ''Hizbullah'ın terörist faaliyetlerinin açık kanıtları bulunduğu'' belirtildi ve ''AB Konseyi'ne bu faaliyetlerin önüne geçilmesi için bütün gerekli önlemleri alması'' çağrısında bulunuldu. 
     Kararda, ''Suriye'den Lübnan'daki askeri birliklerini ve istihbarat servislerini geri çekmesi'' istendi. 
     ABD ve İsrail, daha önce AB'ye yaptıkları çağrılarda, Lübnan'daki Hizbullah örgütünü terörist gruplar listesine almasını ve bu örgütün Avrupa'daki mal varlığının dondurulmasını istemişti. 
     AB'de aralarında Fransa, İngiltere ve İspanya'nın da içinde bulunduğu bir grup ülke, Ortadoğu barış sürecine olumsuz katkıda bulunacağı gerekçesiyle bu çağrılara duyarsız kalmıştı. 
     
</TEXT>
</DOC>
