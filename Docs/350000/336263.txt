<DOC>
<DOCNO> 336263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur13.html </URL>
<DATE> 2005/04/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çanakkale Boğazı'nda karaya oturan tanker için çalışma başlatılacak 
</HEADLINE>
<TEXT>

     Çanakkale Boğazı Kilitbahir önlerinde karaya oturan Keymen Adaları bandıralı ''Chinook'' adlı tankerin kurtarılması için çalışma başlatılacağı bildirildi. 
     AA muhabirinin, Gemi Trafik Hizmetleri VTS yetkililerinden edindiği bilgiye göre, Kilitbahir İskelesi'nin yaklaşık 20 metre açığında, dümen arızası yüzünden karaya oturan ve halen yardım talebinde bulunmayan geminin, boğazdan geçiş yapan diğer gemileri tehlikeye düşürmemesi için 2 römorkör bölgeye gitti. 
     Yetkililer, geminin dümen arızasının giderildiğini, kurtarılması için plan hazırlandığını belirterek, saat 18.00'den itibaren kurtarma çalışmalarının başlatılacağını kaydettiler. 
     Öte yandan, Çanakkale Boğazı'ndaki transit gemi geçişlerine kılavuz kaptan eşliğinde, tek yönlü izin verildiği bildirildi. 
     Ukrayna'dan Cenova'ya giden gaz yüklü, 189 metre boyundaki 24 bin grostonluk tanker, dün sabaha karşı Çanakkale Boğazı'nın en dar yeri olan Kilitbahir önlerinden geçtiği sırada dümen arızası yapmış, demir atmasına karşın sürüklenerek, Kilitbahir İskelesi'ne çarpmak üzereyken gemideki kılavuz kaptanın müdahalesiyle hız keserek karaya oturmuştu. 
     
</TEXT>
</DOC>
