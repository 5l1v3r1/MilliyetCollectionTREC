<DOC>
<DOCNO> 302251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo24.html </URL>
<DATE> 2004/12/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Emre Aşık İngiltere'de futbol oynamayı çok isterdim 
</HEADLINE>
<TEXT>

     Beşiktaş'ın deneyimli futbolcusu Emre Aşık, yenilgiye hiç tahammülünün olmadığını belirtti. Emre, Beşiktaş Kulübü'nün aylık yayın organı Beşiktaş Dergisi'ne verdiği röportajda, rakibi kim olursa olsun, yenilgiye asla tahammülünün olmadığını vurgulayarak, ''Tavla oynarken bile kaybetmeyi hazmedemiyorum. Özellikle maçlarda yenilince gerçekten çok üzülüyorum. Böyle durumlarda sabaha kadar televizyon izliyorum, kafamı dağıtmaya çalışıyorum. Galip geldiğimizde ise her şey güllük gülistanlık oluyor. Çok cıvıl cıvıl oluyorum'' dedi. 
     Basında kendisiyle ilgili yer alan eleştirileri bir zamanlar çok kafasına taktığını ifade eden Emre, şunları kaydetti 
     ''Artık tecrübeli denilebilecek yaştayım. 13 Aralık'ta, 31 yaşımı doldurdum. Önemli olan hocamın ve yönetimin kararı. Beni oynatıyorsa, istediğini yapabiliyorumdur ve başarılıyımdır. Ben de hocamın verdiği görevi en iyi şekilde yerine getirmeye çalışıyorum.'' Hayatının çok iyi geçtiğini ve yapmak istediklerinin büyük bir kısmını yaptığını anlatan Emre, ''Dönüp de arkama baktığım zaman, yapmak isteyip de yapmadığım çok az şey kaldı. Mesela Avrupa'da, özellikle de İngiltere'de futbol oynamayı çok isterdim'' dedi. Emre, manken Aysun Kayacı ile 7 yıldır mutlu bir ilişkisinin olduğunu belirterek, ''Evlenmeyi istiyoruz, özellikle ben çok istiyorum. Geçen sene evliliğimizi ertelememizin en önemli nedenlerinden biri şampiyon olamamızdı. Çünkü şampiyon olduğumuz zaman evleneceğiz demiştim. Önümüzdeki yaz evlenmeyi düşünüyoruz'' açıklamasını yaptı. 
     Bugünden sonra öncelikli hedefinin Beşiktaş'ta kalıcı olmak olduğunu kaydeden Emre, ''Zaten 1,5 yıl daha sözleşmem var. Sözleşmem bitince de ne olacağını oturup konuşacağız'' dedi. 
     
</TEXT>
</DOC>
