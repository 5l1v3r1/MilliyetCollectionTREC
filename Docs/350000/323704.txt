<DOC>
<DOCNO> 323704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy15.html </URL>
<DATE> 2005/03/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'li Özyurt Artık doktorlara kız vermiyorlar 
</HEADLINE>
<TEXT>

     CHP Bursa Milletvekili Mustafa Özyurt, hükümetin sağlıkta reform değil, deform yaptığını ileri sürdü. 
     Özyurt ve CHP'li bazı doktor milletvekilleri, 14 Mart Tıp Bayramı nedeniyle TBMM'de basın toplantısı düzenledi. 
     Hükümetin sağlıkta attığı her adımda, köklü sağlık kurumlarını bozduğunu ve reform girişimlerini deforma dönüştürdüğünü öne süren Özyurt, SSK hastanelerinin Sağlık Bakanlığı'na devrinde yaşanan keşmekeşliğin bunun en önemli örneği olduğunu söyledi. Sağlık Bakanı'nın SSK'dan devraldığı personel ve sağlık ünitesi sayısını dahi bilmediğini öne süren Özyurt, ''Bu iktidarın sağlıkta yaptıklarını kasten mi yoksa bilerek mi yaptığını anlamak mümkün değil'' dedi. 
     Türkiye'nin sağlığa bütçeden yüzde 3,5 pay ayırdığını, bu oranla Kostarika ve Dominik'ten geri olduğunu, AB ülkelerinde hasta başına düşen hekim sayısının 300 iken Türkiye'de 800 olduğunu belirten Özyurt, Aile hekimliği yasasının TBMM'den 6 ay önce geçmesine karşın bu konuda hiçbir adım atılmadığını iddia etti. 
     Özyurt, SSK'lı hastalardan alınacak 80 YKr'lik katkı payı için tanesi 300 milyona 600 yazar kasa alındığını, ancak bunların kullanılamadan depolara kaldırıldığını, bu işlemin eczanelere yaptırıldığını söyledi. 
     Başbakan Recep Tayyip Erdoğan'ın iğne yaptırma konusunda doktorlara yönelik bilimdışı yaklaşımlarda bulunduğunu ifade eden Özyurt, ''Hemşire ancak doktor izni ile iğne yapabilir. Damar içi iğneyi ise sadece doktor yapabilir. Başbakan hata yaptı ve daha sonra özür diledi, ancak iş işten geçti. Başbakan üfürükçülere daha fazla güvendiği için ben kendisine hak veriyorum'' diye konuştu. 
     Özyurt'tan sonra söz alan CHP Ankara Milletvekili İsmail Değerli, hekimliğin geçmişte çok gözde bir meslek olduğunu belirterek, ''Eskiden doktorlara kız vermek için yarışılırdı. Şimdi ise kimse kız vermiyor'' dedi. 
     Değerli, hekimliğin uzun süren eğitimi, düşük ücreti ve nöbetleri ile artık tercih edilmeyen bir meslek olduğunu ifade ederek, ''Doktorlara Allah sabırlar versin'' diye konuştu. 
     
</TEXT>
</DOC>
