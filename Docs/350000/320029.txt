<DOC>
<DOCNO> 320029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy44.html </URL>
<DATE> 2005/03/02/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Öğrenci affı... Altıkulaç "Önümüzdeki Salı tekrar gündeme alınabilir" 
</HEADLINE>
<TEXT>

     TBMM Milli Eğitim Komisyonu Başkanı Tayyar Altıkulaç, Cumhurbaşkanı Ahmet Necdet Sezer'in yeniden görüşülmek üzere TBMM'ye iade ettiği ve 671 bin üniversite öğrencisinin affını öngören yasayı 8 Mart Salı günü komisyon gündemine alabileceklerini bildirdi. 
     Altıkulaç, iade kararının ardından Parlamento'da düzenlediği basın toplantısında, yasanın afla ilgisi olmadığını, bunun çeşitli nedenlerle üniversitelerle ilişiği kesilen öğrencilere tekrar ilişkilerini kurma hakkı veren bir düzenleme olduğunu bildirdi. Yasanın af niteliği taşıması nedeniyle TBMM üye tamsayısının beşte üç çoğunluğu olan 330 milletvekilinin oyuyla kabul edilmesi yönündeki görüşün ''Cumhurbaşkanı'nın yorumu'' olduğunu ifade eden Altıkulaç, sözlerini şöyle sürdürdü. 
     ''Konu tekrar komisyonumuzda ve TBMM'de müzakere edilecektir. Önümüzde iki seçenek vardır. Bunlardan biri Sayın Cumhurbaşkanı'nın yorumuna katılarak oylamada nitelikli çoğunluğu sağlamak, 330 rakamını tutanaklarda tescil etmek. Diğeri bu yorumu paylaşmayarak aynen nitelikli çoğunluk aramaksızın bu metni tekrar Sayın Cumhurbaşkanı'nın onayına sunmaktır. TBMM bu rakamı oylamada belirlemeyi mi seçecek, yoksa bu kanunun Anayasa'nın 87'nci maddesinde sözü edilen af kapsamında bulunmadığını değerlendirerek tekrar aynı şekilde 330 rakamını aramaksızın yasayı geri mi gönderecek, bu önümüzdeki günlerde belli olacaktır. Ben Komisyon Başkanı olarak önümüzdeki Salı günü bu kanunu tekrar komisyonumuzun gündemine alabileceğimizi düşünüyorum. Bundan sonrası TBMM Genel Kurulu'nun bileceği bir keyfiyettir.'' 
     
     DİSİPLİN SUÇU NEDENİYLE İLİŞİĞİ KESİLENLER 
     Bir gazetecinin, yasanın af niteliği taşımaması için disiplin suçu nedeniyle ilişiği kesilenlerin kapsam dışına çıkartılıp çıkartılamayacağını sorması üzerine Altıkulaç, ''Belki bir seçenek olarak ondan da söz edilebilir ama... Daha önce de bu konu konuşuldu. Eşitlik ilkesine aykırılık gerekçesiyle bu öğrencilerin yargıya başvurabileceği ileri sürüldü. Böyle bir ayrım yapmanın eşitliğe aykırı olabileceği düşünüldü ve vazgeçildi'' dedi. Disiplin suçu nedeniyle ilişiği kesilenlerin sadece 271 öğrenci olduğuna dikkati çeken Altıkulaç, bunun ''Çok mini'' bir rakam olduğunu söyledi. Altıkulaç, bunlar arasında yeralanlardan yüzkızartıcı bir suç nedeniyle ilişiği kesilenlerin tekrar üniversite yönetimiyle karşı karşıya getirilmesinin doğru olmayacağının da ileri sürülebileceğini, ancak bunun eşitlik ilkesini zedeleyebileceği ve ortaya yeni bir hukuk tartışmasının çıkabileceği düşüncesi ile bunun düşünülmediğini belirtti. Altıkulaç bu aşamadan sonra yeniden böyle bir tercihin yapılabileceğini sanmadığını da sözlerine ekledi. 
     
</TEXT>
</DOC>
