<DOC>
<DOCNO> 332425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/yasam/yas03.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kesiminden müjdeli haber 
</HEADLINE>
<TEXT>


Yaşaması Rum kesiminden gelecek iliğe bağlı olan Emine için tüm engeller aşıldı 

İBRAHİM ÖZÇEKİÇ DHA 

Yaşaması kemik iliği nakline bağlı olan lösemi hastası Emine Özan 20 için Kıbrıs Rum Kesimi'nden iyi haber geldi. İstanbul Üniversitesi Tıp Fakültesi Kemik İliği Bankası Başkanı Prof. Dr. Mahmut Çarin, Güney Kıbrıs Kemik İliği Bankası Başkanı Paul Costeas'ın 2 donör üzerinde laboratuvar çalışması başlattıklarını bildirdiğini açıkladı. 

Borç sorunu vardı 
7 yıldır lösemiyle savaşan Özan için Rum kesiminde 2 donör bulundu. Ancak, 2 yıl önce kemik iliği nakli yapılan Umut Utlu'dan kalan 23 bin dolarlık borcun bürokratik nedenlerle ödenememesi nedeniyle sorun yaşandı. 

Testler yapılıyor 
Bu konu basına yansırken Prof. Mahmut Çarin, dün Costeas'ın kendisini telefonla aradığını belirterek, şunları söyledi 
"Costeas, durumun siyasi sorun olmasını istemediklerini iletti. Bu nedenle, parası sonradan ödenmek üzere çalışmalara başladıklarını söyledi. Rum Kesimi'ndeki 2 donör üzerinde şimdi ileri test çalışmaları yapılıyor. En geç 2 hafta içinde testler biter. Bir aksaklık çıkmazsa belirlenecek bir günde Özan'a ilik nakli yapılır. Özan için hiçbir engel kalmadı." 



</TEXT>
</DOC>
