<DOC>
<DOCNO> 328020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo30.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



HENTBOL 

Finaller rüya oldu 
Dünya Gençler Hentbol Şampiyonası Grup elemelerinde mücadele eden Bayan ve Erkek Milli Takımlarımız, oynadıkları tüm maçları kaybederek finallere kalamadı. Erkek takımımız, İsviçre'ye 34-26, Makedonya'ya 23-22, S.Karadağ'a 38-32 yenildi. Bayanlar ise Polonya'ya 28-20, Portekiz'e 30-27, Bosna - Hersek'e de 28-27 mağlup oldu. 

MASA TENİSİ 

Milliler kötü başladı 
Danimarka'da devam eden Avrupa Masa Tenisi Şampiyonası'na Bayan ve Erkek Milli Takımlarımız kötü başladı. Jiang Peng Fei, İrfan Tavukçuoğlu ve Safa Avcı'da oluşan Ay - Yıldızlı ekibimiz İskoçya'ya 3-0'la boyun eğdi. Nevin Mutlu, Ayşe Şen ve Bilgen Öztürk'ün yer aldığı bayan takımı da, Litvanya'ya 3-1 yenildi. 

YELKEN 

Şampiyonlar belli oldu 
Bodrum Açıkdeniz Yelken Kulübü'nün, dünya turunu tamamlamış Türk denizciler için düzenlediği Kış Trofesi yarışlarının 4. ayağı sona erdi. 3 kategoride yapılan yarışlarda ilk sırayı alan tekneler şöyle IRC C Yeşil Mehmet Şükrü Yılmaz , IRC B Andromeda Ünal Bengisu , IRC A Sağnak Çetin Döker . Toplam 7 etaptan oluşan Kış Trofesi, 29 Mayıs'ta sona erecek. 

VOLEYBOL 

Yıldızlar panelde 
Voleybol Bayan Milli Takımı'nın yıldız oyuncuları Neslihan Demir, Elif Ağca ve Gözde Kırdar, MEF Okulları'nın düzenlediği panelde öğrencilerle bir araya geldi. Ortaköy'deki okulda öğrencilerin sorularını yanıtlayan milli voleybolcular, başarılarını çok çalışmalarına bağladılar, Avrupa voleybolu ile baş edecek güçte olduklarını da belirttiler 

Filede bugün 

Burhan Felek Spor Salonu 
17.00 Arçelik - Ziraat Bankası 
Haldun Alagaş Spor Salonu 
15.00 İst.B.Bld. - B.Emniyet 
Selim Sırrı Tarcan Spor Salonu 
15.00 Polis Akd. - Beşiktaş 
17.00 Çankaya Bld. - SSK 
Muğla Atatürk Spor Salonu 
16.00 TKİ Geli - G.Saray 
Manavgat 100. Yıl Spor Salonu 
17.00 Manavgat - Fenerbahçe 
Tokat H.Akbaş Spor Salonu 
16.00 Tokat B.Plevne - H.Bankası 
İzmir Atatürk Spor Salonu 
19.00 A.S.Joseph - Erdemir TRT3 
Samsun Bafra Spor Salonu 
16.00 Bafra T.Bld. - H.Polisgücü 

VÜCUT GELİŞTİRME 

Doping krizi 
Faaliyetleri iki kez askıya alınan Vücut Geliştirme Federasyonu, yeni yönetimiyle düzenlediği ilk Türkiye Şampiyonası'nda doping krizini aşamadı. Kütahya'da 19 - 20 Mart'ta yapılan şampiyonada, 80 kiloda Tamer Balcık ile masterlarda Kudbettin Bulut doping kontrolüne girmedi. Ceza Kurulu'na sevkedilen iki sporcu, yönetmelik gereğince 2'şer yıl müsabakalardan men cezası alacak. 

GAZİANTEP B. BELEDİYE 

Farklı galibiyet sevinci yaşanıyor 
İkinci Lig B Kategorisi C Grubu'nda liderlik koltuğunda oturan Gaziantep Büyükşehir Belediyespor'da 7-2'lik Erzincan galibiyeti büyük sevinç yarattı. Başkan Erol Maraş, takipçileri Siirtspor'la puan farkını 4'e çıkardıklarını belirterek iddialı açıklamalar yaptı. Maraş, "Şu anda şampiyonluğu düşünmek için henüz erken. Çünkü önümüzde birbirinden zorlu 8 maç var. Bu engelleri en iyi sonuçlarla aşmak istiyoruz" dedi. 

ŞANLIURFA BELEDİYE 

Cizre'yi devirip hedef büyüttüler 
Cizrespor engelini 2-0'lık skorla aşan Şanlıurfa Belediyespor rotasını üst sıralara çevirdi. İkinci yarıda aldığı başarılı sonuçlarla düşme potasından hızla uzaklaşarak ligde 7. sıraya yükselen Şanlıurfa ekibinin sergilediği iyi futbol göz doldurdu. Teknik Direktör Haluk Seçkin, Cizre önünde önemli bir galibiyet aldıklarını vurgulayarak, "Karşılaşma boyunca oyuna daha çok hakim olan ve pozisyon bulan bizdik. Gol noktalarında biraz daha becerikli olabilsek skor daha farklı olabilirdi" dedi. 

BATMAN BELEDİYE 

Nusaybin şoku moralleri bozdu 
Nusaybin deplasmanından eli boş dönen Batman Belediyespor'un hesapları karıştı. İkinci yarıda üst üste puanlar kaybederek hedeflerinden uzaklaşan Batman'ın hocası Seyithan Özdaş, Nusaybin önünde varlık gösteremediklerini söyledi. Zirve yarışından kopmalarının ardından oyuncuların motivasyonlarını kaybettiğini belirten Özdaş, "Nusaybin maçında bunun faturasını ağır ödedik" dedi. Batman'ın kalan maçlara genç futbolcular ağırlıklı kadrolarla çıkacağı bildirildi. 

TARSUS İDMANYURDU 

Çapanoğlu Siirt'i elimizden kaçırdık 
İkinci Lig B Kategorisi C Grubu'nda şampiyonluk mücadelesi yapan Tarsus İdmanyurdu'nda, golsüz biten Siirtspor karşılaşmasının üzüntüsü hakim. Teknik direktör Mustafa Çapanoğlu, yaptığı açıklamada, Siirtspor karşısında üstün oynamalarına rağmen 3 puana ulaşamadıklarını belirtti. Çapanoğlu, "Galibiyet için 90 dakika boyunca elimizden geleni yaptık, fakat istediğimiz sonucu elde edemedik. Ayrıca hakemler de kötü bir maç yönetti" diye konuştu. 

ERZURUMSPOR 

Futbolcular para bekliyor 
Adana Demirspor deplasmanından 2-0 mağlup ayrılan Erzurumspor'daki maddi krizin boyutları genişliyor. Paralarını alamadıkları için idmanlara çıkmayan Mavi - Beyazlı futbolcular, "Maaş ve primlerimiz ödensin, maç kazanmak kolay" dedi. Yeni Teknik Direktör Mücahit Yalçıntaş yönetiminde çıktığı ilk rakip saha maçından puansız ayrılan futbolcular, "Ekonomik sorunlar çözülmeden iyi sonuçlar beklemek hayalcilik olur" diyerek sorunlarını dile getirdi. 

BATMAN PETROLSPOR 

3 puan önemliydi bunu da başardık 
Batman Petrolspor Teknik Direktörü Hayrettin Aktan, Kahramanmaraş maçında galibiyet hedefine ulaştıkları için çok mutlu olduğunu söyledi. Aktan, "Bizim için bu maçta önemli olan kazanmaktı, bunu da başardık" dedi. Ligin alt sıralarında yer alan takımlarla puan farkını açtıklarını da vurgulayan Aktan camiadan gelen destekle artık korkulu rüya görmediklerini sözlerine ekledi. 

FUTBOL 

Afrika'da olay var 
Dünya Kupası Afrika Elemeleri'ndeki Mali - Togo maçında büyük olaylar çıktı. Karşılaşma 1-1 devam ederken, konuk ekibin 90. dakikada bulduğu gol sonrası ortalık savaş alanına döndü. Yenik duruma düşmeyi hazmedemeyen Mali taraftarlar sahaya girdi. Olaylar başkent Bamako'nun sokaklarına da taştı. Araçları tahrip eden taraftarlar, barikat kurup ortalığı birbirine kattı. 

TENİS 

Safin'den erken veda 
Sezonun ilk Grand Slam'ı Avustralya Açık Şampiyonu Marat Safin, Miami'de yapılan Nasdaq 100 Tenis Turnuvası'dan elendi. 3 numaralı seribaşı Rus raket, Slovak Dominik Hrbaty'ye 7-6 ve 6-1'lik setlerle 2-0 yenilerek, turnuvaya 3. turda veda etti. Ayrıca 5 numaralı seribaşı Carlos Moya da saf dışı kaldı. 

FORMULA 1 

Sakar Montoya 
Formula 1'in iddialı pilotlarından Juan Pablo Montoya, Bahreyn'deki Grand Prix öncesi sakatlandı. Kolombiyalı sürücünün tenis oynarken omuzundan ciddi bir sakatlık geçirdiği ve 3 Nisan'da yapılacak sezonun üçüncü yarışında mücadele edemeyeceği açıklandı. Malezya'da dördüncü olan Montoya, dünya klasmanında üçüncü sırada bulunuyor. 


</TEXT>
</DOC>
