<DOC>
<DOCNO> 308836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun32.html </URL>
<DATE> 2005/01/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Frattini Türkiye Avrupa için kilit ülke 
</HEADLINE>
<TEXT>

     Avrupa Birliği Komisyonu'nun adalet, güvenlik ve özgürlükten sorumlu üyesi Franco Frattini, Türkiye'nin AB'ye tam üyeliğini hedefleyecek olan müzakerelerin İslam dünyasıyla ilişkiler bağlamında da olumlu bir katkı niteliği taşıyacağını söyledi. 
     Frattini, ''Halkı Müslüman, devleti laik olan Türkiye, İslam dünyası için bir örnek teşkil edecektir'' dedi. 
     Franco Frattini, bugün Roma'daki Yabancı Basın Merkezi'nde düzenlediği basın toplantısında, gazetecilerden gelen sorulan üzerine Türkiye-AB ilişkilerine de değindi. 
     Türkiye'nin AB üyeliğinin Avrupa için de çok önemli olduğuna işaret eden Frattini, şunları kaydetti 
     ''Türkiye Avrupa için bir kilit ülkedir. Bu ülkeden, başta müzakerelerdeki en hassas konulardan biri durumundaki insan hakları olmak üzere Avrupa standartlarını yakalamasını istiyoruz. Avrupa Birliği'ne girmek isteyen, halkı Müslüman, devleti laik olan Türkiye, İslam dünyası için bir örnek teşkil edecektir.'' Franco Frattini, bunun İslam ülkelerinin modernleşme sürecini de olumlu yönde etkileyeceğini belirterek, ''Kurumlarını modernleştirmek isteyen, ancak dayatılmış bir modeli de kabul etmeyen İslam dünyasını özendirmek durumundayız'' dedi. 
     Türkiye ile tam üyelik müzakerelerine ekimde başlanmasının, AB ile Akdeniz ülkeleri arasındaki diyaloğu da canlandıracağına inandığını söyleyen Frattini, ''Avrupa-Akdeniz Ortaklığı, Barcelona'da bundan on yıl önce ilan edilmiş olmasına karşın, elde edilen neticeler beklentilerin altında olmuştur. Bu sürecin yeniden canlandırılması gerekiyor'' diye konuştu. 
     
</TEXT>
</DOC>
