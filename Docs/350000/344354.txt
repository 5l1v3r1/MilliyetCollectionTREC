<DOC>
<DOCNO> 344354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur10.html </URL>
<DATE> 2005/05/20/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Kiracı olarak kaldığı evi kundakladı 
</HEADLINE>
<TEXT>

     Antalya’da alkol alan bir kişi, kiracı olarak kaldığı evi kundakladı. Yangında ev tamamen kullanılmaz hale gelirken, yangına müdahale etmek isteyen bir kişi hafif yaralandı. 
     AA muhabirinin aldığı bilgiye göre, Kızıltoprak Mahallesi Yunus Emre Caddesi’nde, Fahriye Kıyıcı’ya 74 ait evde kiracı olarak oturan Orhan Aksu, evin bahçesinde içki içmeye başladı. Bunu gören ev sahibi Fahriye Kıyıcı, Orhan Aksu’yu uyararak, alkol almamasını istedi. Bunun üzerine sinirlenen Aksu, yaşlı kadını darp ederek çeşitli yerlerinden yaraladı. 
     Evin bir köşesine gazete kağıtları toplayan Aksu daha sonra evi ateşe verdi. Evin yandığını gören komşusu İbrahim Özdağ, bahçede bulunan çeşme hortumuyla yangına müdahale etmek istedi. Özdağ, bu sırada kırılan camlar nedeniyle kolundan yaralandı. Özdağ, mahalle sakinleri tarafından olay yerine gelen ambulansla Atatürk Devlet Hastanesi’ne kaldırıldı. Yanmakta olan ev ise itfaiye ekiplerince söndürüldü. 
     Olayı duyan mahalle sakinleri, evini yakan Orhan Aksu’yu linç etmek istedi. Vatandaşlar tarafından dövülen Aksu, olay yerine gelen polis ekipleri tarafından gözaltına alınarak polis merkezine götürüldü. 
     Aksu’nun bir süre önce eşinden ayrıldığı ve psikolojik tedavi gördüğü öğrenildi. 
     
</TEXT>
</DOC>
