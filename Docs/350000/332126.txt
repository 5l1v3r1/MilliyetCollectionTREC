<DOC>
<DOCNO> 332126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun20.html </URL>
<DATE> 2005/04/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rusya'da fakir çocuklar seks ticaretinin hedefi 
</HEADLINE>
<TEXT>

     Rusya'da çocuklar, seks ticaretinin hedefi. İngiliz Sky News televizyonunun araştırmasına göre bu iş için özellikle fakir ve problemli ailelerin çocukları seçiliyor. 
     Rusya'da 15 -16 yaşındaki genç kızların resimleri güpegündüz sokak ortasında dağıtılıyor. Amaç onlara müşteri bulmak. 
     Televizyonda konuşan Kaşuşa adlı genç kız, çok küçük yaşta seks tacirlerinin eline düşmüş. Ailesi kim, nerede bilinmiyor, bilinen tek şey onun ne kadar nefret dolu olduğu. 
     AIDS, Hepatit C ve diğer bazı bulaşıcı hastalıkları taşıyan genç kız, hastalıklarını müşterilerinden saklamasının şart olduğunu aksi takdirde öldürüleceğini söylüyor. 
     İngiliz Sky News televizyonunun araştırması Rusya'daki çocuk pornosuna, seks ticaretine ilişkin ürkütücü tespitlerle dolu. Bu tespitlerden bazılarına göre, henüz ilkokul çağına gelmemiş çocuklar alkolik aileler tarafından porno filmlerde oynatılıyor. Fakir ailelerin dilenen çocukları sokaklardan kaçırılıyor. 
     
     Çocuklar zorla fahişelik yaptırılıyor 

     Yolda yürürken kaçırılmış Anya ise henüz 12 yaşında ve zorla fahişelik yapıyor. 
     Rusya'daki sivil toplum örgütlerinin verilerine göre ülke, çocuk pornografisinin en yaygın olduğu ülkelerden biri. Bu sektöre zorla sokulan çocukların sayısı tam olarak bilinmiyor, ama uzmanlara göre sayı on binleri buluyor. 
     Bu konuda atılan adımlar ise yetersiz ve cezalar suç örgütlerini caydıracak nitelikte değil. Rus yönetiminin konuya ilişkin geniş kapsamlı, etkin ve acil önlemler alması bekleniyor. 

     
</TEXT>
</DOC>
