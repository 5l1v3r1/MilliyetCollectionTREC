<DOC>
<DOCNO> 330142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy15.html </URL>
<DATE> 2005/04/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
CHP'li muhalifler görevden almaları uluslararası platforma taşıyor 
</HEADLINE>
<TEXT>

     Görevden alınan eski CHP İl Başkanı Alaattin Yüksel, görevden almaların hiçbir haklı gerekçeye dayanmadığını bildirerek, Genel Merkez Yönetimi'nin anayasal bir suç işlediğini ve konuyu uluslararası platformuna taşıyacaklarını söyledi. 
     CHP Ankara Milletvekili Mehmet Tomanbay'ın Parlamento'da düzenleyeceği duyurulan basın toplantısını, görevden alınan eski İzmir İl Başkanı Alaattin Yüksel yaptı. Görevden alınan diğer bazı il başkanları ile CHP'li muhalif milletvekillerinin bir bölümü de basın toplantısında hazır bulundu. 
     Alaattin Yüksel, görevden alınan il başkanları olarak dün Ankara'da kendilerine destek veren CHP'li milletvekilleri ile bir toplantı düzenlediklerini anımsattı. Bu toplantı sonucunda hazırladıkları bildiriyi okuyan Yüksel, CHP'nin toplumsal beklentilere yanıt veremediğini ve halkın gözünde güvenirliliğini ve saygınlığını hızla yitirdiğini iddia etti. 
     13 yıldır görevde bulunan Deniz Baykal ve ekibinin CHP tarihinde görülmemiş bir başarısız yönetime imza attığını ileri süren Yüksel, genel merkez yönetiminin son dönemde 30 dolayında il ve yüzlerce ilçe başkanını görevden alarak parti içi mücadeleyi başlattığını söyledi. Görevden almaların hiçbir haklı gerekçeye dayanmadığını ifade eden Yüksel, ''CHP, ne yazık ki uzunca süredir anti-demokratik uygulamaların haksızlık, baskı ve kıyımların, kin ve kızgınlıkların merkezi haline getirilmiştir'' dedi. 
     Konuyu Sosyalist Enternasyonal'e taşıyacaklarını bildiren Yüksel, ''Ayrıca, hukuk çerçevesinde yapılması gereken her türlü girişimde bulunup mücadeleyi sonuna kadar sürdüreceğiz. İç hukukun tükendiği yerde Avrupa İnsan Hakları Mahkemesi dahil uluslararası hukuk platformuna başvuracağız'' diye konuştu. 
     
     YA SEV YA TERKET 
     Yüksel, parti içinde üyelik haklarına saygı göstermeyen, hukuk üstünlüğünü egemen kılmayan ve demokrasiyi yaşama geçirmeyen bir yönetimin Türkiye'de demokratikleşme ve hukukun üstünlüğü mücadelesine hiçbir katkısı olamayacağını söyledi. 
     ''Ya sev ya terk et'' anlayışının partiye hakim kılındığını kaydeden Yüksel, Baykal'ı sevmeyenlere CHP'de yaşama şansı tanınmadığını ileri sürdü. Yüksel, şöyle konuştu 
     ''Genel Başkan ve MYK'nın uygulamaları sonucunda örgütümüz ve parti kamuoyunda büyük bir umutsuzluk hakimdir. Partimize, partimizin kurumsal kimliği ve ideolojisi ile ilkelerine derin bir sevgi ile bağlı olan biz görevden alınan il başkanları, partimizin başarısı için gayretlerimizi sürdürecek, partimize hakim olan umutsuzluk havasının aşılması için daha önce örgütümüz tarafından talep edilen ve şu anda Anayasa Mahkemesi'nde karar aşamasında bulunan olağanüstü tüzük kurultayının yapılabilmesi için gereken her türlü girişimde bulunacağız.'' Alaattin Yüksel tarafından okunan bildiride, İzmir, Afyonkarahisar, Osmaniye, Erzurum, Niğde, Bitlis, Balıkesir, Samsun, Erzincan, Sakarya, Rize, Kilis, Aksaray, Elazığ, Gaziantep, Bolu, Sivas, Şırnak, Tekirdağ ve Ordu il başkanlarının isimleri yer aldı. 
     
</TEXT>
</DOC>
