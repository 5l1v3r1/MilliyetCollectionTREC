<DOC>
<DOCNO> 318913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas02.html </URL>
<DATE> 2005/02/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Turistin yüzde 75'i Avrupa'dan geliyor... 
</HEADLINE>
<TEXT>

     Profesyonel Otel Yöneticileri Derneği POYD Başkanı Tayfun Zeytinbaş, Türkiye'ye gelen turistlerin yüzde 75'ini Avrupa ülkelerinden, yüzde 25'ini ise Rusya ve diğer ülkelerden gelenlerin oluşturduğunu bildirdi. 
     Zeytinbaş, AA muhabirine yaptığı açıklamada, geçen yıl Antalya'ya 6.5 milyon turist geldiğini belirterek, ''Bunun 5 milyonu Avrupa ülkelerinden, 1.5 milyonu ise başta Rusya olmak üzere diğer ülkelerden geliyor. Yani, Türkiye'ye gelen turistlerin yüzde 75'ini Avrupa ülkelerinden, yüzde 25'ini Rusya ve diğer ülkelerden gelenler oluşturuyor'' dedi. 
     Bu yılın ilk iki ayında, tur operatörlerinin geçen yıla oranla daha iyi rezervasyonlar gerçekleştirdiklerine de değinen Zeytinbaş, turist artışının 18 Mart tarihinden itibaren hızlanacağını ve otellerin yüksek doluluk oranlarına ulaşacağını söyledi. Zeytinbaş, nisan ayının ilk 20 gününde, turizmde durgunluk beklediklerine dikkati çekerek, şöyle konuştu. 
     ''20 Nisan'dan sonra Rusların bayramı başlıyor. Mayıs ayında da Almanların bayramı olacak. Bu tarihlerde Rusya'dan ve Almanya'dan Antalya'ya çok sayıda turist gelmesini bekliyoruz. 
     Bu yıl geçen yıla göre otel fiyatlarında, dolar ve avro üzerinden yüzde 5-8 arası oranda artış olacak. Tesisler bu artışı yapmak zorunda. Çünkü özellikle dolar, geçen yılki fiyatın altına düştü. Tesislerin bu nedenle kar oranları çok azaldı. Dolar üzerinden anlaşma yapan tesisler kardan zarar ettiler.'' Turistik tesislerin Avrupa ülkeleriyle avro üzerinden anlaşma yaptığını belirten Tayfun Zeytinbaş, ''Ancak tesisler, Rusya ve Avrupa Birliği'ne dahil olmayan ülkelerle dolar üzerinden anlaşma yaptı'' dedi. 
     Zeytinbaş, bu yıl Avrupa'dan 5.5 milyon, Rusya ve diğer ülkelerden 2 milyon turistin Antalya'ya gelmesini beklediklerini sözlerine ekledi. 
     
</TEXT>
</DOC>
