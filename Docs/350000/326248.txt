<DOC>
<DOCNO> 326248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko12.html </URL>
<DATE> 2005/03/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Merkez Bankası olağan genel kurulu 12 Nisan'da gerçekleştirilecek 
</HEADLINE>
<TEXT>

     Merkez Bankası'nın olağan genel kurulu gelecek ay gerçekleştirilecek. 
     Merkez Bankası'nın bazı basın organlarında yer alan ilanına göre, Banka'nın 2004 yılına ait 73. Hesap Dönemi Olağan Genel Kurul toplantısı 12 Nisan Salı günü yapılacak. 
     İlanda, Merkez Bankası'nın olağan genel kurulunun 12 Nisan Salı günü saat 14'de İdare Hizmet Binası'nda yapılacağı belirtildi. 
     Genel Kurul'da, Banka Meclisi ve Denetleme Kurulu'nun 2004 hesap yılına ait raporları okunacak ve görüşülecek. 2004 yılına ait bilanço, kar ve zarar hesabı onaylanacak. 
     Olağan Genel Kurul'da Banka Meclisi üyelerinin ve Denetleme Kurulu'nun ibrası ile Banka Meclisi'nin 30 Nisan 2005 tarihinde boşalacak iki üyeliği için seçim yapılacak. 
     Denetleme Kurulu'nun boş bulunan bir üyeliği ile 30 Nisan 2005 tarihinde boşalacak iki üyeliği için, B-C sınıfı hissedarlarınca iki, D sınıfı hissedarlarınca bir üye seçimi gerçekleştirilecek. 
     
</TEXT>
</DOC>
