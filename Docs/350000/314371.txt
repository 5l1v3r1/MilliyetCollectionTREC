<DOC>
<DOCNO> 314371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun14.html </URL>
<DATE> 2005/02/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tsunami, eski bir uygarlığın kalıntılarını ortaya çıkardı 
</HEADLINE>
<TEXT>

     Güney Asya'yı 26 Aralık 2004'te vuran depremin ardından gelen tsunami, Hindistan'ın güneyinde yüzyıllardır kumlar altındaki eski bir uygarlığın kalıntılarını ortaya çıkardı. 
     300 bine yakın insanın ölümüne yol açan dev dalgaların ortaya çıkardığı kalıntılar arasında, granitten 2 aslan ile bronzdan bir Buda heykeli dikkat çekiyor. 
     Pallava hanedanı dönemine ait taş heykelcikleriyle ünlü Madras'ın güneyindeki eski liman Mahabalipuram'a giden Hintli arkeologlar, ''Deniz Pallavalıların büyüklüğünü ortaya çıkardı, bu nesneler yüzyıllardır kuma gömülüydü. Bu çok heyecan verici bir keşif'' açıklamasında bulundu. 
     Hindu hanedanı MÖ 1. yüzyıldan MS 8. yüzyıla kadar Hindistan'ın güneyinde hüküm sürdü. Mahabalipuram, bugün Hindistan'ın arkeolojik bakımdan olduğu kadar, heykelcilik alanı bakımından da en önemli kültürel mirasları arasında yer alıyor. 
     Tsunami ''sayesinde'' Mahabalipuram'da bulunan hazineler arasında, taştan bir ev kalıntıları, yarısı taştan oyulmuş bir fil de bulunuyor. 
     Daha başka arkeolojik eser bulabileceklerine inanan arkeologlar, yakında deniz dibini taramaya hazırlanıyor. 
     
</TEXT>
</DOC>
