<DOC>
<DOCNO> 309925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy11.html </URL>
<DATE> 2005/01/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sarıgül, adaylığını açıkladı Başaramayan gider, başaran gelir 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin 29-30 Ocak tarihlerinde yapılacak olağanüstü kurultayında, genel başkanlığına aday olacağını açıkladı. 
     Sarıgül, CHP Genel Merkezi'nde düzenlediği basın toplantısında, parti yönetimini eleştirdi ve CHP'de heyecanın kalmadığını savundu. 
     CHP kurultayının bir dönüm noktası olduğunu, kurultay ile 56 yıldır tek başına iktidar olamayan CHP için yeni bir dönemin başlayacağını ifade eden Sarıgül, halkın özlemle beklediği sosyal demokrat iktidarının ve CHP iktidarının yolunun kurultay ile açılacağını kaydetti. 
     ''Halkımıza güveniyorum, örgütümüze güveniyorum, delege arkadaşlarımıza güveniyorum'' diyen Sarıgül, aylardır Türkiye'yi karış karış dolaştığını, yurttaşları dinlediğini, halkın çözüm beklediğini, CHP'nin iktidar olmasını istediğini kaydetti. 
     Sarıgül, CHP'lilerin, değişim talep ettiğini dile getirerek, çeşitli illerde delege ve partililer ile görüşerek, desteklerini aldığını anlattı. 
     Başlattıkları halk hareketini kurultaya taşıyacaklarını dile getiren Sarıgül, demokrasilerde gücün, halkın gücü olduğunu, halkın ve örgütün değişim istediğini söyledi. Sarıgül, delegelerin, halkın ve örgütün temsilcileri olduğuna işaret ederek, ''Halk kararını verdi, delegelerimizin de gereğini yapacağına yürekten inanıyorum'' dedi. 
     Sarıgül, bu kurultaydan sadece genel başkan değil, CHP'nin iktidarının çıkacağını belirterek, sözlerini şöyle sürdürdü 
     ''CHP yönetimi, şu anda başarısızdır. CHP halkımızdan koparılmıştır. CHP'mizde heyecan kalmamıştır. Türkiye'nin sorunlarına yönelik bir tek çözüm önerisi, yurttaşlarımıza iki yıldır ulaşmış değildir. Onlar bu ülkeye ve halka değil, koltuklarına sevdalıdırlar. Şimdi, ahlaktan, kimlikten, karakterden bahsediyorlar. Buradan onlara sesleniyorum partide ne kimlik ne de karakter bıraktınız. Ahlaktan en son söz edecek kişiler sizlersiniz. 
     Partiyi nasıl yönettiğinizi herkes çok iyi biliyor. Bizim CHP ilkelerine bağlılığımızdan şüphe edenlerin, aklından şüphe ederim. Bizim geldiğimiz yer bellidir. Bu ses, 1974 CHP Gençlik Kolları'nın sesidir. Bu mücadele Mustafa Sarıgül'ün kişisel mücadelesi değil, CHP'yi iktidara taşıma mücadelesidir.'' Sarıgül, CHP'nin 29-30 Ocak'ta yapılacak 13. Olağanüstü Kurultayı'nda genel başkanlığa aday olduğunu açıklarken, ''Benim anlayışım ''Başaramayan gider, başaran gelir. Başaramayacağım hiçbir işe girmem, başarısız olduğum yerde asla durmam'' dedi. 
     Sarıgül'ün, eşi Aylin Sarıgül, kendisini destekleyen bazı il başkanları ve milletvekilleri ile CHP Genel Merkezi Parti Meclisi Salonu'nda düzenlediği basın toplantısı, yaşanan arbede nedeniyle gecikmeli başladı. 
     Salondaki partililerin dışarı çıkarılmasından sonra basın toplantısına başlayan Sarıgül, gazetecilerden özür diledi. 
     Salonda yaşananların, bir art niyetten kaynaklanmadığını, halkın coşkusu nedeniyle izdiham yaşandığını belirten Sarıgül, ''CHP yıllardır bu canlılığı yaşamadığı için bunlar oldu'' dedi. 
     CHP yönetimin başarısız olduğunu ifade eden Sarıgül, kurultayda başarısız bir yönetici ile başarılı bir yöneticinin oylanacağını, partiyi iktidar yapamayan genel başkan ve ekibinin gideceğini savundu. 
     Sarıgül, tek dileğinin CHP'yi iktidar yapmak olduğunu vurgulayarak, sözlerini şöyle sürdürdü 
     ''Tarihte dönüm noktaları vardır, bu kurultay bir dönüm noktasıdır. Delegelerimiz tarihsel sorumluluk ile karşı karşıyadır. İnanıyorum ki, halkın sesine kulak verecek ve gereğini yapacaklardır. Bu kurultaydan sadece genel başkan değil, çağdaş ve demokratik Türkiye'nin başbakanı çıkacaktır. Bu kurultaydan Türkiye sosyal demokratlarının iktidarı çıkacaktır. Artık zamanı geldi, uyuyan dev uyanacaktır. '' Sarıgül, Kurultay'dan sonra parti tüzüğünü demokratik hale getireceklerini, parti üyeliğini güvence altına alacaklarını, adayları ön seçimle belirleyeceklerini anlatarak, Erdal İnönü, Hikmet Çetin, Aydın Güven Gürkan, Murat Karayalçın ve Altan Öymen'in de aralarında bulunduğu sosyal demokratların birikimlerinden yararlanacaklarını, gölge kabine kuracağını söyledi. 
     CHP'yi iktidara taşıyamayan hiçbir sonucun başarılı olmadığını ifade eden Sarıgül, ''Benim anlayışım Başaramayan gider, başaran gelir. Başaramayacağım hiçbir işe girmem, başarısız olduğum yerde asla durmam. Bu düşüncelerle genel başkanlığa adayım'' dedi. 
     Sarıgül, basın toplantısının sonunda, kurultay salonunda her şeyi rahatlıkla konuşamayabileceklerini belirterek, Genel Başkan Deniz Baykal'a, bugün ya da yarın tercih edeceği bir televizyon kanalında, karşılıklı tartışma çağrısında bulundu. Sarıgül, Baykal'ın kendisine yönelik bazı iddialarda bulunduğunu ve kamuoyunun huzurunda hesaplaşmak istediğini belirtti. 
     Sarıgül, açıklamasının ardından, sorulara, seçim bürosunda yanıt vereceğini belirterek, gazetecilerin sorularını yanıtlamadı. 
     
     PANKARTLI, SLOGANLI DESTEK 

     Sarıgül, CHP Genel Merkezi'nden ayrılırken, aracına binmeden önce kısa bir konuşma yaptı. 
     Misafirperverliklerinden dolayı CHP Genel Sekreteri Önder Sav ve parti yöneticilerine teşekkür eden Sarıgül, kurultayın demokratik bir ortamda yapılmasını arzu ettiğini söyledi. Sarıgül, Baykal'a da başarılar diledi. 
     Sarıgül'ün basın toplantısından birkaç saat önce genel merkez önünde toplanan bir grup partili, pankartlar ve sloganlarla Sarıgül'e desteklerini belirttiler. 
     Sarıgül'ü destekleyenlerin önemli bir bölümünün boyunlarındaki sarı atkılar dikkat çekti. 
     ''Olmuyor, olmuyor, Baykal senle olmuyor'', ''Halkçı Sarıgül'', ''Sarıgül başbakan'', ''Kıskananlar çatlasın'' sloganları ile Sarıgül'ü bekleyen partililer, üzerinde Atatürk ve Sarıgül'ün portrelerinin yer aldığı, ''Sarı Zeybek'in bıraktığı emaneti, Sarıgül iktidara taşıyacak'', ''Bu Deniz maya tutmaz'' pankartları taşıdılar. 
     Genel Merkez önünde bekleyen propaganda minibüsünden ise Gülben Ergen'in söylediği, ''Kandıramazsın beni'' şarkısı çalındı. 
     Sarıgül'ün basın toplantısı sırasında salonda yaşanan arbede sırasında basın mensupların oturduğu masa kırıldı. 
     Bu arada, bir basın mensubu da cüzdanının kaybolduğunu ifade etti. Sarıgül, İran Caddesindeki bürosunda da, Şişli Belediye Başkan Yardımcısı Osman Aslan'ın görevden alınmasıyla ilgili bir soruyu, ''Devlet memurluğuyla ilgili rutin bir işlem, ancak Kurultay'a iki gün kala bu işlerin yapılmasını parti kamuoyu takdir edecektir. Tayyip Erdoğan ile iç içe olduğumuz söyleniyordu, sanırım bu işlemden sonra kimin kiminle iç içe olduğu daha iyi anlaşılacaktır'' diye cevaplandırdı. 
     Sarıgül, bir başka soru üzerine de Kurultay'da gerginlik yaşanmaması için elinden geleni yapacağını ve konuşmasını Genel Başkan Baykal'ın konuşma üslubuna göre şekillendireceğini ifade ederek, ''ben elimdeki tüm bilgi ve belgeleri tarihleriyle partimin tarafsız, güvenilir kişilerine teslim edeceğim. Bunlar hala partide yeralıyorsa bu pisliklerin temizlenmesi gerekir'' dedi. 
     
</TEXT>
</DOC>
