<DOC>
<DOCNO> 336615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun22.html </URL>
<DATE> 2005/04/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
G. d'Estaing AB Anayasası kabul edilirse, Türkiye'ye hayır kolaylaşır 
</HEADLINE>
<TEXT>

     Fransa'nın eski cumhurbaşkanlarından Valery Giscard d'Estaing, ''Avrupa Anayasası'nın kabul edilmesi halinde AB'nin Türkiye'ye daha kolay 'hayır' diyebileceğini'' ileri sürdü. 
     Avrupa Anayasası'nı hazırlayan Avrupa Konvansiyonu'na başkanlık eden Giscard d'Estaing, France-Soir gazetesine verdiği demeçte, Türkiye'nin AB üyeliğine karşı görüşlerini tekrarladı. 
     ''AB Anayasası'nın kabul edilmesi halinde Türkiye'ye tam üyelik yerine başka alternatifler sunulabileceğini'' öne süren Giscard d'Estaing, ''Anayasa'nın 57. maddesinin AB'ye, komşu ülkelerle imtiyazlı ortaklık kurmasına olanak sağladığı'' görüşünü savundu. 
     AB Anayasası'na göre, ''AB üyeliği için oybirliğine gerek görüldüğünü'' kaydeden d'Esteing, ''AB üyesi 2-3 ülke şimdiden Türkiye'nin üyeliğine karşı çıkıyor. Bunlardan biri Avusturya. İktidar değişirse Almanya'nın da bu yolda bir karar alması mümkün'' dedi. 
     
</TEXT>
</DOC>
