<DOC>
<DOCNO> 325949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy40.html </URL>
<DATE> 2005/03/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bakan Coşkun 16 soruya 36 dakikada cevap verdi 
</HEADLINE>
<TEXT>

     Sanayi ve Ticaret Bakanı Ali Coşkun, TBMM gündeminde yer alan, kendisiyle ilgili sözlü soruların tümüne cevap verdi. Bakan Coşkun'un, yöneltilen 16 soruyu cevaplandırması 36 dakika sürerken, sorular 15 dakikada okundu. 
     Bakan Coşkun, TBMM Genel Kurulu'nda sorulara cevap verirken, Türkiye Şeker Fabrikaları'nda çalışan geçici işçilerle ilgili adaletsiz çalışma sürelerinin kaldırıldığını, ayrıca, geçici işçilerin hastalık sigortasından yararlanmalarının sağlandığını söyledi. 
     Malatya Şeker Fabrikası'nın üretim kotasının artırıldığını da ifade eden Coşkun, Başbakanlık genelgesi doğrultusunda ekonomik olmayan kantarların kapatıldığını bildirdi. 
     Kapatılan kantarların bulunduğu yerlerdeki üreticilerin, yüksek fireli pancar üretmeyi alışkanlık haline getirdiklerini ifade eden Coşkun, bu üreticilerin aynı bölgeden olan kantar personelini baskı altında tutmak istemelerinin fire tespit çalışmalarının sağlıklı bir şekilde yapılmasına da engel olduğunu söyledi. Bu yüzden pancar alımlarının zaman zaman jandarma nezaretinde yapıldığını kaydeden Coşkun, kapatılan kantarların pancar temizleme cihazının da bulunmadığını ifade etti. 
     Coşkun, Şeker Kurumu'nun görev süresinin 2007 yılı sonuna kadar uzatılması için Başbakanlığı bir karar taslağı göndermelerine rağmen, kurumun görev süresinin sona erdirildiğini, ancak Şeker Kurulu'nun görevinin 2006 yılına kadar uzatıldığını söyledi. Kota belirlenmesinde oluşacak boşluğun doldurulması için bir yasa taslağı hazırladıklarını ve Başbakanlığa sunduklarını kaydeden Coşkun, taslağın bir an önce tasarıya dönüştürülerek Meclis'e gönderilmesi için çaba göstereceklerini bildirdi. 
     Organize Sanayi Bölgeleri OSB ile ilgili soruları da yanıtlayan Coşkun, OSB'ler dışında belediyelerin izniyle çevreye zarar veren çarpık sanayileşmenin engellenmesi için gerekli birimlere uyarı yazısı gönderdiklerini, ayrıca, belediyeleri bu konuda uyardıklarını belirtti. Coşkun, OSB'lerde yapılacak yatırımların ve sanayi tesislerinin öncelikle teşviklerden yararlandığını da hatırlattı. 
     OSB'ler ile ilgili yeni bir yasa taslağı hazırladıklarını bildiren Coşkun, taslağı sivil toplum örgütleri ve tüm ilgililerin görüşüne sunacaklarını söyledi. 
     Coşkun, esnafa verilen kredi limitinin 25 milyar liraya çıkarılacağını 800 bin esnafın 2 katrilyon lira kredi kullandığını ifade etti. 
     Bakan Coşkun, KOSGEB'in üreticilere 45 trilyon lira kaynak kullandırdığını da sözlerine ekledi. 
     Kendisine yöneltilen bazı soruların ''milletvekillerinin eksik bilgi almalarından kaynaklandığını'' belirten Coşkun, ''Milletvekillerimiz, bakanlığımıza gelip sorularının cevabını doğrudan alabilirler. Bu bakanlıklar, sizin bakanlıklarınız. Böyle yaparsanız hem zaman kazanırız hem de Meclis'in gündemini işgal etmemiş oluruz'' dedi. 
     
</TEXT>
</DOC>
