<DOC>
<DOCNO> 331086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko11.html </URL>
<DATE> 2005/04/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İki aylık döviz harcaması 18 milyar doları geçti 
</HEADLINE>
<TEXT>

     Türkiye'nin döviz harcamaları hızla artıyor. 
     Yılın ilk iki ayında Türkiye, 14.4 milyar dolarlık döviz geliri elde ederken, 18.2 milyar dolarlık döviz harcaması yaptı. Döviz harcamalarında yüzde 25'e yakın büyüme gözlendi. 
     ANKA'nın Merkez Bankası verilerinden yaptığı hesaplamaya göre, Türkiye'nin ocak-şubat dönemindeki döviz gelirleri 14 milyar 350 milyon dolar olarak gerçekleşti. 
     Döviz gelirleri, geçen yılın aynı ayındaki 11 milyar 505 milyon dolarlık düzeyine göre yüzde 24.7 oranında büyüdü. 
     Döviz harcamaları da yüzde 23.8'lik artış gösterdi. 
     Türkiye'nin 2004 yılının ilk iki ayında 14 milyar 669 milyon dolar döviz giderleri, bu yıl 18 milyar 156 milyon dolara ulaştı. 
     
     4 MİLYAR DOLARA YAKIN AÇIK 
     Türkiye, ocak-şubat döneminde döviz dengesinde 3 milyar 806 milyon dolarlık açık verdi. Döviz açığı, geçen yılın 
     aynı dönemine göre yüzde 20.3'lük büyüme gösterdi. 2004 yılının ilk iki ayında Türkiye'nin döviz açığı 3 milyar 164 milyon dolar düzeyinde oluşmuştu. GİDERLERİN BÜYÜK BÖLÜMÜ İTHALAT Döviz harcamalarındaki artışta büyük ölçüde ithalattaki büyüme etkili oldu. Ocak-şubat döneminde Türkiye'nin ithalat faturası, yüzde 24.1 artarak 14 milyar 371 milyon dolara ulaştı. İthalat faturası, döviz gelirlerinin üzerine çıktı. Taşımacılık giderleri yüzde 45 artarak 723 milyon dolara, turizm giderleri yüzde 43.2 artarak 544 milyon dolara ulaşırken, faiz giderleri yüzde 13.5 azalarak 1 milyar 519 milyon dolara indi. Diğer döviz giderleri ise yüzde 122 büyüyerek 999 milyon dolara yükseldi. 
     
     DÖVİZ GELİRLERİ 
     Döviz gelirlerinin büyük bölümü ise ihracattan sağlandı. Türkiye'nin ocak-şubat dönemindeki ihracatı, yüzde 24 artarak 10 milyar 897 milyon dolara çıktı. Bunun 540 
     milyon dolarlık bölümünü oluşturan bavul ticareti gelirleri, yalnızca yüzde 0.7'lik artış kaydetti. Turizm gelirleri yüzde 15.5 artarak 1 milyar 276 milyon dolara, taşımacılık gelirleri yüzde 43.9 artarak 521 milyon dolara, faiz gelirleri yüzde 12.4 artarak 118 milyon dolara ulaştı. İşçi dövizi gelirleri yüzde 13.3 azalarak 117 milyon dolara, yurtdışı müteahhitlik gelirleri yüzde 9.2 azalarak 89 milyon dolara indi. Diğer döviz gelirleri ise yüzde 49 artarak 1 milyar 332 milyon dolara çıktı. 
     
</TEXT>
</DOC>
