<DOC>
<DOCNO> 302030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/ekonomi/aeko.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Wal - Mart ile Migros işbirliğini görüşüyor' 
</HEADLINE>
<TEXT>


Koç Holding Şeref Başkanı Rahmi Koç, ABD'li Wal - Mart ile Migros'un işbirliğini müzakere ettiklerini açıkladı. Koç'un ifadeleri üzerine şirketten yapılan açıklamada, 'Bu tür görüşmeler normaldir' denildi 

EKONOMİ SERVİSİ 

Koç Holding Şeref Başkanı Rahmi Koç, perakende devi Wal - Mart'ın Migros ile işbirliği müzakeresi yaptığını söyledi. Kabataş Eğitim Vakfı'nın toplantıda konuşan Koç, AB - Türkiye ilişkileri, ekonomik gelişmeler ile dünya seyahatini anlattı. Daha sonra soruları yanıtlayan Koç, 'Wal - Mart gibi bir firma geldiğinde Migros ne yapar ' sorusunu şöyle yanıtladı 
"Wal - Mart dünyanın en büyük şirketi, hatta devlet. Wal - Mart bir dev ve tehlikeli bir rakip. 285 milyar dolar cirosu var. Bu, Türkiye'nin GSMH'sine neredeyse eşit. 2 milyon kişi çalıştırıyor. Bir malı dünyada en ucuza o alabiliyor. O kadar ki, artık ona mal veren yan sanayiciler onun baskısından iflas etmekten korkuyor. Wal - Mart, Migros ile işbirliği müzakeresi halinde. Bu şirket dünyada iyi gidiyor ama yine de Almanya'da tahmin ettikleri performansı gösteremedi." 
Bilindiği gibi, Bloomberg Ajansı kaynaklı olarak Migros'un hisselerinin bir kısmının Wal - Mart'a satışı konusunda iki şirket arasında görüşmeler yapıldığı açıklanmış, ancak her iki şirket haberi doğrulamaktan kaçınmışlardı. 

Açıklama geldi, tahta açıldı 
Rahmi Koç'un açıklaması üzerine İMKB, şirketten bilgi istedi ve Koç Holding ile Migros sıralarını kapattı. Bu istek üzerine holdingten şu açıklama yapıldı 
"Şirketimizin uluslararası perakende piyasasının önde gelen kuruluşları ile görüşmeleri olması doğaldır. Dünyanın en büyük perakende şirketi Wal - Mart ile yapılan görüşmeler de bu çerçevede olup, özel durum açıklamasını gerektirecek bir gelişme bulunmamaktadır." Açıklama sonrası şirketlerin borsa işlemleri tekrar açıldı 
Bu arada, Milliyet'in görüştüğü Wal - Mart yetkilileri de "Şirket politikası olarak bu tür konularda yorum yapmıyoruz" diyerek, konuyla ilgili bilgi vermekten kaçındı. 

Migros hisseleri prim yaptı Birinci seansta yüzde 7.48 primle 11 bin 500 lirada bulunan Migros hisseleri, Koç Holding'le birlikte Rahmi Koç'un açıklamasından sonra işleme kapatıldı. İkinci seans ortasında işleme açılan Migros hisseleri dün yüzde 4.67 oranında yükselerek 11 bin 200'den kapandı. Birinci seansta 8 bin 850 lira olan Koç Holding hisseleri ise ikinci seansa yüzde 0.56 kayıpla 8.800'den günü tamamladı. Son bir ay içinde Migros hisseleri yüzde 20, Koç Holding hisseleri ise yüzde 14 oranında değer kazandı. 

10 ülkede 5 bin mağaza ABD'li ünlü perakende şirketi Wal - Mart'ın 5 bin mağazası var. 10 ülkede faaliyet gösteriyor. 2003 gelirleri 256 milyar dolardı. 1.3 milyon çalışanı bulunuyor. 
1926 yılında Sam Walton tarafından Arkansas'ta kurulan şirket, 1980'li yıllarda, ABD'nin en başarılı perakendecilerinden biri oldu ve satışları 1989'da 26 milyar dolara çıktı. Walton ailesi şirketin halen yüzde 39'una sahip. 
41 ilde 463 mağazası bulunan Migros, Rusya, Kazakistan, Azerbaycan ve Bulgaristan'da 43 Ramstore açtı. Şirket, önümüzdeki yıl Makedonya'da da bir Ramstore açacak. Migros'un yılın ilk dokuz aylık döneminde konsolide net satışı yüzde 16'sı yurtdışı kaynaklı olmak üzere 1 milyar doları aştı. 


</TEXT>
</DOC>
