<DOC>
<DOCNO> 349194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonyas05.html </URL>
<DATE> 2005/06/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Mercan Dede, Londra'da 2 bin kişiye çaldı 
</HEADLINE>
<TEXT>

     Ünlü sanatçı Mercan Dede, son albümü 'Su''yu tanıtmak üzere İngiltere'nin başkenti Londra'da konser verdi. 
     Kanada'da yaşayan ve asıl adı Arkın Ilıcalı olan sanatçının Londra'nın merkezindeki Forum'da verdiği konseri, yaklaşık 2 bin kişi izledi. 
     Geçen çarşamba günü Salisbury, perşembe günü Bristol ve cuma günü Brighton'da konser veren Mercan Dede, bugün de Cheltenham'da müzikseverlerle buluşacak. 
     Müziğini ''gönül müziği'' olarak nitelendiren Mercan Dede, gittiği her kentte beklediğinin üzerinde bir ilgi gördüğünü belirtti. 
     Konserinde albümündeki eserlerin yanı sıra Türk Sanat Müziği'nin klasikleşmiş eserlerine, Sezen Aksu ile Sertab Erener'in albümleri için yaptığı remikslere de enstrümantal olarak yer veren Mercan Dede, yaptığı müzikte herkesin kendisinden bir şeyler bulabildiğini söyledi. 
     56 konserden oluşan İngiltere turnesinde Türkiye'nin tanıtımına büyük katkı yaptığına inandığını belirten Mercan Dede, AB sürecindeki Türkiye'ye bu tür konserlerin büyük bir destek sağladığına dikkat çekti. 
     Mercan Dede, İngiltere turnesinin ardından, İspanya, İtalya ve Almanya'da konserler vereceğini bildirdi. 
     
</TEXT>
</DOC>
