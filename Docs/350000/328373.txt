<DOC>
<DOCNO> 328373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/bbas.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
All Star'a ambargo 
</HEADLINE>
<TEXT>


FIBA'nın, Kıbrıs Rum Kesimi'nde düzenleyeceği All Star Şöleni'ne, Beşiktaş'tan El Amin, Varda ve Ellis de seçildi 


FIBA tarafından organize edilen FIBA Europe League All Star Şöleni'ne Beşiktaş'tan Khalid El Amin, Ratko Varda ve Andy Ellis de davet edildi. 
Kıbrıs Rum Kesimi'nin Limassol kentinde 14 Nisan'da gerçekleştirilecek olan All Star Şöleni'ne Türkiye'den katılacak isim sayısı böylece yediye yükselmiş oldu. 
FIBA, geçtiğimiz hafta içinde de, FIBA Avrupa Ligi'nde Beşiktaş'ı eleyerek Final - Four'a kalan Fenerbahçe takımının başarılı coachu Aydın Örs'ü Avrupa Karması'nın coachu olarak açıklamıştı. FIBA ayrıca Sarı - Lacivertli takımın skorer forveti Ömer Onan ile Boşnak yıldız Damir Mrsic'i Avrupa Karması'na, Marc Salyers'ı ise Dünya Karması'na çağırmıştı. 
Beşiktaş takımı Genel Menajeri Zeki Can, seçilen isimlerden El Amin ile Ellis'in Dünya Karması'nda, Sırp pivot Varda'nın ise Avrupa Karması'nda yer alacağını söyledi. FIBA, takım kadrolarını ve teknik kadroların tamamını 1 Nisan'da resmi sitesi fiba.com'da anons edecek. 

Dörtlü final Kiev'in 

F. Bahçe'nin de ev sahipliği için aday olduğu FIBA Avrupa Ligi Final- Four'unu Kiev aldı 

FIBA Avrupa Ligi Final - Four'unun evsahipliğini Ukrayna'nın başkenti Kiev "kaptı". 
27 - 28 Nisan'da yapılacak Final - Four'da yer alacak olan temsilcimiz Fenerbahçe'nin yanısıra Rusya'nın da Dinamo St.Petersburg ile evsahipliği için aday olduğu seçimden Kiev zaferle çıktı. 
Sarı - Lacivertliler, 27 Nisan'da ilk maçını evsahibi ülkenin temsilcisi BC Kiev ile oynayacak. Fenerbahçe bu maçı kazandığı taktirde, Dinamo St.Petersburg Rusya - BC Khimki Rusya maçının galibiyle 28 Nisan'da şampiyonluk mücadelesi verecek. 
Bu arada, FIBA Bayanlar Avrupa Ligi'nin de evsahipliğini Rusya'nın Samara kenti kazandı. 

Haydi Efes 

Basketbolda, Euroleague ikinci raund G Grubu'ndaki temsilcimiz Efes Pilsen, Yunanistan'ın AEK takımı ile bu akşam Abdi İpekçi Salonu'nda saat 20.10'da "kader sınavı" verecek. Lacivert - Beyazlılar, AEK önünde önce galibiyet, sonra da "fark" arayacak. Sky Türk'ten naklen yayınlanacak olan karşılaşmada, rakibine ilk maçta son saniye üçlüğüyle 70 - 69 yenilen Efes, galip gelirse çeyrek finalist olacak. Ancak grup birinciliğini de kovalayan Lacivert - Beyazlılar, 18 sayı ile galip gelirse bu hedefe ulaşacak. Benetton'un, Prokom'u rakip sahada 29 sayı veya altında bir farkla yenmesi durumunda ise Efes'e 17 sayı yetecek. Karşılaşmayı izlemek isteyenler Abdi İpekçi Salonu'na "ücret ödemeden" girecekler. 

G Grubu Takımlar O G M A Y P AEK 5 4 1 374 358 9 Benetton 5 3 2 362 334 8 EFES PİLSEN 5 3 2 355 315 8 Prokom Trefl 5 0 5 336 420 5 



</TEXT>
</DOC>
