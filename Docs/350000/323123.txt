<DOC>
<DOCNO> 323123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/akyol.html </URL>
<DATE> 2005/03/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa, Türkiye, terör 
</HEADLINE>
<TEXT>


İSPANYA sevdiğim bir ülkedir. Akdenizli özelliğimiz mi, İspanyol kültüründeki 'Mağrip' katkısı mı, ne sebepten bilmiyorum... 
Aynı sebeplerden mi acaba İspanyollarda da bize sempati vardır. İşte İspanyol halkı ve devleti Türkiye'nin AB üyeliğini samimiyetle destekleyen birkaç Avrupa ülkesinden biridir. 
Etnik milliyetçi ETA'nın cinayetlerinden dolayı teröre karşı duruş tecrübesine sahip olan İspanyol milleti, şimdi El Kaide'nin 11 Mart 2004 günlü "Madrid katliamı"nı anıyor anmakla yetinmiyor... 
Katliamın birinci yıldönümünde uluslararası tören ve toplantılarla "Madrid katliamını" dünyanın hafızasına nakşediyor. 
"11 Mart"ın yıldönümünde dünya liderleri Madrid'de... Dünya TV'leri, gazeteleri Madrid'de... Milyonlarca İspanyol "Madrid kurbanları"nı anıyor, dua ediyor, saygı duruşu yapıyor. 
Teröre karşı bilinçlenmeyi de, İspanya'nın saygınlığını da yükseltiyor bu etkinlikler... 

TÜRKİYE 2003 Kasım'ının 15. ve 20. günlerinde yine El Kaide'nin terör saldırısına maruz kalmıştı. 15 Kasım'da İstanbul'da iki sinagog, 20 Kasım'da HSBC bankası ile İngiliz Konsolosluğu bombalanmıştı. Toplam 55 insan ölmüştü, yaralı sayısı 461... 
Ne yaptık Unutmadık ama gereğini yaptık mı 
Madrid katliamında ölü sayısı 192 idi. Ama vahşet aynı... Bizdeki saldırıların iki mabede yapılmış olması gibi manevi, İngiliz Konsolosluğu'na yapılmış olması gibi siyasi boyutları da vardı. Bizim bu terör olaylarını uluslararası boyutlarda anmamız, dünyanın hafızasına nakşetmemiz mümkündü. 
Kendi kendimizle sınırlı kaldık, bunu "dünyalı" hale getirmeyi akıl edemedik. PKK gibi vahşi bir terör tecrübemiz olduğu halde, hükümet, muhalefet, aydınlar, basın... Hiçbirimiz akıl edemedik bunu. Ama İspanyollar yapıyor işte. 
Nasıl bir çağda yaşıyoruz, düşünce ufuklarımızın nasıl genişlemesi lazım İşte bir örnek... 

FRANSA... İstanbul'daki terör olaylarından sonra Fransız Le Soir gazetesi şunu yazmıştı 
"Türkiye, El Kaide'nin gözünde yok edilmesi gereken model ülkedir." 
Çok doğru... Ama El Kaide'nin "Yok edilmesi gerekir" diye gördüğü bu "model ülke" konusunda Fransa'nın tavrı nedir Anayasa hükmüyle "Türkiye'ye karşı ayrımcılık" yapıyor, Türkiye'nin AB üyeliğinin önüne "referandum" duvarı örüyor 
Fransızların anayasa maddesi haline getirdiği bu "duvar", aslında Avrupa'nın bilinçaltındaki "oryantalist" ve "ırkçı" ayrımcılığın somutlaşmış bir ifadesidir. 
Ertuğrul Özkök, Gündüz Aktan, Serdar Turgut gibi yazarlar da yazıyor Avrupa'nın önemli bir kesiminde Türkiye'ye karşı "oryantalist" ya da "sakil ırkçı" bir önyargı var. Bunu zaman zaman AİHM kararlarında bile görüyoruz. En taze örnek olarak, polisin ölçüsüz şiddetine gösterilen tepkilerin dozundaki ölçüsüzlüktür. Kusur bizde olunca bunu bir karşı kampanyaya dönüştürüyorlar. 
Fransız şovenizmi kolay kolay iflah olmaz ama daha "dünyalı" bir düzeye çıkarak, polisimizi de o düzeye çıkararak Avrupa'ya 'girmemiz' mümkün. Terörle savaşan İspanya bu açıdan bizim için iyi bir 'model'... 



</TEXT>
</DOC>
