<DOC>
<DOCNO> 334810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy03.html </URL>
<DATE> 2005/04/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Doğan Bahçeli ezberi bozdu 
</HEADLINE>
<TEXT>

     ANKARA Milliyet Cezaevinden tahliye edilen, kapatılan eski DEP milletvekili Orhan Doğan, MHP Genel Başkanı Devlet Bahçeli'nin ülkücü camiaya yönelik sağduyu çağrısına destek vererek, "Bahçeli, kendi siyaset geleneğinde bir ezberi bozdu. Kendisine teşekkür ediyorum" dedi. 
     Doğan, dün CNN Türk'teki Manşet programında, Bahçeli'nin Milliyet'e yaptığı açıklamaları son derece olumlu karşıladığını belirtti. Kürtler içinde de aşırı milliyetçi eğilimler olduğunu kaydeden Doğan, Kürt ve Türk milliyetçiliğinin karşı karşıya getirilmemesi gerektiğini ifade etti. Doğan, etnik milleyitçiliğin zamanını geçtiğini kaydederek, "Artık silaha ve şiddete gerek kalmamıştır. Türkiye'de Kürtler, bölünmek istemiyor. Genelkurmay'ın sözde vatandaş açıklaması incitti. Kürtler özde vatandaşlardır. Bayrağın al renginde Türklerin olduğu gibi Kürtlerin de kanı vardır" diye konuştu. 
     Doğan, terörün yoğun olduğu 1990'lı yılların başında iç çatışmaların yaşanmaması için eski MHP lideri Alpaslan Türkeş ile o dönemde görüştüğünü de açıkladı. 
     Milliyet'te dün yer alan 570 bin kız çocuğunun okula gidemeyişine ilişkin haberine de değinen Doğan, "Dün önceki gün bir gazetemizde yer aldı. Türkiye'de 570 bin bölgede ise 250 bin kızımız eğitim hakkından yoksun. Milliyetçi eğilimleri besleyen bu tür sosyal sorunları çözmeliyiz" dedi. 
     
     İmaralı Ne ad ne red 
     Doğan, Abdullah Öcalan'a yaklaşımları konusunda da, "İkili basınç altında bir hareket doğuyor. Bizi İmralı'ya ya tabi olun, ya da tamamen reddedin uçurumuna sürüklemeyin. İmralı ne bir ad olmalıdır, ne de bir red. İmralı'nın doğrularından faydalanabilmeli, yanlışlarını reddedebilmeliyiz. Biz Türkiye'nin üniter bütünlüğünden yanayız" diye konuştu. 
     
</TEXT>
</DOC>
