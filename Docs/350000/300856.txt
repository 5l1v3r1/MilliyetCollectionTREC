<DOC>
<DOCNO> 300856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun20.html </URL>
<DATE> 2004/12/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
FKÖ Başkanı Abbas İsrail işgal ettiği tüm topraklardan çekilsin 
</HEADLINE>
<TEXT>

     Filistin Kurtuluş Örgütü FKÖ başkanı Mahmud Abbas, Filistin'de 9 Ocak'ta yapılacak devlet başkanlığı seçimleri için ilk resmi seçim konuşmasını yaptı. 
     Bugün başlayan resmi kampanya süreci kapsamında Ramallah'ta ilk seçim konuşmasını yüzlerce kişiye hitaben yapan Abbas, önceliklerinin Filistin halkının güvenliğini sağlamak olduğunu söyledi. 
     İsrail'in Gazze'den çekilme planını ''geniş bir çekilme planının parçası'' olarak tanımlayan Abbas, İsrail'in Kudüs'ün doğusu da dahil 1967'de işgal ettiği bütün topraklardan çekilmesini istedi. 
     Filistinlilerin, müzakereler yoluyla barış yolunu seçtiklerini belirten Abbas, ''Eğer burada barış olmazsa Ortadoğu'da ya da dünyanın kalanında barış sağlayamayacağız'' dedi. 
     Abbas, İsrail'e, Filistin saldırılarıyla bağlantısı bulunduğu gerekçesiyle 5 kez ömür boyu hapse mahkum edilen Mervan Barguti'nin ve tüm tutukluların serbest bırakılması çağrısı yaptı. 
     
</TEXT>
</DOC>
