<DOC>
<DOCNO> 337004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko35.html </URL>
<DATE> 2005/04/26/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Koza Davetiye Normandy Madencilik'in 100 hissesi alındı 
</HEADLINE>
<TEXT>

     Normandy Madencilik A.Ş. firmasının, tüm hisseleri Koza Grubu tarafından 01 Mart 2005 tarihinde satın alınarak yüzde 100 Türk firması haline geldiği belirtildi. 
     Koza Davetiye Mağaza İşletmeleri ve İhracat A.Ş., ''Son günlerde basında yer alan ''Yabancı şirketler, Temmuz 2003-Ağustos 2004 arasında gerçekleştirdikleri taşınmaz alımında en fazla alım Normandy Madencilik A.Ş. tarafından gerçekleştirilmiştir'' şeklindeki haberlere açıklık getirmek üzere İMKB'ye bir açıklama yaptı. 
     Açıklamada, şu görüşlere yer verildi 
     ''Öncelikle yabancı ortaklarca Türkiye'de kurulan Normandy Madencilik A.Ş. firmasının tüm hisseleri Koza Grubu tarafından 01 Mart 2005 tarihinde satın alınarak yüzde 100 Türk firması haline gelmiştir. Yüzde 100 hissesini satın aldığımız Normandy Madencilik A.Ş.'nin aktifleri arasında yer alan tüm maden ruhsatları, tüm taşınmazları ve tüm varlıkları Türk sermayesine dönüşmüştür. Normandy Madencilik A.Ş.'nin unvanı ilk Genel Kurulda 'Koza Altın' olarak değiştirilecektir. Bergama Ovacık'ta kurulu Altın İşletmesi 01 Mart 2005 tarihinden itibaren Türk sermayesi ve Türk mühendis ve personeli tarafından işletilen ilk Türk Altın işletmesi olmuştur. Temmuz 2003 ila Ağustos 2004 tarihleri arasında Çamkoy Ovacık ve Sağancı köylerinde satın alınan 307 bin 861 metrekarelik arsa ve arazinin tamamı Koza Grubuna geçmiştir.'' 
     
</TEXT>
</DOC>
