<DOC>
<DOCNO> 319168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/ygokce.html </URL>
<DATE> 2005/02/28/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çalımbay'ın zor sınavı 
</HEADLINE>
<TEXT>



Rıza Çalımbay'ın Beşiktaş'ı, eski kaptanın göreve geldiği günden beri belki de en zor, en gerilimli ve heyecanlı maçını oynadı... İnönü tribünlerinin yüzde yüz dolu olduğu o sevgi ve destek ortamında Beşiktaş, Şaban Yıldırım yönetiminde direnç kazanan ve eski özelliklerini kaliteye dönüştüren Sakaryaspor'a karşı umduğu etkinliği sağlayamadı. 
Rıza hocanın üçlü sisteme dönüşü, kadro yapısı ele alındığında anlayışla karşılanabilir. Kaldı ki bence sezonun en iyi transferi olarak gördüğüm Koray da artık kadroda. Çalımbay, savunmada çalım yemek istemiyor, riske girmiyor, açık vermiyor. Rakip takımların gol atması artık o kadar kolay değil. Ancak dünkü gibi bir iş kazası Cordoba'yı ve savunmayı avlayabilir. Ama Beşiktaş'ın savunmada kazandığı bu güvenceye karşılık üçlü sistemin özellikle hücum ve savunma fonksiyonlarını aynı ağırlıkta karşılaması gereken kanat oyuncuları maalesef bu sistemin gereksinimi olan etkinliği gösteremiyorlar. Dün Ali Güneş, M'Bayo karşısında hiç hücum düşünemedi. Pozisyon gereği katıldığı ataklarda da, etkili bir orta ya da gol pası üretemedi. İbrahim Üzülmez ise savunmada kuşkusuz arkadaşlarına büyük bir özveriyle yardım ediyor. Ama topla yaptığı deparların sonunda onun da ayağından çıkan verimli, rakip savunmayı oyundan düşürecek bir servis göremedik. 

Tayfur zorlandı 
Böyle tıkanık bir ortamda, hem de rakip takım kanatları ikişer kişiyle bloke ederken, Beşiktaş, Carew ve Veysel ile istediği gibi gol fırsatı üretemedi. Başlangıç dakikalarının Carew'li görüntüleriyle umutlananlar, bu kısır ve etkisiz ortamda hayal kırıklığına uğradılar. Sakaryaspor dörtlü savunmasıyla direniyor, Veysel ve Carew'e iki stoperiyle adam markajı uyguluyor, orta alanda da Emre ve Ragıp'la oyunu tutuyordu. Sağ kanatta kurnaz tilki gibi bekleyen çabuk ve fırsatçı M'Bayo, Şaban Yıldırım'ın gizli silahıydı. Kaldı ki Yıldırım, takımın üzerindeki kişiliksiz havayı silmiş, Ali Cansun ve Burak Akdiş ile çift santrforlu bir varolma, karşı koyma tercihi de yapmıştı. Böyle bir ortamda Koray, hem savunmanın, hem de orta alanın rollerini başarıyla üstlenmeye çalışırken, Kaptan Tayfur ön liberoda zaman zaman zorlandı. 
Carew ve Veysel'le ilgili elbette eleştirilerimiz var. Doğru dürüst etkili şut atamıyorlar. Hava toplarını etkin kullanamıyorlar. Ne var ki, kendilerine gelmeyen topu kazanmak için bazen kenarlara, bazen gerilere çıkmak zorundalar. Böyle bir ortamda Beşiktaş'ın bu ikili ile pozisyon ve gol bulması şansa kalmış. 
Hakem Vedat Yüksel'in kararları tribünden bakınca doğru göründü. İkinci penaltı tartışılabilir Taşkınlık karşısında güvenlik sorununu vurgulayarak, oyuna ara vermesi de özellikle seyircilerin sakinleşmesi açısından önemliydi. İlk penaltı atışını tekrarlatması bugüne kadar birçok hakemin uygulamadığı bir kural gereği. Çünkü vuruştan önce ceza alanına girenler var. Vedat Yüksel kuralı uyguladı. Bu güne kadar uygulamayanların yanına da kar kaldı. Nerede standart, nerede kurallar 



</TEXT>
</DOC>
