<DOC>
<DOCNO> 325589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy18.html </URL>
<DATE> 2005/03/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sosyal güvenlik reformu tasarısı, Bakanlar Kurulu'nda imzaya açıldı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, sosyal güvenlik reformuna ilişkin yasa tasarısının Bakanlar Kurulu'nda imzaya açıldığını bildirdi. Çiçek, tasarıyla sosyal güvenlik kuruluşlarına bağlı kişilerin elde ettiği haklarda en ufak bir gerilemenin söz konusu olmayacağını belirtti. 
     Bakanlar Kurulu toplantısının ardından açıklamalarda bulunan Çiçek, en fazla önem verdikleri konuların başında yapısal reformların geldiğini söyledi. Bunların başında da sosyal güvenlik reformunun geldiğini anlatan Çiçek, bunun sadece kendi hükümetinin öncelik verdiği bir konu olmadığını, kalkınma planında da sosyal güvenlik reformunun her zaman önemli bir yer aldığını kaydetti. 
     Sosyal güvenlik açıklarının, Türkiye ile ilgili ekonomik değerlendirmeler yapılırken Türkiye'nin en önemli kara deliklerinden bir tanesinin, devlet bütçesi ve ekonomiye yük olarak üzerinde durulan bir konu olduğunu belirten Çiçek, bu konunun bütün partilerin ve hükümetlerin programında olduğunu anımsattı. 
     ''Ancak bugün kadar çok şey söylenmesine rağmen bir türlü haya geçirilemediğini'' ifade eden Çiçek, ''Bu neviden köklü icraatlar yapmak sanıldığı kadar kolay değildir. Her köklü adımın, reformun, beraberinde getirdiği bir kısım sıkıntılar var. Bu sıkıntıları da şimdiden görmek ve ona göre bu çalışmalarımızı sürdürmek zorunda olduğumuzu biliyoruz'' dedi. 
     
     22 KATRİLYON LİRA AKTARILDI 

     Bunların zor yasalar olduğunu, ama Türkiye'nin bir an önce bunları gerçekleştirmesi gerektiğini kaydeden Çiçek, sözlerini şöyle sürdürdü 
     ''Sosyal güvenlik reformunu üç tane ayağı var. Bunlardan bir tanesi emeklilik sigortası, ikincisi genel sağlık sigortası, üçüncüsü de yapısal reform. Bugün hepimiz biliyoruz ki sosyal güvenlik sistemi iyi çalışamadığı için, her sene devlet, bütçesinden önemli ölçüde kaynağı sosyal güvenlik kuruluşlarına aktarıyor. Bu sene aşağı yukarı 22 katrilyonun üzerinden bütçeden Emekli Sandığı, SSK ve Bağ-Kur'a kaynak aktarılmıştır gelir-gider dengesini tutturmak adına. Bunu anlamı şudur Türkiye'nin yatırım bütçesinin iki katı kadar sosyal güvenlik kuruluşlarına kaynak aktarıyoruz. 
     Buna rağmen emeklilerimiz açısından zaman zaman ödenen aylıkların düşük olduğu ki biz de bunu prensipte kabul ediyoruz, sağlanan hizmetlerin yeterli olmadığı gibi haklı olarak sıkıntılar gündeme gelmektedir. Şu an SSK'dan 4 milyon 100 bin, Bağ-Kur'da 1.5 milyon, Emekli Sandığı'ndan 1.5 milyon üzerinde, özel sandıklardan maaş alanlarla birlikte 7 milyon 229 bin kişi bu sosyal güvenlik sistemiyle irtibatlıdır. Her sene 400 bin kişi bu sisteme dahil olmaktadır. Türkiye olarak bu reformları süratle yapmazsak, hayata geçiremezsek, hem Türkiye'deki ekonomik gelişmeyi zorlaştırmakta, devlet bütçesi üzerindeki bu kuruluşların önümüze koyduğu sorunlar her geçen gün biraz daha artmaktadır. Buna karşılık sunulan hizmetlerde kaliteli bir hizmet sunumu mümkün olmamaktadır. Onun için böyle bir düzenlemeyi gecikmeksizin yapma kararlığındayız.'' 
     
     ''KAZANILMIŞ HAKLARI KORUYACAĞIZ'' 

     Bu düzenlemeleri yaparken kazanılmış haklara riayet etme konusuna dikkat ettiklerini belirten Çiçek, ''Bunda vatandaşlarımızın en ufak bir tereddüdü olmamalıdır. Çünkü bu konular biraz istismara müsait konulardır. Hükümetin bu noktadaki niyeti, yapmak istedikleri tam anlaşılamadığı takdirde bir kısım çevreler derhal bunun istismarına kalkışabiliyorlar. Herkesin şundan emin olması lazım Bu kuruluşlara bağlı olarak kişilerin elde ettiği ne gibi hakları varsa, bunların hiç birisinde en ufak bir gerileme söz konusu olmayacaktır. Esasen hukukun temel kuralı da kazanılmış hakları korumaktır'' diye konuştu. 
     ''Ne yapılıyorsa bunlar mutlaka bugün kazanılmış haklara ilaveten sağlanacak haklardır'' diyen Çiçek, tasarının konunun tarafı olan meslek kuruluşları ve sivil toplam kuruluşlarının müteakip toplantıları sonucunda ortaya çıktığını, bugün imzaya açıldığını ve imzalar tamamlandıktan sonra süratle TBMM'ye gönderileceğini söyledi. 
     
     ''NİMET-KÜLFET DENGESİ'' 

     Komisyonlarda bu konuya katkı sağlamak isteyenler varsa, burada fikirlerini aktarabileceklerini böylece ülke için önemli bir reformu gerçekleştirmiş olacaklarını belirten Çiçek, şunları kaydetti 
     ''Biz bu reforma neyi amaçlıyoruz Evvela emeklilik sigortası açısından, tüm çalışanlar açısından nimet külfet dengesinin eşit olduğu tek bir sistem kurmaktır. SSK, Bağ-Kur, Emekli Sandığı ve özel sandıklar olmak üzere birden fazla kuruluş var. Nimet-külfet dengesini eşit hale getirmek suretiyle bunları tek bir sisteme bağlamaya çalışıyoruz. 
     Nüfusun yaşlanmasına karşı zamanında önlem almak gerekmektedir. Türkiye'de nüfusun önümüzdeki zaman içerisinde ki burada üç kuşağı hesaba katarak düzenlemelerin yapılması gerekiyor, bu adımlar şimdiden atılmazsa bir çok ülkenin nasıl ekonomisini çökerttiğini de yaşanan örneklerden biliyoruz. Onun için nüfusun yaşlanmasına karşı tedbirleri şimdiden almak gerekmektedir. 
     Bu düzenlemeleri yaparken istihdam üzerinde ilave yük yaratmamaya gayret ediyoruz. Zorunlu ve isteği bağlı sigortayı ülke gerçeklerine uygun şekilde yeniden tanımlıyoruz. Sistemi basitleştirmek, bürokrasiyi azaltmaya çalışıyoruz. 
     Genel sağlık sigortasıyla da sağlık hizmetleri tek elden yürütülmeye başlanacaktır. Sağlık hizmetlerinin etkin, verimli ve vatandaşın isteğine uygun bir tarzda sürdürebilmesinin bugüne kadar ön şartı olan husus genel sağlık sigortasının mevcut olmayışıdır. Bir kısım vatandaşlarımız yeşil kart yoluyla bir kısım vatandaşımız da bağlı oldukları kuruluşlar yoluyla bu hizmetleri alabilmekteydi. Kaldı ki bunun beraberinde getirdiği pek çok sıkıntıyı biliyoruz. Onun için genel sağlık sigortasının çıkarılması lazım geldiği bugüne kadar ifade edilmiştir. Şimdi bu, bu dönem kısmet olacak.'' 
     
     ETKİN BİR YAPI 

     Amacın, ''Tüm vatandaşlara eşit, kapsamlı ve kaliteli sağlık sigortacılığı hizmeti sunmak'' olduğunu ifade eden Çiçek, ''Katılımın zorunlu olduğu, primin gelire göre alındığı, hizmetin ihtiyaca göre verilmesinin sağlandığı bir sağlık sigortacılığını gerçekleştirmektir'' dedi. 
     Yoksul vatandaşların sağlık sigortası priminin sosyal yardımlara ayrılan kaynaklardan devlet tarafından karşılanmasını arzuladıklarını ifade eden Çiçek, ''Her türlü koruyucu sağlık programı uygulanmasının temel politika haline getirecek bir finansman modelinin uygulanmasını öngörmekteyiz'' diye konuştu. 
     Çağdaş kontrol ve takip sistemlerine dayalı, ülke kaynaklarının suiistimal edilmesini önleyen etkin bir yapının kurulması gerektiğini anlatan Çiçek, ''Bu kuruluşların yapısal bir değişikliğe tabi tutulması gerekmektedir. Bugün biliyoruz ki bir çok yerde hem Bağ-Kur hem SSK var. Bunların bazı yerlerde bölge müdürlükleri var. Bu, hem insanın hem kaynakların israf edilmesi gibi bir sonucu doğruyor'' dedi. 
     Cemil Çiçek, kurumsal yapı, emekli sigortası ve genel sağlık sigortasını içine alan yaklaşık 150 maddelik bir tasarının imzaya açıldığını kaydetti. 
     Çiçek, toplantıda ayrıca Sivas Koyulhisar'da meydana gelen heyelan ile ilgili bölgeyi ziyaret eden bakanların bilgi verdiğini bildirdi. Çiçek, ölenlere Allah'tan rahmet, yaralılara da geçmiş olsun dileklerini iletti. 
     
</TEXT>
</DOC>
