<DOC>
<DOCNO> 318333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur42.html </URL>
<DATE> 2005/02/24/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
"Dünden Bugüne Kerkük ve Musul Sorunu" toplantısı yapıldı 
</HEADLINE>
<TEXT>

     Eski Dışişleri Başkanı Şükrü Sina Gürel, ''Başbakan, Irak'taki seçimden memnun olduğunu söyleyerek, durumu meşru hale getirmiştir. Bu çok yanlış olmuştur. ABD, şimdi bölgeyi seçimden sonra düzelteceğini söylemektedir. Bunu da samimi bulmuyorum'' dedi. 
     Akdeniz Üniversitesi AÜ Atatürk Konferans Salonu'nda, ''Dünden Bugüne Kerkük ve Musul Sorunu'' konulu açık oturum düzenlendi. 
     AÜ Rektörlük Danışmanı Çetin Yetkin'in başkanlığını yaptığı açık oturumda konuşan eski Dışişleri Başkanı Şükrü Sina Gürel, Ortadoğu'da yaşanan olayların, emperyalizmin doğal sonucu olduğunu söyledi. 
     Gürel, ''Emperyalizm, dünyanın her yerindeki doğal kaynakları kendi değerlendirmek ister. Dünyanın her yerindeki emeği kullanmak, beyinleri hapsetmek ister. Bugünkü olaylar bu eğilimin bir parçasıdır'' dedi. 
     Emperyalizm tarafından globalleşmenin, bilginin paylaşılması, demokratikleşmenin sebebi gibi yansıtılmak istendiğini ifade eden Gürel, küreselleşme adı altında dünyada bir yıldırma politikası uygulanmaya çalışıldığını öne sürdü. 
     Gürel, ''Dünyanın her yerinde emperyalist bir baskı ve saldırı var. Bugün Ortadoğu, bir emperyalist saldırı altındadır. ABD, bir güç gösterisi ile saldırma ve baskı kurma eğilimindedir. Türkiye de bu bölgenin içindedir'' diye konuştu. 
     ABD'nin Irak'a saldırı hazırlığının 2002 yılında başladığına değinen Gürel, o dönemde kendisinin Dışişleri Bakanı olduğunu hatırlatarak, ''2002 Eylül ayında Washington'a giderek yetkililerle görüştüm. Bize herhangi bir silahlı müdahaleye girmeyeceklerini söylediler. ABD'nin asıl istediği bir tek askerin bile Kuzey Irak'a girmemesiydi'' dedi. 
     Bazı kesimler tarafından Musul-Kerkük'te Kürt devleti kurulmak istenmesinin, 1 Mart Tezkeresi'nin TBMM'den geçmemesiyle ilişkilendirilmeye çalışıldığını savunan Gürel, şöyle konuştu 
     ''1 Mart Tezkeresi TBMM'den geçseydi yine de birşey değişmezdi. O tezkere zaten üç ay sonra geçti. Asıl önemli olan tezkerenin geçmesi değil, Türkiye'nin kendi güvenliği için bölgeye müdahale etme kararlılığını göstermesiydi. Türkiye, Kıbrıs ve Irak konularında teslimiyetçi oldu.'' Başbakan Recep Tayyip Erdoğan'ın ABD Devlet Başkanı George W. Bush'a, Irak'taki seçimlerden memnun olduğunu söylediğini belirten Gürel, sözlerini, ''Başbakan, Irak'taki seçimden memnun olduğunu söyleyerek, durumu meşru hale getirmiştir. Bu çok yanlış olmuştur. ABD, şimdi bölgeyi seçimden sonra düzelteceğini söylemektedir. Bunu da samimi bulmuyorum'' diye tamamladı. 
     
     KERKÜK VAKFI GENEL SEKRETERİ 
     Kerkük Vakfı Genel Sekreteri Prof. Dr. Suphi Saatçi de Musul ve Kerkük'ün bin yıl Türk kentleri olarak kaldığını belirterek, ''Burada Anadolu Türkleri ile Musul ve Kerkük Türkleri birlikte yaşadı. Bu gerçeği kimse inkar edemez'' dedi. 
     Türkiye'nin, Musul-Kerkük konusunda politika üretemediğini öne süren Saatçi, ''Bu aşamadan sonra Türkiye'nin bölgeye asker gönderip kurtarmasını bekleyen yok ama bir politika lazım. Türkiye'nin bu konuda politikası yok. Oysa mutlaka bir politika geliştirmek lazım'' diye konuştu. 
     Türkiye'nin, 1 Mart Tezkeresi'ni TBMM'den geçirerek, Kuzey Irak'a asker göndermemesinin büyük hata olduğunu savunan Saatçi, şöyle konuştu 
     ''Türkiye'de asıl mesele 1 Mart tezkeresiyle başladı. Biz Kuzey Irak'a girmedik. Şimdi iki Kürt lider orada zafer ilan etti. Müslümanları öldürmeyelim, Türk askeri çölde ölmesin gibi gerekçelerle asker göndermedik. Peki o zaman asker niye var Komşunun evi yanıyorken 'bana ne' diyemezsin. Asker göndermiyorsan bari Habur Kapısı'nı kapat. O da olmadı. Şimdi Celal Talabani ve Mesut Barzani zafer ilan etti. Bu zaferi onlara kazandıran Türkiye'dir. 1 Mart'ta Kuzey Irak'a biz girseydik bunlar olmayacaktı. Şimdi Kerkük-Musul yağmalanıyor.'' Ankara Üniversitesi Siyasal Bilgiler Fakültesi Öğretim Üyesi Prof. Dr. Sina Akşin de ABD'nin emperyalist yaklaşım içerisinde olduğunu söyledi. 
     ABD'nin, Irak savaşında Türkiye'ye ihtiyacı olduğu savının gerçeği yansıtmadığını ifade eden Akşin, şunları söyledi 
     ''ABD'nin Kuzey cephede Türkiye'ye ihtiyacı olduğu koca bir yalandır. Irak, içinden iki nehir geçen kocaman bir çöldür. ABD Irak'ı havadan vuracaktı ve hava hakimiyeti de zaten üstündü. Kuzey Irak ise ellerindeydi. O zaman Türkiye'ye ne ihtiyaçları vardı. Ne için bu masal Türkiye'yi işgal edebilmek için. Adamlar Samsun'u, Sabiha Gökçen Havalimanı'nı istediler. Türkiye ABD tarafından işgal edilecekti.'' ABD'nin, Irak'ı bölüp, parçalayıp yönetmeyi düşündüğünü kaydeden Akşin, ''Emperyalizmin en büyük şiarı 'Böl-parçala-yönet'tir. Şimdi bunu yapıyorlar. 'Irak'ta Kürtler, Türkmenler, Şiiler, Sünniler var' diyorlar. Ya Irak'taki Iraklılar ne olacak. Onlardan bahsetmiyorlar. Çünkü amaç Irak'ı bölmektir'' dedi. 
     
</TEXT>
</DOC>
