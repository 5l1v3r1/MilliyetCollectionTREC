<DOC>
<DOCNO> 332105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yazar/ulagay.html </URL>
<DATE> 2005/04/11/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Küresel satrançta PAPA 
</HEADLINE>
<TEXT>


Prenses Diana bir kazada hayatını kaybettiğinde Londra'daydım. İngiltere halkının mutsuz prensesin ardından nasıl sokaklara döküldüğünü ve gözyaşı döktüğünü, biraz da şaşkınlıkla izledim. 
Kraliçe Elizabeth'in taç giyişinin 50. yılı nedeniyle düzenlenen törenler sırasında gene Londra'daydım ve İngiltere'nin dört bir yanından Londra'ya akan yüz binlerce kişinin Kraliçe'nin sarayını kuşatan parklara, sokaklara yayılıp bu nasıl kutladıklarını gördüm. 
ABD ve İngiltere'nin Irak'a saldırmasından önce Londra'da düzenlenen "Savaşa hayır" mitingine katılan yüz binlerce kişinin yollardaki ve Hyde Park'taki görkemli protesto gösterisi h l gözümün önünde. 
Ve bu kez dünyanın dört bir yanından gelen milyonlarca kişiyi Roma'da bir araya getiren Papa 2. Jean Paul'ün cenazesi kalkarken ben gene Londra'dayım ve bu olayı İngiliz medyasındaki yansımalarıyla izliyorum. 
Kitleleri çok farklı nedenlerle sokağa döken bu olaylar arasında bir bağlantı kurmak doğru mu bilmiyorum ama sanki ortak bir özelliği var bu kitlesel olayların. Modern yaşamın birbirinden kopardığı insanlar, siyasi partilerin eski heyecanı yaratamadığı bir dünyada, kitlesel olarak bir araya gelip bir duygu paylaşımı yaşama özlemini gidermek için bir vesile arıyorlar. Ulusal ya da küresel boyutta ilgi çekecek, televizyonlarda geniş yer alacak bir vesile bulunca da bu olayın bir parçası olmak için yollara, sokaklara dökülüyorlar. 

Çelişkilerin Papa'sı 
Papa'nın ölümünü izleyen günlerde İngiltere'nin önde gelen gazetelerinde belki yüzlerce haber, inceleme, yorum çıktı ölen Papa'yla, Papalıkla, Katoliklikle ilgili olarak. Durumu en güzel özetleyen değerlendirmelerden birini ise 5 Nisan tarihli The Independent gazetesinde Deborah Orr yaptı. "Hakkında yazılanlara bakılırsa ölen Papa aynı zamanda hem ilerici hem muhafazak r, hem modernleşmeci hem gelenekçi, hem komünizme hem kapitalizme karşıydı. 
Katolik Kilisesi'ni halka açmış ama bütün yetkileri Vatikan'da, daha doğrusu kendi elinde toplamıştı" diyen yazar, ölen Papa'nın öneminin böylesine abartıldığı bir dünyada onun öngördüğü gibi yaşayan insan sayısının giderek azaldığına dikkat çekiyor ve şu soruyu soruyor "Batı uygarlığı, bu kadar yücelttiği bir adamın en önemli tavsiyelerine nasıl burun kıvırabiliyor Hepimiz ikiyüzlü mü olduk Yoksa kafamız mı çok karışık " 

Küresel satranç 
Dini bağlılıkları hafife almıyorum ama küresel düzeni yeniden biçimlendirme mücadelesinin kızıştığı günümüzün dünyasında, Katolik Kilisesi'nin oynayabileceği siyasi rolü de hafife almamak gerektiğini düşünüyorum. 
Kimi yorumculara göre tarihteki ilk küresel örgüt olan Katolik Kilisesi, bugün gelinen noktada üçte ikisi güney yarıkürede, yani Üçüncü Dünya ülkelerinde yaşayan 1.1 milyar kişinin bağlı olduğu bir örgüt konumunda. Bu konumuyla Papalık, küresel düzene egemen olmak isteyenlerin ihmal edemeyeceği bir ağırlık oluşturuyor. Papa 2.Jean Paul'ün Doğu Avrupa'da komünizmin çöküşünde oynadığı rol de bunun bir kanıtı. O halde yeni Papa'nın kim olacağı ve nasıl bir çizgi izleyeceği siyasal boyutta da önem taşıyor. Yeni Papa'nın hem Katolik Kilisesi'nin etki alanını genişletmek hem de küresel boyuttaki tartışmalarda taraf olmak açısından önemli roller oynaması mümkün görünüyor. 




Papa'yı da Bush seçsin ABD şu anda küresel düzenin tek hakimi haline gelme çabasında. Uluslararası kuruluşları da kendi çizgisine getirme arayışındaki Bush yönetimi kendisine uygun bir Papa seçtirmek için de çok şey verirdi herhalde. Ölen Papa kadar savaşa karşı olmayan ama en az onun kadar kürtaja ve prezervatif kullanımına karşı olan bir Papa, Bush için ideal çözüm olabilirdi. Öte yandan ABD'de Bush'a büyük destek veren Protestan Evangelistlerin özellikle Meksika'da ve diğer Latin Amerika ülkelerindeki Katolikleri kendi mezheplerine bağlamak için yoğun bir çaba içinde olduklarını da göz ardı etmemek gerekiyor. 

İmalat sanayiinden kurtulmak iyi mi İngiltere'de Blair hükümeti 5 Mayıs'ta seçime gitme kararı aldı. Bunu izleyen günlerde ise, İngilizlerin son otomobil üreticisi MG Rover'in Longbridge'deki fabrikasını kapatma kararı aldığı açıklandı. Blair için tatsız bir sürpriz olan bu haber vesilesiyle, sanayi devriminin beşiği olan İngiltere'de imalat sanayiinin son 25 yıldaki serüveni de mercek altına alındı. Financial Times gazetesinde yer alan verilere göre 1980'de İngiltere'de imalat sanayiinde 6.5 milyon kişi çalışırken bu sayı şimdi 3.2 milyon kişiye inmiş. Ancak aynı dönemde muazzam verimlilik artışları yaşandığı için imalat sanayiinde üretilen değer 1980'e göre 30 artmış. Buna karşın imalat sanayiinin GSYİH'deki payı 1979'da 28'den 2004'de 12'ye düşmüş. 
Geçmişin özlemini çekenler için kuşkusuz acıklı bir tablo ama imalat sanayiinde küresel rekabetin amansız olduğu günümüzde bunu olumlu bir gelişme olarak değerlendirenler de var İngiltere'de. Onlara göre, imalat sanayiinin GSYİH'deki ve istihdamdaki payı düştüğü için İngiltere küresel dalgalanmalardan daha az etkileniyor ve Çin gibi ülkelerle rekabet etmek zorunda kalmıyor. İngiltere'nin bu sayede daha istikrarlı bir ekonomik çizgi izlediğini belirtenler, "Biz imalat sanayiinden kurtulduk, istikrarsızlığı ihraç ettik" diyorlar. 



</TEXT>
</DOC>
