<DOC>
<DOCNO> 340658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun11.html </URL>
<DATE> 2005/05/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD devriyesine intihar saldırısı 
</HEADLINE>
<TEXT>

     Irak’ın kuzeyinde düzenlenen intihar saldırısında 2 Irak askeri öldü, 4 sivil yaralandı. 
     Polis yetkilisi Hasan Salih, saldırının, Musul ile Beyci arasındaki yolda ABD ve Irak askerlerinden oluşan devriyenin geçişi sırasında düzenlendiğini söyledi. 
     Salih, saldırganın, devriyenin geçişi sırasında bomba yüklü aracını infilak ettirdiğini belirtti. 
     ABD ordusu ise askerleri arasında ölen ya da yaralanan olup olmadığı hakkında henüz bilgi almadığını bildirdi. 
     
     ÜRDÜN'DEN 'SÜNNİ' YARDIMI ÇAĞRISI 

     Öte yandan, Irak Dışişleri Bakanı Hoşyar Zebari, Ürdün’ün, Irak’taki Sünnilerin siyasi katılımlarının artmasında etkili olabileceğine inandığını söyledi. 
     Zebari, Irak Devlet Başkanı Celal Talabani ile ziyaret için bulunduğu Ürdün’de gazetecilere yaptığı açıklamada, Ürdünlü terörist Ebu Musab Zerkavi dahil olmak üzere Irak’ta ABD karşıtı militanlarla mücadelede daha geniş işbirliği çağrısında bulunarak, "Her gün ölüm ve terörizm sorunuyla karşı karşıyayız. Militan örgütlerin bu atmosferden faydalandığını düşünüyorum" dedi. 
     Irak halkının, Ürdün’ün militanların Irak’a girişini engellemek için daha çok şey yapması gerektiğini düşündüğünü belirten Zebari, Iraklı Sünni liderlerle güçlü bağları bulunan Ürdün’ün, bu kişileri demokratik sürece yardım etmeye ikna edebileceğini kaydetti. 
     Zebari, Ürdün Dışişleri Bakanı Yardımcısı Alia Buran ile görüşmesinden sonra yaptığı açıklamada, Ürdün’ün başta Anbar bölgesinde olmak üzere Irak’ta yaşayan Sünnileri, temmuza kadar hazırlanması gereken yeni Irak anayasanın oluşturulmasına yardımcı olmaları konusunda da ikna edebileceğini belirtti. 
     Hoşyar Zebari, Irak Devlet Başkanı Ahmet Çelebi’nin 1992’de bir Ürdün mahkemesinde, sürgündeyken kendi kurduğu bir bankadan zimmetine para geçirmekten gıyabında mahkum olmasına ilişkin bir soruya da sorunu her iki tarafı sıkıntıya sokmadan halletme yolları aradıkları yanıtını verdi. 
     
</TEXT>
</DOC>
