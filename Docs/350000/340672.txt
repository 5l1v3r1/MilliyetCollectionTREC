<DOC>
<DOCNO> 340672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko10.html </URL>
<DATE> 2005/05/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hisarcıklıoğlu Hiç kimsenin arka bahçesi olmayacağız 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ’bazı siyasilerin arka bahçe sevdaları ile bazı bürokratların makam sahibi olma’ hesaplarının birleştiğini gördüklerini ifade ederken, "özel sektörü kendi şahsi ihtirasları uğruna parçalamak isteyenleri, buradan son kez uyarıyoruz. 
     Hiç kimse beyhude hayaller peşinde koşup, bu büyük camianın bölünmesini beklemesin, buna müsaade etmeyiz" dedi. 
     TOBB’un 60. seçimli Olağan Genel Kurulu, Akyurt’taki Büyük Anadolu Oteli’nde başladı. 
     Hisarcıklıoğlu, Genel Kurulun açılışında yaptığı konuşmasına, Anneler Günü’nü kutlayarak başladı. 
     TOBB Genel Kurulu’nun, Türkiye ekonomisinin genel kurulu olduğunu, buranın bir Türkiye platformu olduğunu anlatan Hisarcıklıoğlu, bu camianın sesine kulak verilmesini istedi. 
     Türkiye’nin geleceğinin konuşulacağı misyon ve vizyonun saptanacağı platformun burası olduğunu ifade eden Hisarcıklıoğlu, "bizler tüm Türkiye’nin sanayicileri, tüccarı, yatırımcıları, bu ülkenin temel taşlarıyız" dedi. 
     İstihdam, yatırım, üretim ve ihracatı kendilerinin yaptığını belirten Hisarcıklıoğlu, devletten herhangi bir imtiyaz ve ayrıcalık istemediklerini söyledi. 
     Hisarcıklıoğlu, "devlet rekabet ortamını adil kılıp, yapısal reformlarla piyasaları düzgün işlettikten sonra, ekonominin neferleri olan bizlerin dünyada yenemeyeceği rakip yoktur" dedi. 
     Konuşmasında Çin’in ihraç mallarının kapsamını genişletmesi konusuna da değinen Hisarcıklıoğlu, bugün tekstilde karşılaştıkları fırtınanın benzerini, yarın başka sektörlerde yaşayacaklarını, bundan kimsenin kuşkusunun olmaması gerektiğini söyledi. 
     "Peki biz neyle uğraşıyoruz" diyen Hisarcıklıoğlu, bu soruya "özel sektörümüzün üstündeki yükleri azaltacağımıza, bürokratik oyunlarla nasıl yeni ikbal makamları yaratılır hesabını yapıyoruz" diyerek yine kendi yanıt verdi. 
     
     TOBB’DAN UYARI 
     Bugün dünyada işadamlarının, ticaret ve sanayi odalarında örgütlendiğini belirten Hisarcıklıoğlu, Türkiye’de tüccar, sanayici, ihracatçı, turizmci ve nakliyecilerin kendi camialarının üyesi olduğuna işaret ederek, şunları söyledi 
     "Ama bazı siyasilerimizin arka bahçe sevdalarının, bazı bürokratların makam sahibi olma hesaplarıyla birleştiğini görüyoruz. 
     Özel sektörü kendi şahsi ihtirasları uğruna parçalamak isteyenleri buradan son kez uyarıyoruz. Hiç kimse beyhude hayaller peşinde koşup, bu büyük camianın bölünmesini beklemesin, buna müsaade etmeyiz. 
     Biz gücümüzü, birlikteliğimizden alıyoruz. Bizleri bölerek, ufaltmak isteyenler, karşılarında nasıl bir camia bulacaklarını iyi hesap etmelidir. Sağlam ekonomi, güçlü özel sektör ister. Biz hükümetimizin özel sektörün bütünlüğünü ve dolayısıyla ekonominin istikrarını tehdit eden bu tür zararlı girişimlere dün olduğu gibi bundan sonra da geçit vermeyeceğine inanıyoruz." 
     
     DIŞ POLİTİKA 
     Konuşmasında dış politika konusuna da değinen Hisarcıklıoğlu, dış ilişkileri belirleyen faktörlerin ideolojik yaklaşım değil, milli çıkarlar olması gerektiğini kaydetti. 
     Her şeyden önce ekonomide iyi gidişin desteklenmesi için AB üyelik perspektifini korumaya mecbur olduklarını söyleyen Hisarcıklıoğlu, 17 Aralık Zirvesi kararının sakıncalı yönlerine rağmen Türkiye’ye bu fırsatı verdiğini ifade etti. 
     
     AB VE ABD İLE İLİŞKİLER 
     AB perspektifini korurken, aslında Kıbrıs, Ege ve Ermeni soykırım iddiaları gibi AB üyelik sürecinde şart niteliği taşımayan konularda milli çıkar muhasebesini de ihmal etmeyeceklerini belirten Hisarcıklıoğlu, bu nedenle Türkiye’nin AB perspektifini koruma kararlılığı fırsat sayılarak, kriterlerle ilgili olmayan talep ve isteklerin kabul görmesini kimsenin beklememesini bildirdi. 
     ABD ile ilişkilere de, en az AB kadar ağırlık verilmesi gerektiğini ifade eden Hisarcıklıoğlu, bir süre sarsıntılı bir dönem geçiren ABD ile ilişkilerin düzelmekte olmasının son derece olumlu olduğunu söyledi. 
     
     ÖZEL SEKTÖRÜN KAPTANLARI 
     TOBB Başkanı Hisarcıklıoğlu, önümüzdeki dönemde AB ile başlayacak müzakerelerle birlikte, TOBB’un ve buna paralel Oda ve borsaların etkinliğinin daha da artacağına dikkati çekerken, "sizler bu dönemde özel sektörün kaptanları olacak ve camiamıza yol göstereceksiniz" dedi. 
     Türkiye’nin hedefinin "özgür birey, demokratik toplum ve rekabetçi piyasa ekonomisini benimsemiş ülke" durumuna gelmek olduğunu anlatan Hisarcıklıoğlu, siyasetçiler, bürokratlar, sendikacılar ve işadamlarının sadece kendi pozisyonlarını değil, ülkesinin geleceğini sahiplenmesi gerektiğini söyledi. 
     "Halkımızın bizden beklentisi farklı, siyasetçiye verdiği rol farklıdır" diyen Hisarcıklıoğlu, bu nedenle ülkeyi yönetme görevinin, halktan bu amaçla yetki almış siyasetçilere ait olduğunu söyledi. 
     Hisarcıklıoğlu, sözlerini şöyle sürdürdü 
     
     "HİÇ KİMSENİN ARKA BAHÇESİ OLMAYACAĞIZ" 
     "Ancak biz hiç kimsenin arka bahçesi olmadık, olmayız, olmayacağız. Bizim takip edeceğimiz tek siyaset, ekonominin büyümesi ve ülkemizin kalkınması siyasetidir. Bizim siyasetimiz, kısır ve gündelik çekişmeler içinde harcanamayacak kadar büyük bir davadır. 
     Bizim siyasetimiz, Büyük Önderimiz Mustafa Kemal Atatürk’ün sözünde gizlidir. Mutluluğum, sizlerin ufak dükkanlarınızın yerine, büyük ve haşmetli fabrikaların yapıldığını gördüğüm gün daha artacak ve yükselecektir . Gencinden yaşlısına, girişimcisinden işsizine herkesin umudu sizdedir. Yüce Atatürk’ün ve aziz şehitlerimizin emaneti olan bu coğrafyada geleceğin lider ülkesi, bizlerin omuzlarında yükselecektir." 
     
     "TÜRKİYE, 2. LİGDE TOP KOŞTURMAKTAN YORULDU" 
     Bu arada son iki yılda sağlanan siyasi ve ekonomik istikrar sayesinde, özel sektörün "yelkenlerini açarak, dünyaya açılmak üzere rüzgar beklediğini" ifade eden Hisarcıklıoğlu, bu çerçevede hükümetin yapısal reformları hayata geçirme konusunda daha fazla gayret göstermesi gerektiğini bildirdi. 
     Hisarcıklıoğlu, "Bu, bizim varoluş mücadelemizdir. İşçisinden memuruna, tüccarından sanayicisine kadar Türkiye 2. ligde top koşturmaktan yorulmuştur. Bizim yerimiz, dünyanın en güçlü 10 ülkesinin yer aldığı gelişmiş ülkeler ligidir. Türkiye’nin başarı hikayesi, işte bu lige girdiğimiz anda taçlanacaktır" dedi. 
     
</TEXT>
</DOC>
