<DOC>
<DOCNO> 318813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun19.html </URL>
<DATE> 2005/02/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Almanya'da vize skandalı... Fischer Hatalarımı kabul ediyorum 
</HEADLINE>
<TEXT>

     Almanya Dışişleri Bakanı Joschka Fischer, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili olarak önemli hatalar yaptığını ve suiistimali daha da artıran bir genelge çıkarttığını söyledi. 
     Fischer, üyesi olduğu Birlik 90 Yeşiller Partisi'nin Kuzey Ren Vestfalya eyaleti parti teşkilatı tarafından Köln kentinde düzenlenen parti kurultayında yaptığı konuşmada, vize usulsüzlüklerinin partisinin ya da eski Dışişleri Bakanlığı Müsteşarı Ludger Volmer'in hatası olmadığını, bunun tarihle ilgili olduğunu belirtti. 
     Soğuk Savaş döneminin sona ermesinden sonra insanların seyahat etmelerine imkan vermek amacıyla eski hükümet tarafından vize uygulamasının gevşek tutulduğu bir genelge hazırlandığını söyleyen Fischer, kısa bir süre sonra bu genelgenin, suiistimal edilmeye müsait olduğunun anlaşıldığını kaydetti. 
     Fischer, bu konuda iki önemli hata yaptığını belirterek, şunları söyledi 
     ''Birincisi suiistimali daha da artıran bir genelge çıkarttım. İkincisi de bakan olarak sorumluluğu yeteri kadar üstlenmedim. Ancak bunlar benim hatalarım. Yeşillerin değil. Hatalarımı kabul ediyorum. Ayrıntılar hakkında Araştırma Komisyonu'nda ifade vereceğim. Bu, kamuoyundan kaçtığım için değil. Sadece ayrıntıları kafadan söyleyemeyeceğim için.'' Muhalefet partilerine kendilerini yoğun şekilde eleştirmek için fırsat verdiğini, bunun da kendisinin diğer bir hatası olduğunu belirten Fischer, muhalefet partilerinin, yasadışı yollardan Ukrayna'dan çok sayıda insanın Almanya'ya gelmesinden dolayı tüm Ukrayna halkını suçluymuş gibi göstermeye çalıştığını öne sürdü. Fischer, ''Muhalefet partileri beni eleştirsin, istifamı istesin, ancak Ukrayna halkını tümüyle suçlu gibi göstermekten vazgeçsin'' diye konuştu. 
     Almanya Dışişleri Bakanı Fischer ayrıca, ihracatta ''dünya şampiyonu'' olan Almanya'nın dünyaya çok daha fazla açılması gerektiğini kaydetti. 
     
</TEXT>
</DOC>
