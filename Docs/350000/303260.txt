<DOC>
<DOCNO> 303260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/yasam/ayas.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
50 bin çocuk ölümün kıyısında 
</HEADLINE>
<TEXT>


Endonezya'da çocukların zatürreeden ölmeye başladığını açıklayan UNICEF, "Sadece burada 50 bin çocuk hayatını kaybedebilir" diye açıklama yaptı 

DIŞ HABERLER SERVİSİ 

Tsunami felaketinin ardından bölgede sık sık salgın hastalık uyarıları yapılırken, ilk kötü haberler Endonezya'dan gelmeye başladı. Birleşmiş Milletler Çocuk Fonu UNICEF , Endonezya'da çocukların zatürreeden ölmeye başladığını duyurdu. BM sağlık yetkilileri, bu ülkedeki 50 bin çocuğun hayatını kaybedebileceği uyarısında bulundu. Oluşturulan geçici kamplarda yaşayan 100 binden fazla felaketzedenin, diyare ishal , yüksek ateş, enfeksiyon, baş ağrısı ve mide problemleriyle savaştığı belirtiliyor. Çok sayıda çocuk da tsunami felaketi sırasında oluşan yaralarının iyi tedavi edilmemesi nedeniyle sağlık sorunu yaşıyor. 

Tecavüz ediyorlar 
Öte yandan, Sri Lanka'da, depremden kurtulanların barındığı geçici kamplarda, güvenlik önlemlerinin yetersizliği nedeniyle tecavüz olaylarının arttığı bildirildi. Kadın ve Medya Topluluğu adlı sivil örgütün yaptığı açıklamada, geçici barınaklarda kalan kadınları ve kız çocuklarını hedef alan tecavüz, toplu tecavüz ve taciz olayları meydana geldiği belirtildi. Açıklamada, evsiz kalanların kaldığı kamplarda acil olarak güvenliğin artırılması istendi. 
Tsunami, Sri Lanka'da yaklaşık 1 milyon kişinin evsiz kalmasına neden oldu. Evsiz kalan deprem kurbanları, okul, tapınak, kilise, cami gibi mek nlarda ve geçici kamplarda barınıyor. Buralarda güvenlik önlemlerinin yetersiz olduğu belirtiliyor. 

Noel hediyelerini sattılar 

5 İngiliz çocuk, Noel hediyelerini satarak topladıkları parayı afet bölgesine gönderdi 

DIŞ HABERLER SERVİSİ 
Tsunami mağdurları yardım seferberliğine 5 İngiliz çocuk da katıldı. İngiliz The Sun gazetesinin haberine göre, televizyonda felaketle ilgili haberleri izleyen Tom 13 , kardeşleri Hattie 10 ve Jess Young 11 ile John ve Alice Morris 12 adlı ikiz arkadaşları, Noel için ailelerinin aldığı hediyeleri, felaketzedeler için satmaya karar verdi. Felaket durumları için kurulan komitenin DEC yardım çağrısı üzerine bu kararı alan 5 çocuk, Bristol'deki evlerinin önünde tezg h açtı. Bahçelerine koydukları masanın üzerine "tsunami yardım satışı" yazılı pankart asıp satışa başlayan çocuklar, 275 sterlin gelir elde etti. Çocuklar, daha sonra bu parayı bölgeye gönderilmek üzere yardım komitesine teslim etti. 


</TEXT>
</DOC>
