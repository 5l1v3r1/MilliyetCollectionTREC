<DOC>
<DOCNO> 334218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko06.html </URL>
<DATE> 2005/04/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Pastırma - sucuk satışları düştü... 
</HEADLINE>
<TEXT>

     Kayseri Ticaret Borsası KTB Başkanı ve pastırma sucuk imalatçısı Şaban Ünlü, vatandaşın alın gücünün düşmesi sonucu son 6-7 aydan bu yana pastırma ve sucuk satışlarında yüzde 50 oranında azalma olduğunu belirtti. 
     Ünlü, Kayseri'de, büyük bir çoğunluğu Karpuzatan bölgesinde olmak üzere 13 pastırma ve sucuk üretim tesisi bulunduğunu kaydetti. 
     Son 6-7 aydan beri pastırma ve sucuk satışlarında düşüş olduğunu belirten Ünlü, şunları söyledi 
     ''Kayseri'de pastırma ve sucuk yapımı için yılda 20 bin büyükbaş hayvan kesilir. Bundan yaklaşık 700 ton pastırma, 2 bin 500 tonun üzerinde de sucuk, salam, sosis ve kavurma elde edilir. Önceki yıllarda 30 bine yakın büyükbaş hayvan kesilirdi. Ancak, son yıllarda satışlardaki azalma dolayısıyla kesilen hayvan sayısında da buna paralel olarak düşüş oldu. Vatandaşın alım gücü düştüğü için geçen yılın Eylül ayından beri pastırma ve sucuk satışlarında yüzde 50 oranında düşüş oldu.'' Pastırma ve sucuk satışlarında belirli dönemlerde canlılık yaşandığını ifade eden Ünlü, bu dönemlerin Ramazan ayı ile Temmuz ve Ağustos ayları olduğunu belirtti. 
     Ünlü, ''Ramazan ayında bazı vatandaşlarımız azda olsa iftar sofralarında pastırma ve sucuk bulundururlar. Birde yaz aylarında yurt dışında çalışan gurbetçilerimizin izine gelmesiyle satışlar canlanır. Çünkü gurbetçilerimiz izin dönüşlerinde tanıdık ve yakınlarına hediyelik olarak alırlar. Diğer aylarda ise satışlar düşük olur'' dedi. 
     
</TEXT>
</DOC>
