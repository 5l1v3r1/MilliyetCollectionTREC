<DOC>
<DOCNO> 332340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/dunya/axdun02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın hayatı için pazarlık iddiası 
</HEADLINE>
<TEXT>


DIŞ HABERLER SERVİSİ 


Irak'ta eski Baas rejiminin uzantısı olan isyancıların liderlerinin, Saddam Hüseyin'i idamdan kurtarmak için saldırıları durdurmayı teklif ettiği ve Irak'taki yeni yönetimin de bu teklifi "ciddi olarak düşündüğü" bildirildi. 
İngiltere'de yayımlanan Daily Telegraph gazetesinin Irak hükümetinden ismi açıklanmayan üst düzey bir yetkiliye dayandırdığı haberine göre, Irak hükümeti, isyancıların başındaki Sünni liderler ve eski Baas Partisi üyeleriyle pazarlıklara başladı. Irak Yönetimi'yle masaya oturan Saddam'ın Fedaisi milisleriyle eski subaylardan oluşan grubun silah bırakma karşılığındaki taleplerinin başında Saddam'ın idam cezası almamasının geldiği belirtildi. 
Saddam'ın idam cezası almamasının çok sayıda Iraklıyı öfkelendireceği, bu yüzden Irak'ın yeni Devlet Başkanı Celal Talabani'nin de halkı şimdiden bu fikre alıştırmaya çalıştığı kaydedildi. 


</TEXT>
</DOC>
