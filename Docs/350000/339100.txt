<DOC>
<DOCNO> 339100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/ydilmen.html </URL>
<DATE> 2005/05/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Liverpool favorim 
</HEADLINE>
<TEXT>



Şampiyonlar Ligi'nde finalistler bu hafta belli olacak. Sonucu merakla beklenen maçta Liverpool'u Chelsea önünde favori görüyorum. İlk maçtaki golsüz beraberlikten sonra Liverpool'un saha ve seyirci avantajını iyi kullanacağını düşünüyorum. Chelsea 50 yıl aradan sonra lig şampiyonluğuna ulaştı. Bu takım üzerinde motivasyon eksikliği yaratabilir. 
Yarı finalin diğer maçında Milan ilk maçta 2-0 mağlup ettiği PSV Eindhoven'a rövanşı da vermez. İddaacılar öncelikle beraberliği, sonra Milan'ın galibiyetini ön planda tutmalı. 

Banko CSKA 
UEFA Kupası'na gelince İtalya'da Parma ile golsüz berabere kalan CSKA Moskova evinde turu getirecek skoru mutlaka bulacaktır. Ligdeki konumu itibariyle kupa maçlarına yedeklerden kurulu bir kadro ile çıkan Parma'nın şanslı olacağını düşünmüyorum. 
Bence yarı finalin diğer maçı AZ Alkmaar - Sporting Lizbon mücadelesi büyük çekişmeye sahne olacak. Hollanda temsilcisini galibiyete daha yakın görüyorum. Hatta ilk maçtaki 2-1'lik skor tekrarlanabilir ve karşılaşma uzatmaya gidebilir. 

Rapid kazanır 
Avusturya Ligi'nde Rapid sahasında Salzburg engelini kolaylıkla aşar. Banko 1. 
Yine Avusturya Vienna da sahasında Grazer önünde favori. Ev sahibi bu maçta puan kaybetmez. 
İsviçre Ligi'nde ise Basel'i deplasmanda Neuchatel Xamax karşısında galibiyete daha yakın görüyorum. 



</TEXT>
</DOC>
