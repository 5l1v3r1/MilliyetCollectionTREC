<DOC>
<DOCNO> 309030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/ekonomi/eko04.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez bankaları euroyu artırıyor 
</HEADLINE>
<TEXT>


56 merkez bankasından 39'u döviz rezervinde euroyu artırdı. Rezervlerin euroya dönmesi, ABD'nin cari açığını finanse etmesini güçleştirecek 

EKONOMİ SERVİSİ 

Dünyada genelindeki merkez bankalarının döviz rezervlerinde euro oranını artırdıkları ortaya çıktı. Londra merkezli yayım kuruluşu Central Banking Publications tarafından gerçekleştirilen bir araştırmaya katılan 65 merkez bankasından 56'sı rezervlerindeki değişimler hakkında bilgi verdi. 56 merkez bankasının 39'u rezervlerinde euro oranını artırdığını kaydederken, 29'u da dolar oranını azalttıklarını açıkladı. 
Araştırmaya göre, 56 merkez bankasının rezerv yöneticilerinin yüzde 90'ından fazlası rezerv yönetiminden elde edilen gelirin 'önemli' veya 'çok önemli' olduğunu bildirdi. Yöneticiler doların 2002'den beri sürdürdüğü düşüşüyle çekiciliğinin azaldığının altını çizdi. 
Üç yıldır doların düşüş göstermesi nedeniyle merkez bankalarının dolar olarak tuttukları rezervlerinin oranını kıstığı, bunun da ABD'nin cari açığını finanse etmesini güçleştireceği vurgulanıyor. ABD cari açığının 2005 yılında 694 milyar dolara erişmesi bekleniyor. Sonuçları değerlendiren analistler, rezerv komposizyonlarındaki değişimin beklenenden hızlı gerçekleştiği yorumunda bulundu. 
Araştırmada rezervlerin hangi para biriminde ve hangi oranda tutulduğu açıklanmadı ancak IMF'nin Nisan 2004'teki bir raporuna göre rezervlerdeki dolar oranı 2001'de yüzde 66.9, 2002'de 63.5 ve 2003 sonunda yüzde 63.8 oldu. Euro oranı ise 2001'de yüzde 16.7, 2002'de yüzde 19.3 ve 2003'te yüzde 19.7 olarak gerçekleşti. 
Toplam rezervler 2000 yılı sonunda 2.3 trilyon dolarken Mayıs 2004'te yüzde 66 artışla 3.8 trilyon dolara çıktı. Rezervlerin 2008'de 5 trilyon doları bulması bekleniyor. Artışın dörtte üçünden kendi paralarının dolara karşı güçlenmemesi için müdahale eden Asya merkez bankalarının sorumlu olduğu ifade ediliyor. 

'Dolar, birkaç merkez bankasına bağımlı oldu' Ekonomi gazetesi Financial Times'ta FT yayımlanan bir haberde doların son birkaç yıldır dünya genelindeki yatırımcılardan çok, birkaç merkez bankasındaki bireylere bağımlı hale geldiği yorumunda bulunuldu. Haberde şöyle denildi 
"2003'te merkez bankaları ABD'nin cari açığının yüzde 83'ünü finanse etti. Bunun yüzde 86'sı Asya merkez bankalarından geldi. 2004'te de benzer bir tablo ortaya çıkıyor. Çin Merkez Bankası 2004'te dolar rezervlerini 207 milyar dolar artırdı. ABD'nin yaklaşık 650 milyar dolarlık cari açığının üçte birini finanse etti." 

'Fişi tamamen çekmezler' 
Asya hükümetlerinin paralarının değer kazanmasına karşı girişimlerinin bir limiti olacağını savunan FT, OPEC'in de geçtiğimiz üç yılda dolar olarak tuttuğu mevduatların oranını yüzde 75'ten yüzde 61.5'e düşürdüğünü hatırlattı. Tayland Merkez Bankası'nın bu ay içinde 50 milyar dolarlık döviz rezervinin dolarda tuttuğu kısmını yüzde 80'den yüzde 50'yi indirmeyi planladığını ve Rusya'dan da benzer sinyaller alındığını vurgulayan FT, İngiliz Central Banking Publications'ın araştırmasına atıfta bulunarak rezervlerin euroya kaydığının ortaya çıktığını belirtti. Ancak Asya bankalarının dolardan tamamen vazgeçmeyeceklerini yorumunda bulunan haberde, "Fişi tamamen çekmezler" denildi. 

Nortel, Asya'da LG ile büyüyecek Dünyanın en büyük telekomünikasyon aletleri üreticisi Kanadalı Nortel ile dünyanın beşinci büyük cep telefonu üreticisi Güney Koreli Lucky Goldstar LG ortaklığa gitti. Güney Kore'de telekomünikasyon aletleri üretimi için yapıldığı belirtilen ortaklıkla Nortel'in Asya pazarına daha fazla nüfuz edebileceği düşünülüyor. Analistler ortaklığın 'fiyat etiketinin' 400 ila 600 milyon dolar arasında olduğunu dile getiriyor. 

GM, Fiat Auto'dan vazgeçebilir Fiat, 2000 yılındaki bir anlaşmaya dayanan ve otomobil birimini ABD'li General Motors'a GM satma hakkı veren opsiyonu 2 Şubat'a kadar kullanmayacağını açıkladı. GM Europe ile zarar eden GM'nin, k r etmeyen Fiat Auto'yu almak yerine yaklaşık 1.5 milyar euro nakit ve ortak girişimlerinde Fiat'a daha iyi şartlar sunarak satış opsiyonunu iptal ettirme yoluna gideceği beklentisi h kim. İki grup arasında görüşmeler sürüyor. 


</TEXT>
</DOC>
