<DOC>
<DOCNO> 307730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/guclu.html </URL>
<DATE> 2005/01/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde yeni dönem 
</HEADLINE>
<TEXT>


Mesut Parlak bir zoru başardı ve rektörlük koltuğuna oturdu. İki kez seçim kaybetti. Ama yılmadı. Siciliyle oynandı. Hırçınlaşmadı. Sustu. Yok edilmek istendi. Yine de sessizliğini bozmadı. Eğer üçüncü kez de yarışı kaybetseydi ya da YÖK veya Çankaya'dan veto yeseydi, eminim yine kadere boyun eğecekti. Ne basın toplantıları düzenleyip veryansın edecek ne de mahkemelere gidecekti. Ama sonunda kazanan o oldu. 
Geldiği son nokta, sabrın sonu selamettir atasözünü destekler nitelikte. Bu tavrı, umarız başkalarına da ders olur. 
İstanbul Üniversitesi rektörlük seçimi, pek çok açıdan ders alınması gereken noktalarla dolu. İşte bunlardan birkaçı 
Sabretmesini bilmek gerekiyor.YÖK'ün üniversiteler üzerindeki etkisi iflas etti.Rektörlük seçim ve atama sisteminin hemen değiştirilmesi gerektiği bir kez daha ortaya çıktı.Seçim sonuçları, büyük bir olgunlukla karşılanacağına, sonuncu aday bile rektörlük hayali kurdu. 
Mesut Parlak, oyların yüzde 30'unu aldı. Başarılı olmasını isteyenlerden çok, hata yapmasını bekleyenler var. En ufak bir olumsuzlukta, bak işte biz söylemiştik diye yeri göğü inleteceklerin sayısı hiç de az değil. Bu yüzden çok dikkatli olması gerekiyor. 
Sadece kendisine oy verenlerin değil tüm üniversitenin rektörü olduğunu sadece lafla değil, icraatlarıyla da hemen ortaya koymalı ki boş tartışmaların ötesine geçip iş yapmaya vakti kalsın. 
Daha önce de yazdım. İstanbul Üniversitesi'nin gerginliğe, devri sabık yaratmaya, farklı bir çizgiye değil, huzura, başarıya ve kaynaşmaya ihtiyacı var. 
İkinci dönem seçilme kaygısı olmayan Parlak, eğer kalıcı izler bırakmak ve ileride saygıyla anılmak istiyorsa, çevresinin değil, mantığının sesini dinlemelidir... 

Mutlu bayramlar 
Kendisine başarılar diliyoruz. Attığı her olumlu adımda alkışlayacağımızdan ve akademik düzeye yakışmayan olası herhangi bir hareketinde de eleştiri oklarını kendisine yönelteceğimizden hiç kuşkusu olmasın. 
İstanbul Üniversitesi, çıtayı çok yükseklere tırmandırma konusunda yeni bir şans yakalamıştır. Umarız bu yeni dönemi, rektöründen öğrencisine kadar hemen herkes en iyi şekilde değerlendirir. 
Son birkaç aydır bayram seyranla geçiyor. Önce Ramazan Bayramı. Ardından da yılbaşı, yarıyıl tatili ve Kurban Bayramı. Öğrenciler de çalışanlar da tatile doydular. 
Nerde o eski bayramların tadı diyenlerden değilim ama bugün için bayram demek tatil demek. Aksini iddia eden yalan söyler. 
Hele bir de uzatmalı tatiller oldu mu tadından geçilmiyor. Bayram tatili ile yarıyıl tatilinin birleştirilmesi, inşallah öğrencileri, okuldan ve derslerden soğutmaz. Sanki onun işaretleri şimdiden geliyor. Okullar açıldığında öğrencileri toparlamak bir haftayı alabilir. 
Bu hafta böyle geçecek gibi. Ama gelecek haftadan itibaren yavaş yavaş da olsa ikinci yarıyıla hazırlık yapmak, hem öğrenciler hem de veliler açısından çok iyi olacak. Bitmez gibi görünen 23 günlük tatilin 4-5 günü şimdiden gitti. Dördü de bayramla gider. Geriye kaldı 13 gün. Son birkaç günün telaşını da çıkardığınız da geride yapılamayan onca ödev ve çalışılmayan onca ders kalırsa hiç şaşırmayın. Bizden hatırlatması. 
Keyifli bir bayram dileğiyle... 



</TEXT>
</DOC>
