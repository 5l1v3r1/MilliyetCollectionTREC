<DOC>
<DOCNO> 303174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur42.html </URL>
<DATE> 2005/01/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Belediye havuzuna bulaşık deterjanı döktüler 
</HEADLINE>
<TEXT>

     Edirne'de kimliği henüz belirlenemeyen bazı kişiler, Hürriyet Meydanı'ndaki havuza bulaşık deterjanı döktü. Köpüren havuz ilginç bir görüntü oluşturdu. 
     Edirne Belediye Başkanlığı'ndan yapılan yazılı açıklamaya göre, ihbar üzerine Hürriyet Meydanı'na giden belediye ekipleri, kimliği henüz tespit edilemeyen kişilerin, şehir merkezindeki havuza bulaşık deterjanı döktüğünü belirledi. 
     Ekipler, tamamen köpükle dolan havuzun suyunu kesti. Havuzda balıklar olduğu için köpüklü su hemen boşaltıldı. 
     Belediye Park ve Bahçeler Müdürlüğü, İtfaiye Müdürlüğü ve Su-Kanal Müdürlüğü ekiplerince yapılan araştırmada, havuzun çevresinde 2 bulaşık deterjanı şişesi bulundu. 
     Deterjanın kasten havuza dökülmüş olabileceğini ifade eden yetkililer, olayla ilgili soruşturmanın sürdürüldüğünü belirttiler. 
     
</TEXT>
</DOC>
