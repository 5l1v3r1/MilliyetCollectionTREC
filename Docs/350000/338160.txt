<DOC>
<DOCNO> 338160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy21.html </URL>
<DATE> 2005/04/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Öcalan'ın nerede olduğunu bir tek ABD bilmiyor 
</HEADLINE>
<TEXT>

     ANKARA Milliyet 

Kuzey Irak'ta serbestçe dolaşan Osman Öcalan'ın yerini bilmediklerini kaydeden ABD'nin Ankara Büyükelçiliği yetkilileri, yakalandığı takdirde Türkiye'ye teslim edileceğini bildirdi. 
     PKK'dan ayrılarak Kuzey Irak'ta yaşamaya başlayan ve son olarak ailesiyle birlikte Milliyet objektiflerine poz veren Öcalan'ın da PKK gibi terörist olduğunu vurgulayan yetkililer, "O da tutuklama kararıyla aranıyor. Ancak yerini bilmiyoruz. Eğer yakalarsak, Türkiye'ye teslim edeceğimizden kimsenin şüphesi olmasın" dedi. 
     
     "Bizden iyi dostunuz olmadı" 

     ABD Büyükelçiliği'nden yapılan yazılı açıklamada da "PKK'nın bir terör örgütü olduğu konusundaki ABD görüşünde ve PKK tehdidinin saf dışı edilmesine yardımcı olma konusundaki yükümlülüğünde hiçbir değişiklik yoktur" denildi. İnsan öldüren, sindirme politikası güden, gasp yapan ve diğer yasadışı faaliyetlerde bulunan grupların terörist örgüt olduğu kaydedilen açıklamada, "PKK, gayet açık bir şekilde bu kategoride yer almaktadır. Türkiye'nin, yıllardır PKK tehdidini yok etme çabalarında ABD'den daha iyi bir dostu olmamıştır. Bu işbirliği devam edecektir" sözü verildi. 
     ABD Dışişleri Bakanlığı'nın "Küresel Terörizm Modelleri 2004" raporunda, PKK'nın amacının "bağımsız ve demokratik bir Kürt devleti kurmak" olarak belirtilmesine yönelik eleştirilere de yanıt verilen açıklamada şöyle denildi 
     "Aynı ifade, geçen yıla ait raporda ve 2000 yılına kadar uzanan daha önceki raporlarda da kullanılmıştı. Söz konusu cümle yalnızca PKK'nın amacını kendi tarif ettiği şekilde belirtmektedir. Hiçbir şekilde ABD'nin bu amaçları desteklediği anlamı taşımamaktadır." 

     
</TEXT>
</DOC>
