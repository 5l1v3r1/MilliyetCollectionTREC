<DOC>
<DOCNO> 306721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun15.html </URL>
<DATE> 2005/01/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Filistinli iki seçim komisyonu üyesi istifa etti... 
</HEADLINE>
<TEXT>

     Filistin'de seçim komisyonu üyesi üst düzey iki yetkili, devlet başkanlığı seçimi sırasında Mahmud Abbas'ın destekçilerinden usulsüzlük yapmaları yönünde baskı gördükleri gerekçesiyle istifa etti. 
     AP'nin haberine göre, komisyon üyeleri Ammar Dvayk ve Baha el Bekri, seçim günü katılımın az olması nedeniyle Abbas'ın seçim bürosundan üst düzey yetkililerin sandıkların kapanma süresinin uzatılmasını talep ettiğini, baskı altındaki komisyonun, oylama süresinin uzatma ve herkese bulundukları yerde oy kullanma izni verdiğini anlattı. 
     Yetkililer, merkez seçim komisyonu, seçim günü bu talebi görüştüğü sırada, toplantının yapıldığı merkeze ateş açıldığını söylediler. Yetkililer, ateş edenlerin en az birinin Filistin istihbaratı üyesi olduğunu iddia etti. 
     Yasal olarak, sadece sandık başında uzun kuyruklar olduğunda oylama süresinin uzatılabileceği, böyle bir durum olmamasına rağmen sürenin uzatılmasıyla çok sayıda Abbas yanlısının oy kullanabildiği belirtildi. 
     İstifa eden komisyon üyeleri, oylama sürecindeki değişikliklerin, seçimin sonucunu ciddi biçimde değiştirdiğine inanmadıklarını da belirtti. Dvayk, bu baskıların ve tehditlerin seçimin güvenirlilik notunu düşürdüğünü, ancak genel olarak seçimlerin adil ve özgür biçimde yapıldığını ifade etti. 
     Dvayk ve El Bekri, temmuz ayında yapılacak genel seçim sırasında bu tür usulsüzlüklerin tekrarlanmaması için halkı uyarmak amacıyla istifa ettiklerini belirtti. 
     
</TEXT>
</DOC>
