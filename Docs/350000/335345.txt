<DOC>
<DOCNO> 335345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/dunya/dun03.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Kopenhag kriterleri geçerli 
</HEADLINE>
<TEXT>


GÜVEN ÖZALP Brüksel 


Fikir ve yaklaşımları nedeniyle AB genelinde daha şimdiden eleştirilere hedef olan Papa 16. Benedictus'un Türkiye konusundaki fikirleri, AB Komisyonu'nun gündemine getirildi. Komisyon, Vatikan - Türkiye bağlantısı kurmamaya çalışmasıyla dikkat çekti. Komisyon, "Türkiye'nin üyeliği Vatikan'ın açıklamalarına göre değerlendirilmeyecek" imasında bulundu. 
AB Komisyonu Başkanı Jose Manuel Barroso'nun Papa'ya gönderdiği destek ve kutlama mesajının Türkiye ile görüşleri için de geçerli olup olmadığını sorgulayan basın mensuplarına cevap veren Komisyon Sözcüsü Françoise Le Bail, "Diğer tüm ülkeler için olduğu gibi Türkiye'nin da katılımına ilişkin parametreler var" dedi. Barroso'nun "gezegenin tüm liderleri gibi" 16. Benedictus'un seçilmesinden memnuniyet duyduğunu vurgulayan Le Bail, "Parametreler arasında hem ekonomik hem siyasi boyutu olan Kopenhag kriterleri var, AB'nin temel değerlerine saygı var" dedi. Le Bail, Türkiye'nin üyeliğinin bu parametreler çerçevesinde değerlendirileceğini belirterek, Türkiye'nin üyeliği konusuyla Papa'nın Türkiye karşıtı görüşleri arasında bir bağlantı kurmamaya özen gösterdi. 
AB Komisyonu, Türkiye konusunda Vatikan'ın rolünü "önemsiz" göstermeye çalışsa da bu süreçte Papa ve Vatikan'ın "gizli katalizör" rolü oynadığı biliniyor. Vatikan, Avrupa Anayasası konusunda da benzer bir rol üstlenmiş, ancak Türkiye konusundan farklı olarak bunu açık bir şekilde gerçekleştirmişti. 


</TEXT>
</DOC>
