<DOC>
<DOCNO> 340024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/siyaset/axsiy01.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçmişlerini nasıl unuturlar ' 
</HEADLINE>
<TEXT>


Erbakan, 1 trilyon liradan 9.5 trilyona çıkan para cezası faizinin indirilmesini kabul etmeyen Erdoğan'a tepkisini bu sözlerle gösterdi 

ANKARA MİLLİYET 


Saadet Partisi Genel Başkan Vekili Recai Kutan aracılığıyla Başbakan Recep Tayyip Erdoğan'dan, kayıp trilyon davası nedeniyle ödemesi gereken 9.5 trilyon liralık 9.5 milyon YTL borcun faizinin indirilmesini talep eden eski Başbakan Necmettin Erbakan, olumsuz yanıt alınca sert tepki gösterdi. Erbakan, Kutan'a "Çok yazık, geçmişlerini nasıl unuturlar. Niye yardımcı olmuyorlar " dedi. 
Kutan'ın talebi üzerine 27 Nisan'da Başbakanlık'ta 3.5 saat süren gizli görüşmede Kutan, Erdoğan'a "Maliye Bakanlığı'nın 1 trilyon lira olan borca uyguladığı faiz nedeniyle toplam borcun 9.5 trilyon liraya ulaştığını, Erbakan'ın bunu ödeyecek gücü olmadığını" söyledi. 
Adalet Bakanı Cemil Çiçek'in de hazır bulunduğu görüşmede Erdoğan, "Erbakan'ın hapse girmesini istemeyeceğini fakat borcun da ödenmesi gerektiğini" dile getirdi. Erdoğan, görüşme sonrası Maliye Bakanı Kemal Unakıtan ve kurmaylarıyla konuyu değerlendirdi. 
Kutan, gizli görüşme sonrası durumu Erbakan'a anlattı. Edinilen bilgilere göre, Kutan, "Hocam 'Konuyla ilgili bizim yapacak bir şeyimiz yok' diyorlar. Yasal sürecin işlediğini ve bu çerçevede olayların devam ettiğini, müdahale edemeyeceklerini söylüyorlar" bilgisini verdi. 
Erbakan da Kutan'a, "Beraber yıllarca politika yaptık. Çok yazık. Bizim haksız yere suçlandığımızı ve öyle şeyler yapmayacağımızı en çok onlar bilir. Niye yardımcı olmuyorlar Beni hayal kırıklığına uğrattılar" karşılığını verdi. 

'Arada farklılıklar var' 
Çiçek de dün sorular üzerine Hazine'nin, borcun tahsili için açtığı davanın sürdüğünü anımsatarak şunları söyledi 
"Bizden talepte bulunanların 'Bu konuda Anayasa Mahkemesi'nin kararlarına göre siyasi parti hesaplarıyla ilgili faiz yürütülemez. O nedenle anaparanın ödenmesi gerekir' gibi iddiaları var. Maliye'nin de kendine göre bir hesaplama yöntemi var, arada farklılık var. Siyasi iradenin yapabileceği hiçbir şey yok. Belki vergi uyuşmazlığı durumunda oluşturulan uzlaşma kurullarından yararlanılabilir." 

148 kg altını var 

Kayıp trilyon davası, kapatılan RP'nin, 1997 Hazine yardımı olan yaklaşık 1 trilyon lirayı 71 il başkanlığına gönderilmiş gibi göstererek, "evrakta sahtecilik" yaptığı iddiasıyla açılmıştı. 
Davada 2 yıl 4 ay hapis cezasına çarptırılan Erbakan'ın yeni TCK'nın "75 yaşını doldurmuş olup 3 yıldan az hapis cezası alanların cezalarını evde çekebilmelerini sağlayan" maddesinden yararlanabilmesi için 9.5 trilyon liralık borcun Hazine'ye ödenmesi gerekiyor. Erbakan'ın 1994'te Meclis'e verdiği malvarlığı listesi ise şöyle 
"İstanbul - Ankara'da 2 daire, Ankara Üniversitesi sitesinde hisse, İzmit'te 2 daire, Ankara'da 1400 metrekarelik tarla, Altınoluk'ta 13 bin 900 metrekarelik 3 arsa, Altınoluk'ta yazlık, Balgat'ta 906 metrekare ev ve arsa, 148 kg külçe altın 2 milyon 700 bin YTL , 1 milyon 113 bin dolar yaklaşık 1 milyon 550 bin YTL , 2 Mercedes, 1 Opel otomobil." 


</TEXT>
</DOC>
