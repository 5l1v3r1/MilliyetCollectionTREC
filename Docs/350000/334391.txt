<DOC>
<DOCNO> 334391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun16.html </URL>
<DATE> 2005/04/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsrail'in yeni ev planına ABD açıklama istiyor 
</HEADLINE>
<TEXT>

     İsrail, Batı Şeria'daki bir Yahudi yerleşim biriminde 50 yeni ev yapmayı planladığını açıkladı. 
     Hükümet kuruluşu İsrail Arazi İdaresi, Elkana yerleşim biriminde birer ailenin yaşayacağı şekilde yapılacak 50 konut için ihale açacağını bildirdi. 
     Arazi idaresinin web sitesindeki bilgilere göre, kuruluş Batı Şeria'da 2003'te 1225, 2004'te de 1783 ev pazarladı. 
     ABD Başkanı George Bush, geçen hafta Teksas'taki çiftliğinde bir araya geldiği İsrail Başbakanı Ariel Şaron'a, Ortadoğu yol haritasının yükümlülüklerini yerine getirmesi ve Batı Şeria'da yeni yerleşim birimleri kurmaktan kaçınması çağrısında bulunmuştu. 
     
     ABD AÇIKLAMA İSTİYOR 

     İsrail'in, Batı Şeria'daki bir Yahudi yerleşim biriminde 50 yeni ev yapmayı planladığını açıklamasının ardından, ABD konuyla ilgili açıklama istedi. 
     Adının açıklanmasını istemeyen Amerikan yönetimi yetkilisi, İsrail'in yeni evler yapma planını basından öğrendiklerini ve diplomatik kanallar aracılığıyla İsrail hükümeti nezdinde olayı aydınlatmaya çalıştıklarını söyledi. 
     İsrail'in yeni ev yapma planı, ABD Başkanı George Bush'un İsrail Başbakanı Ariel Şaron'a kamuoyu önünde yerleşim birimlerinin inşasının durdurulmasını öngören uluslararası barış planı olan yol haritasına uyması çağrısı yapmasından 1 hafta sonra açıklandı. 
     Amerikan hükümet yetkilisi de Şaron'un geçen hafta yaptığı ABD ziyaretine atıfta bulunarak, İsrail Başbakanı'nın bu ziyaret sırasında yol haritasına uyacağını bir kez daha dile getirmiş olduğunu hatırlattı ve ''Yol haritası her iki taraf için de açık yükümlülükler öngörüyor. İsrail yerleşim birimlerini genişletmemeli, Filistinliler de terör örgütlerini çökertmeli'' dedi. 
     Aynı yetkili, Başkan Bush'un, Şaron'a yerleşim birimlerini artırmaması gerektiğini açıkça söylediğini de hatırlattı. 
     Hükümet kuruluşu İsrail Arazi İdaresi, Elkana yerleşim biriminde birer ailenin yaşayacağı şekilde yapılacak 50 konut için ihale açacağını bildirmişti. 
     
</TEXT>
</DOC>
