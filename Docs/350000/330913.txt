<DOC>
<DOCNO> 330913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/eko03.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi rekortmeni kadın sayısı arttı 
</HEADLINE>
<TEXT>


İstanbul'da Gelir Vergisi rekortmenleri listesine giren kadınlar 23'e çıktı. Ancak toplam tahakkuk tutarları, genel tahakkuk artışının altında kaldı 

EKONOMİ SERVİSİ 

İstanbul Defterdarlığı'nın açıkladığı İstanbul Gelir Vergisi rekortmenleri 2004 listesinde, 2003 listesine göre daha fazla kadın mükellefin yer aldığı ancak bunların toplam tahakkuk tutarının toplama göre daha az arttığı belirlendi. 
Defterdarlığın açıkladığı Gelir Vergisi rekortmenleri ilk 100 listesine bu yıl 23 kadın girdi. 2003'te bu rakam 21 olmuştu. Bu yıl söz konusu 100 kişiye tahakkuk eden vergi tutarı 247.1 milyon YTL iken geçen yıl bu tutar 141.4 milyon YTL idi. Yani 2003'ten 2004'e gelir vergisi rekortmenlerinin tahakkuk eden vergi tutarı yüzde 75 arttı. Buna rağmen sayıları artan kadın mükelleflerin tahakkuk eden toplam vergilerinin artışı yüzde 73'te kaldı. Kadın mükelleflerin sıralamada da geriledikleri gözlendi. 2003 listesinde üçüncü sıradaki Semahat Arsel, 2004 listesinde dokuzuncu sırada yer aldı. Semahat Arsel'e 2003'te 4.5 milyon YTL'lik, 2004'te ise 5.1 milyon YTL'lik Gelir Vergisi tahakkuk etti. 

Sabancılar'dan 9 kadın 
2004 listesinde ayrıca Sabancı ailesinden hanımların ağırlığının arttığı belirlendi. 2003 listesinde Sabancı ailesinden beş kadın mükellef bulunurken, 2004'te bu sayı dokuza yükseldi. Ayrıca 2003 Gelir Vergisi Rekortmenleri İlk 100 Listesi'nde sadece bir kadın sanatçı yer alırken, 2004'te bu sayı ikiye çıktı. 2003 listesine kadın sanatçılardan yalnız Hülya Avşar girebilmişti. 2004 listesinde ise Avşar'ın yanı sıra Seda Sayan da listeye girdi. 


</TEXT>
</DOC>
