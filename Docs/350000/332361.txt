<DOC>
<DOCNO> 332361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun06.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'ci 'pişman' değil 
</HEADLINE>
<TEXT>


İstanbul'daki saldırılarla ilgili h kim karşısına çıkan İlhan, pişmanlık başvurusundan çark etti. Baskı sonucu başvurduğunu belirten İlhan, "Farkına vardım, hatadan döndüm" dedi 

MUSA KESLER İstanbul 

İstanbul'da, 15 ve 20 Kasım 2003'te meydana gelen intihar saldırılarına ilişkin 71 sanıklı davanın 6. duruşmasında, ailelerine mektup gönderen firari sanıklardan 2'sinin Irak'ta tutuklu olduğu ortaya çıktı. 
İstanbul 10. Ağır Ceza Mahkemesi'nde dün görülen duruşmaya 28 tutuklu sanık ile bazı tutuksuz sanıklar katıldı. Savcı, yeni Türk Ceza Kanunu'nun TCK yürürlüğe girişinin 1 Haziran'a ertelendiğini hatırlatarak, mütalaa için yasanın yürürlüğe girmesini bekleyeceğini söyledi. 
Müebbet hapis cezası istemiyle yargılanan sanık Harun İlhan, savunmasında emniyet ve yargıyı suçladı. Emniyette işkencelere maruz kaldığını öne süren İlhan, bu polisleri lanetlediğini söyledi. 

'Amin' sesleri 
Salondaki sanık yakınları da İlhan'ın sözlerine, yüksek sesle "amin" diyerek katıldı. 
Duruma tepki gösteren mahkeme başkanı, bu tür eylemlerin devam etmesi halinde salonu boşaltacağını söyledi. 
Emniyet ve savcılıktaki baskılar sonucu, "pişmanlık yasası"ndan faydalanmak için başvurduğunu anlatan Harun İlhan, "Mahkeme sürecinde hatamın farkına vararak bu hatadan döndüm" dedi. 
Sanık Baki Yiğit de, "Ailem mağdur. Neden yargılandığımı bilmiyorum. Suçsuz olduğuma eminim. Belki de filmdeki gibi 10 yıl sonra 'Pardon' denip bırakılırım. O zaman ben de Türkiye'nin gerçeği bu der, otururum" diye konuştu. 

Sanıklar Irak'ta 
Davanın fezlekesinde firari sanık olarak aranan Sadettin Akdaş ve Burhan Kuş'un Irak'taki Ebu Gıreyb Cezaevi'nde oldukları ortaya çıktı. 
Akdaş ve Kuş'un 16 Ocak'ta İsviçre Kızılhaç'ı aracılığıyla ailelerine bir mektup göndererek, "Bizi merak etmeyin. Mektubu aldığınızda bize yazın" dedikleri öğrenildi. 
Irak'ta girdiği çatışmada öldürüldüğü iddia edilen Habip Akdaş'ın kardeşi Sadettin Akdaş'ın ve Kuş'un, Aralık 2004'te ABD askerlerince yakalandıkları belirtildi. 
Sanık avukatları, dosyanın açıklığa kavuşması için Kuş ve Akdaş'ın Türkiye'ye iadelerini istedi. Mahkeme heyeti, tahliye taleplerini reddederek duruşmayı erteledi. 


</TEXT>
</DOC>
