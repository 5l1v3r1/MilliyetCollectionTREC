<DOC>
<DOCNO> 319679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo20.html </URL>
<DATE> 2005/03/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gaziantepspor'da hedef kupada tur atlamak... 
</HEADLINE>
<TEXT>

     Ligde Büyükşehir Belediyesi Ankaraspor'a yenilerek 3 puan kaybeden Gaziantepspor'da hedef, Türkiye Kupası'nda Trabzonspor'u yenerek bir üst tura geçmek olarak belirlendi. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, lig ve Türkiye Kupası maçlarının çok değişik bir havası olduğunu belirtti. 
     Büyükşehir Belediyesi Ankaraspor yenilgisinin kendileri için dezavantaj olduğunu ifade eden Sağlam, şöyle konuştu 
     ''Amacımız, bu maçı kazanıp, Türkiye Kupası maçı öncesinde moral kazanmaktı. İyi de mücadele etmemize karşın, gol atmayı başaramadık. Bu maçı unutmak zorundayız. Futbolcularımı Trabzonspor maçına motive etmeye çalışıyorum. Rakibimizi yenip, kupa yolunda zorlu bir engeli daha aşıp, hedefimize bir adım daha yaklaşmak istiyoruz.'' Sağlam, sakat olan Erdal, Andre, Bekir ve Mehmet Çoğum'un Trabzonspor maçında forma giyemeyeceğini sözlerine ekledi. 
     
</TEXT>
</DOC>
