<DOC>
<DOCNO> 324878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur28.html </URL>
<DATE> 2005/03/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
33 öğrenci gazlı meşrubattan zehirlendi 
</HEADLINE>
<TEXT>

     Mersin'in Silifke İlçesi'ne bağlı Sömek Köyü'ndeki bir ilköğretim okulunda 33 öğrenci, içtikleri gazlı meşrubattan zehirlendikleri şüphesiyle Devlet Hastanesi'ne kaldırıldı. 
     Alınan bilgiye göre, Sömek İlköğretim Okulu'nda 33 öğrenci, köydeki bir bakkal dükkanı sahibi A.D'nin ücretsiz dağıttığı gazlı içeceği içtikten bir süre sonra karın ağrısı ve mide bulantısı şikayetiyle Silifke Devlet Hastanesi Acil Servisi'ne kaldırıldı. 
     Öğrencilerden 31'i ayakta tedavi görürken 2 öğrenci bir süre gözlem altında tutuldu. Öğrencilerin içtiği meşrubatın tüketim tarihinin geçmiş olabileceği belirtilirken, öğrencilere ilk müdahaleyi yapan Dr. Hakan Karaduman, zehirlenmenin nedeninin laboratuvar araştırmaları sonucu kesinleşeceğini söyledi. 
     Yetkililer, konuyla ilgili soruşturma başlatıldığını bildirdiler. 
     
</TEXT>
</DOC>
