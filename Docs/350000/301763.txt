<DOC>
<DOCNO> 301763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/siyaset/axsiy02.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede Kıbrıs atışması 
</HEADLINE>
<TEXT>


ANKARA Milliyet 


Bütçe üzerindeki son görüşmeler iktidarla muhalefet arasında AB ve Kıbrıs atışmalarına sahne oldu. CHP Genel Başkanı Deniz Baykal, "Millet sizi gözden çıkarır ama Kıbrıs'ı gözden çıkarmaz" derken, Erdoğan, "Bu ülkede sağır sultanın duyduğunu dahi duyamayan, anlayamayanlar var. Çözümsüzlükte ısrar ederek, savunma psikolojisiyle hareket ederek, adadaki Türk menfaatlerini daha fazla koruyamayız" karşılığını verdi. 
Baykal, Erdoğan ve Dışişleri Bakanı Abdullah Gül'ün, "Kalıcı kısıtlamalar yok" sözlerinin ardından Dışişleri Bakanlığı'nın kalıcı kısıtlamaların kaldırılması için AB'ye nota verdiğinin ortaya çıktığını vurguladı. Baykal, "Bu nota AB'ye değil, kalıcı kısıtlamalar olmadığını düşünen Türk hükümetine verilmiştir" dedi. Erdoğan ise eleştirileri yanıtlarken, Brüksel'de alınan kararla Türkiye'nin AB üyeliği konusunda yeni bir dönemin açıldığını dile getirdi. Erdoğan şöyle konuştu "Diplomatik kazanımlar ortadadır. Türkiye'nin AB üyeliği, Kıbrıs'taki güney - kuzey gerilimine feda edilmemeli." 

Baykal'ın arkasında fısıldaşma 

Fotoğraf MUSTAFA İSTEMİ 

Bütçe görüşmelerinde Baykal kürsüdeyken, Erdoğan, Babacan ve Gül, aralarında fısıldaşarak konuşuyordu. Baykal, Kıbrıs sorunu 3 Ekim'e kadar çözülmezse Rumların fiilen tanınacağını söyledi. 


</TEXT>
</DOC>
