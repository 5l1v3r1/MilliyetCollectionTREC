<DOC>
<DOCNO> 329018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo30.html </URL>
<DATE> 2005/03/31/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Trabzonspor'da Ankaraspor maçı hazırlıkları sürüyor 
</HEADLINE>
<TEXT>

     Trabzonspor, hafta sonunda sahasında Büyükşehir Belediyesi Ankaraspor ile yapacağı maçın hazırlıklarını sürdürdü. 
     Teknik direktör Şenol Güneş yönetiminde, Mehmet Ali Yılmaz Tesisleri'nde yağmur altında yapılan çalışmaya, milli oyuncular Fatih, Gökdeniz, Tolga Seyhan, Hüseyin, Adem Koçak, Tolga Zengin, Tayfun ve Szmykowiak katılmadı. 
     Hafif sakatlıkları bulunan Celaleddin ve Erdinç koşu yaparken, bu futbolcuların Büyükşehir Belediyesi Ankaraspor maçına yetişebilecekleri açıklandı. 
     Trabzonspor'da kart cezalısı olan D'Heane ile apandisit ameliyatı geçiren İbrahim Ege'nin Büyükşehir Belediyesi Ankaraspor karşısında takımdaki yerlerini alamayacakları bildirildi. 
     Bordo-mavili takımın antrenmanında futbolcular, koşunun ardından dar alanda pas çalışması yaptılar. Teknik direktör Güneş, idman boyunca kalecilerle özel olarak ilgilendi. 
     Trabzonspor, yarın basına kapalı olarak yapacağı antrenmanla hazırlıklarını sürdürecek. Bu akşam Trabzon'a gelmesi beklenen milli oyuncuların yarınki antrenmana katılacakları öğrenildi. 
     
</TEXT>
</DOC>
