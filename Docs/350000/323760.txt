<DOC>
<DOCNO> 323760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur05.html </URL>
<DATE> 2005/03/14/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
Kendisini bıçakladı kapkaççı saldırdı' dedi 
</HEADLINE>
<TEXT>

     Kemal KAĞAN DHA 

      BURSA'da, ablasının evinde kalan ve eniştesinin kendisini istememesine sinirlenen 20 yaşındaki Hanife Bastil, bıçakla kendini yaraladı. Kaldırıldığı hastanede polise, 'Beni kapkaçcılar bıçakladı. Paramı aldılar' diyen genç kızın yalanı, çelişkili ifade vermesi sonucu ortaya çıktı. 
     Bursa'da bir tekstil mağazasında tezgahtar olarak çalışan Hanife Bastil, uzun süredir Osmangazi İlçesi Hamitler Mahallesi'nde ablası ve eniştesinin evinde kalıyordu. Enişte Yadigar Sürer, dün saat 22.30 sıralarında eşiyle tartıştı ve baldızının artık evlerinde kalmamasını istedi. Bu sözleri duyunca sinirleri bozulan Hanife Bastil, mutfaktan aldığı ekmek bıçağını sol kasığına sapladı. 
     Daha sonra polisi arayarak, kapkaççıların saldırısına uğradığını belirten Bastil, polisin 112 Acil Servise haber vermesi sonucu adrese gelen ambulansla Bursa Devlet Hastanesine kaldırıldı. Hanife Bastil'in yalanı, tedavisi yapıldıktan sonra çelişkili ifadeler vermesiyle ortaya çıktı. Genç kız, intihara teşebbüs ettikten sonra korktuğu için böyle bir yalan uydurduğunu söyledi. 
     Hakında, güvenlik birimlerine yalan ifade vermek suçundan işlem yapılan Hanife Bastil, savcılığa çıkartılacak. 
     
</TEXT>
</DOC>
