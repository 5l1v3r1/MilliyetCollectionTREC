<DOC>
<DOCNO> 337091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo26.html </URL>
<DATE> 2005/04/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Feldkamp Fenerbahçe şampiyon olur... 
</HEADLINE>
<TEXT>

     Galatasaray eski Teknik Direktörü Karl Heinz Feldkamp, Fenerbahçe'nin şampiyon olacağını söyledi. 
     İkinci Lig A Kategorisi'nde mücadele eden Mardinspor'un teknik direktörü Ahmet Akçan'ın davetlisi olarak Mardin'e gelen Felkamp, kentin tarihi mekanlarını gezdikten sonra Mardin Şehir Stadı'nda Mardinspor'un antrenmanını izledi. 
     Felkamp, burada gazetecilere yaptığı açıklamada, futbolda yetenekleri ancak imkanların ortaya çıkarabileceğini belirterek, şöyle dedi 
     ''Semt sahalarının artırılması ve altyapının güçlendirilmesi başarıyı hızlandırır. Güneydoğu'da yetenekler var. Ancak imkanlar kısıtlı. Futbol imkan işidir. Becerinin ortaya çıkması için yerel yönetimlerin ve sivil toplum örgütlerinin sporculara daha iyi bir yaklaşım içinde olmaları gerekir. 
     Mardinspor'un altyapısını ve takımını çok iyi buldum. Ahmet Akçan'ın kısa süredeki başarısını alkışlıyorum. Akçan'a imkan verilmesi durumunda takımı gelecek yıl Süper Birinci Lig'e taşır.'' Gazetecilerin, Galatasaray'ın şu anki durumu ve lig şampiyonun hangi takım olacağı yönündeki sorularını ise Felkamp, ''Mücadelede Fenerbahçe şampiyon olur. Galatasaray'ın durumunu ise çok iyi görmedim'' diye yanıtladı. 

     
</TEXT>
</DOC>
