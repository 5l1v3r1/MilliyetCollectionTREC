<DOC>
<DOCNO> 331197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo29.html </URL>
<DATE> 2005/04/07/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Ataman "Oyuncularımı kutluyorum. İlk kez dörtlü finale yaklaştık" 
</HEADLINE>
<TEXT>

     Ülkerspor, ULEB Erkekler Avrupa Ligi'ne CSKA Moskova yenilgisiyle veda ederken, antrenör Ergin Ataman ilk kez dörtlü finale bu kadar yaklaştıklarını belirterek oyuncularını kutladı. 
     Ataman maç sonrası yaptığı açıklamada, Avrupa'nın birçok ünlü takımını geride bırakarak ilk 8 takım arasına girdiklerini ifade ederek, ''İlk kez 2 Türk takımı, Avrupa'nın en iyi 8 takımı arasına kalıyor. Bu bir başarıdır. Oyuncularımı kutluyorum. Sonuçta hakem faktörü, CSKA Moskova'nın gücü ve kadro faktörü vardı'' dedi. 
     CSKA Moskova'nın, Avrupa Ligi şampiyonluğu kazanmak için kurulduğunu kaydeden Ataman, Rus takımının dörtlü finalde şampiyonluğu elde edeceği iddiasında bulundu. 
     Bundan sonra artık ULEB Avrupa Ligi'nde Efes Pilsen'i destekleyeceklerini belirten Ataman, ''Efes Pilsen'e başarılar diliyorum. Yarınki mücadelede de şanslı olduklarını düşünüyorum'' diye konuştu. 
     
</TEXT>
</DOC>
