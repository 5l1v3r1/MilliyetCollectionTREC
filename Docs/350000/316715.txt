<DOC>
<DOCNO> 316715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/soneko09.html </URL>
<DATE> 2005/02/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 1.60 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.60 oranında değer yitirdi. 
     IMF ve Ortadoğu'daki gelişmeleri takip eden piyasada, hafta sonuna doğru endeksin 27,000 puanın üzerinde tutunma çabası içine girdiği gözlendi. 
     Endeksin 27,000 seviyelerini destek olarak alıp güçlenme çabası içerisine girmesi için uygun bir zemin oluştuğunu savunan uzmanlar, piyasada kısmi satıcılı seyir devam ederken, 26,850 seviyelerinden tepki alımlarının gelmesinin olumlu olduğunu kaydediyor. 
     Uzmanlar, yükseliş denemelerinin önümüzdeki günlerde 27,500 seviyelerini zorlayabileceğini ifade ederek, piyasada alışların yavaş yavaş genele yayıldığının gözlendiğini belirtiyor. 
     
     ÖZETLE PİYASALAR 
     Borsa, hafta boyunca iniş-çıkışlı bir seyir içinde oldu. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler oldu. Altın fiyatlarındaki artış sürerken, dövizde dolar dışında artış eğilimi vardı. Mevduat faizlerinin ortalamalarında da küçük çapta gerilemeler yaşandı. 
     Hisse senetleri haftalık bazda ortalama yüzde 1.60 oranında değer yitirdi. 24 ayar külçe altının gram satış fiyatı yüzde 1.12, Cumhuriyet altınının satış fiyatı da yüzde 0.82 yükseldi. Türk Lirası karşısında dolar yüzde 1.06 oranında gerilerken, Avro yüzde 0.29 artış kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.10 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.31, haftalık reponun net getirisi yüzde 0.25 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.96'lık artışla başladı. Salı günü de ortalama yüzde 0.57 artış gösteren endeks, Çarşamba günü İran'daki patlama haberlerine bağlı olarak ortalama yüzde 1.78, Perşembe günü de ortalama yüzde 2.39 oranında geriledi. Endeks haftanın son gününü ise ortalama yüzde 1.08 oranında artışla tamamladı. 
     Endeks, geçen hafta boyunca 443.07 puanlık düşüşle 27,736.29 puandan 27,293.22 puana geriledi. Hisse senetlerindeki haftalık ortalama kayıp yüzde 1.60 oldu. 
     İMKB Ulusal-Mali Endeksi 988.47 puan düşüşle 40,827.08 puandan 39,838.61 puana, İMKB Ulusal-Sanayi Endeksi 226.81 puan düşüşle 23,017.94 puandan 22,791.13 puana gerilerken, İMKB Ulusal-Hizmetler Endeksi 87.94 puan artışla 14,007.12 puandan 14,095.06 puana yükseldi. 
     Böylece, mali grup hisseleri ortalama yüzde 2.42 oranında, sanayi grubu hisseleri ortalama yüzde 0.99 oranında değer yitirirken, hizmetler grubu hisseler de ortalama yüzde 0.63 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 308 hisse senedinden 67'si değer kazanırken, 226 hisse senedi değer yitirdi, 15 hisse senedinin değeri değişmedi. 
     Geçen hafta en yüksek oranlı artış, yüzde 36.36 ile Aviva Sigorta hisselerinde gerçekleşti. Yüzde 24.06'lık artışla Aselsan hisseleri ikinci ve yüzde 23.33'lük artışla Logo Yazılım hisseleri üçüncü oldu. 
     En yüksek oranlı düşüş ise yüzde 16.00 ile Tekstilbank hisselerinde oldu. Yüzde 15.32'lik düşüşle Tekstil Finansal Kiralama hisseleri ikinci ve yüzde 14.46'lık düşüşle de Deva Holding hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 711 milyon 580 bin adet hisse senedi işlem gördü ve karşılığında 5 milyar 639 milyon YTL'lik işlem hacmi gerçekleşti. 
     
     DÖVİZ 
     Geçen hafta, Dolar dışındaki tüm döviz türleri Türk Lirası karşısında artış gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.06 oranında değer yitirirken, Avro yüzde 0.29 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0140 YTL düşerek 1.3100 YTL'ye gerilerken, Avronun satış fiyatı 0.0050 YTL artarak 1.7080 YTL'ye yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.65 artışla 2.4860 YTL'ye, İsviçre Frangı'nın satış fiyatı da yüzde 1.37 artışla 1.1080 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.3110 YTL'den, Avro 1.7110 YTL'den, İngiliz Sterlini 2.4870 YTL'den ve İsviçre Frangı da 1.1080 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.12 oranında, Cumhuriyet altınının satış fiyatı da yüzde 0.82 oranında yükseldi. 
     Külçe altının gram satış fiyatı 18.05 YTL'ye, Cumhuriyet altınının satış fiyatı da 123.00 YTL'ye çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 2.19 oranında artarak, 17.98 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta sadece ortalama yüzde 0.10 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 548 puan artarak 573,577 puandan 574,125 puana yükseldi. 
     Geçen haftanın en çok değer kazanan katılma belgeleri, yüzde 7.45'lik artışla Akbank A Tipi Teknoloji Sektör Fon, yüzde 7.28'lik artışla İş A Tipi Teknoloji Sektor Fon ve yüzde 1.76'lık artışla da Sanko Menkul Değerler A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 2.29'luk düşüşle İş A Tipi Mali Endeks Fon, yüzde 2.17'lik düşüşle MEKSA A Tipi Değişken Fon ve yüzde 2.14'lük düşüşle İş A Tipi Metal Eşya Endeks Fon oldu. 
     
     HAZİNE İHALELERİ 
     Hazine geçen hafta iki ihale düzenledi. Hazine'nin Salı günü düzenlediği 3 yıl vadeli, 6 ayda bir kupon ödemeli, değişken faizli dolar cinsinden devlet tahvili ihalesine toplam nominal 679.5 milyon dolar teklif gelirken, nominal 305.1 milyon dolar, net ise 302.4 milyon dolar satış yapıldı. İhalede basit faiz yüzde 5 olarak gerçekleşti. Söz konusu tahvil, LIBOR 1.60 yıllık 182 günlük kupon ödemeli olurken, ilk kupon ödeme tarihi 17 Ağustos 2005 olarak belirlendi. 
     Hazine'nin yine aynı gün düzenlediği 5 yıl vadeli, 6 ayda bir yüzde 7.5 sabit kupon ödemeli Yeni Türk Lirası cinsinden tahvil ihalesine de, nominal 2 milyar 273.7 milyon YTL'lık teklif geldi. Nominal 765.1 milyon YTL, net 775.3 milyon YTL satışın yapıldığı ihalede, basit faiz yüzde 14.62, bileşik faiz yüzde 15.15 oldu. Tahvillerin geri ödemesi 10 Şubat 2010'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.28 ile yüzde 0.36 arasında gerçekleşti. 
     Mevduat faizlerinin ortalamalarında geçen hafta yarım puan dolayında düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.31 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 17.2 dolayında bulunan haftalık reponun net getirisi de yüzde 0.25 oldu. 
     
</TEXT>
</DOC>
