<DOC>
<DOCNO> 324167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur50.html </URL>
<DATE> 2005/03/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Evini yıkmaya gelen ekibe tüfekle karşılık verdi... 
</HEADLINE>
<TEXT>

     Denizli'de evini yıktırmak istemeyen Halil Önal, yıkım ekibine pompalı tüfekle direndi. Polis tarafından güçlükle ikna edilen Önal, gözaltına alındı. 
     Denizli Belediyesi, Esentepe Mahallesi'nde yeşil alan ve çocuk parkı olarak ayrılan yaklaşık 2 bin 300 metrekare alanın bir bölümüne yapılan ve 16 aileye kiraya verilen 4 ev için yıkım kararı aldı. 
     Ayşe Önal'a ait kaçak yapılar için alınan yıkım kararını uygulamak üzere belediye ekipleri Esentepe Mahallesi 283 sokağa gitti. Çıkabilecek olaylara karşı çevik kuvvet ekipleri de güvenlik önlemi aldı. 
     Yıkım ekibini gören Ayşe Önal'ın eşi Halil Önal, pompalı tüfeğiyle balkona çıkarak direnişe geçti. Birkaç el havaya ateş eden Önal, yıkım ekibinin eve yaklaşmasına izin vermedi. 
     Gerginliğin giderek artması üzerine Denizli Emniyet Müdür Yardımcısı Baytekin Nennioğlu olay yerine geldi. Asayiş Şube Müdürü Sinan Beğenir de Önal ile konuşarak ikna etti ve tüfeği bırakmasını sağladı. Daha sonra aşağıya inen Önal, gözaltına alındı. 
     Önal'ın gözaltına alınmasının ardından otomobil garajı olarak kullanılan baraka yıkıldı. Diğer evlerin boşaltılması için Önal Ailesi'ne 15 gün süre verildi. 
     
</TEXT>
</DOC>
