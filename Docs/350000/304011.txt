<DOC>
<DOCNO> 304011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko13.html </URL>
<DATE> 2005/01/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Hamsi" kolonyası büyük ilgi görüyor... 
</HEADLINE>
<TEXT>

     Trabzon ile özdeşleşmiş olan hamsi, artık kolonyalara da isim olarak veriliyor. Trabzon'da imal edilen ''Hamsi'' kolonyaları, büyük ilgi görüyor. 
     ''Hamsi'' adıyla kolonya üreten İnanlar Kozmetik Sanayi sahibi Aziz İnan, Trabzon'da yaklaşık 30 yıldır Çarşı Mahallesi'ndeki iş yerinde kolonyacılık yaptığını belirterek, imal ettiği kolonyalara yörenin meşhur ürünlerinin ismini verdiğini belirtti. 
     Yeni arayışlar içinde olduklarını, bu amaçla birçok çalışmalar yaptıklarını ifade eden İnan, şöyle devam etti 
     ''Çalışmalarımız sonunda ortaya çıkan ürünlere değişik isimler vermeyi uygun bulduk. Bunu yaparken de yöremizin en tanınmış ürünlerini seçtik. Hamsi, fındık, çay, tütün ve Trabzon Geceleri adlı kolonyalar yapmaya başladık. Bu ürünler içinde en çok ilgiyi hamsi kolonyası ile Trabzon Geceleri görüyor. Hamsi kolonyasında hamsiyle ilgili herhangi bir katkı maddesi kullanmıyoruz. Ama bu kolonya ile ellere ve giysilere sinen hamsi kokusu gideriliyor. Hamsiye en uygun kokuyu ve hamsinin ismini kullanıyoruz, ama bu bile yeterince ilgi görmesini sağlıyor. Kolonyanın ünü sınırlarımızı aştı.'' Hamsi kolonyasının Trabzon dışından da talep gördüğünü vurgulayan İnan, ''Trabzon'dan dışarıya giden insanlar tarafından, ilimizi tanıtmak için hediyelik eşya olarak bu kolonyayı tercih ediyor. Kolonyamız, yurt dışına bile gönderiliyor'' dedi. 
     
</TEXT>
</DOC>
