<DOC>
<DOCNO> 345452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur18.html </URL>
<DATE> 2005/05/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AA. muhabiri bu fotoğrafla dünya üçüncüsü oldu 
</HEADLINE>
<TEXT>

     Anadolu Ajansı Bolu Büro Müdürü Kenan Gürbüz Dünya Sağlık Örgütü WHO tarafından düzenlenen "Sağlık ve Özürlülük" konulu fotoğraf yarışmasında dünya üçüncüsü oldu. 
     Dünya Sağlık Örgütü WHO tarafından dünyanın farklı ülkelerinde yaşayan fotoğrafçıların katılımıyla düzenlenen "Sağlık ve Özürlülük- Images of Health and Disability 2005" fotoğraf yarışmasına katılan yarışmacılar, renkli, siyah-beyaz, dijital ve "İş ve Emek" kategorilerinde yarıştılar. 
     
     AA MUHABİRİ, DÜNYA ÜÇÜNCÜSÜ OLDU 

     Dünya Sağlık Örgütü WHO ’nun internette yer alan "http www3.who.int icf photocontest2005 " fotoğraf yarışması sonuçlarına göre, Anadolu Ajansı Bolu Büro Müdürü Kenan Gürbüz, engelli bir gencin bir oto yıkama merkezinde verdiği yaşam mücadelesini anlattığı "Car Wash" adlı fotoğrafıyla, "İş ve Emek" Special Employment and Labour kategorisinde dünya üçüncüsü oldu. 
     AA Bolu Büro Müdürü Kenan Gürbüz, "Bu başarı, Anadolu Ajansı’nın kendi muhabirlerine verdiği fotoğraf eğitiminin bir sonucu. Yarışmanın 2005 yılı özel teması olan İş ve Emek kategorisinin, Türkiye Cumhuriyeti Başbakanlık Özürlüler İdaresi Başkanlığı tarafından desteklendiğini öğrenmek beni mutlu etti" dedi. 
     Yarışmada dereceye giren fotoğrafların, Cenevre’de düzenlenecek olan 58. Dünya Sağlık Asamblesi’nde sergileneceği, ödül töreninin 23 Mayıs Pazartesi günü gerçekleştirileceği ve yarışmada dereceye giren fotoğraflardan bir kitap hazırlanacağı öğrenildi. 
     Yarışmada birinciye 1500 dolar, ikinciye 1000 dolar, üçüncüye 500 dolar para ödülü verilecek. 
     
</TEXT>
</DOC>
