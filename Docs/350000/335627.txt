<DOC>
<DOCNO> 335627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur15.html </URL>
<DATE> 2005/04/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Zülfikar' şarabı krizinde AKP'li başkandan geri adım 
</HEADLINE>
<TEXT>

     Osman Nuri BOYACI- Ferah IŞIK DENİZLİ, DHA 

      DENİZLİ'nin Bekilli İlçesi'nde başkanı olduğu Bekilli Gömce Tarımsal Kalkınma Kooperatifi'nin ürettiği şaraplara Zülfikar adını veren, bunun yanı sıra Alevi vatandaşları kastederek, "Bu tipler, bu yapıdaki insanlar Müslümanlığı zayıf yaşayan kişiler olduğu için şarap müptelası insanlar'' diyerek tepkileri toplayan AKP İlçe Başkanı Mustafa Kırlı geri adım attı. Sözlerinin yayınlanmasından sonra büyük tepkiyle karşılaşan Kırlı, söylediklerinin kasdını aştığını ve yanlış anlaşıldığını söyledi. 
     Alevi vatandaşları küçümsemek gibi bir amacının olmadığını söyleyen Kırlı, "İstanbul'da Zülfikar adlı bir Alevi babası şarapları pazarlayabileceğini, Türkiye distribütörlüğünü alacağını söylediği için bu ismi koyduk'' dedi. Mustafa Kırlı, "Biz Türkiye'de kardeşliğin yanındayız. Türkiye'de Alevisinden, Abazası'na, Çerkezi'ne çok sayıda farklı yapıda insan var. Hepsinin yaşayışı, kültürü farklı. Ben nasıl ayırımcılık yapıp, Alevi vatandaşlarımızı eleştirebilirim. Sözlerim yanlış anlaşıldı, maksadını aştı'' diye konuştu. 
     Sözlerinin farklı yorumlanmasından büyük üzüntü duyduğunu belirten Kırlı, gerekeni yapacaklarını, gerekirse Zülfikar adını değiştireceklerini, alacakları kararı önümüzdeki günlerde açıklayacaklarını belirtti. AKP İl Başkanı Şahin Tin de, Kırlı'yı arayarak konu hakkında bilgi aldı. Kırlı geri adım atarken Aleviler'den gelen tepkiler de sürdü. 
     
</TEXT>
</DOC>
