<DOC>
<DOCNO> 332235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy12.html </URL>
<DATE> 2005/04/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Teziç Bayrak yakmanın üniversitelere sıçradığını düşünmek bile istemem 
</HEADLINE>
<TEXT>

     YÖK Başkanı Prof. Dr. Erdoğan Teziç, ''bayrak yakma'' gibi olayların üniversitelere sıçradığını düşünmek dahi istemediğini belirterek, bu konuda herkesin elinden geleni yapması gerektiğini söyledi. 
     Teziç, Hatay Mustafa Kemal Üniversitesi MKÜ Tayfur Sökmen Yerleşkesi Atatürk Konferans Salonu'nda basına kapalı gerçekleştirilen ''Rektörler Komitesi Toplantısı'' öncesi gazetecilerin sorularını yanıtladı. 
     Teziç, bir gazetecinin sorusu üzerine, bayrak yakma gibi olayların hassas konular olduğunu ve sorumluluk bilinciyle yaklaşılması gerektiğini belirtti. İnsanın olduğu yerde her sorunun insani şekilde çözümlenmesi gerektiğini ifade eden Teziç, şunları söyledi 
     ''Şiddete yönelinmemeli. Şiddete yönelinilirse düşünce zemininden sapılır. Üniversiteler içinde böyle olayların olacağını düşünmek dahi istemem. Üniversiteler seçkin kurumlardır, düşünce ve araştırma alanlarıdır. Bu tür olayların hem üniversitelerde hem de toplumda olmaması için hepimiz elimizden geleni yapmalıyız. Bu konuda neyin provokasyon olup olmadığını yüce yargı belirleyecektir''. 
     Teziç, türbanla ilgili bir soru üzerine türban meselesinin yargıya intikal etmiş bir konu olduğunu ifade etti. Teziç, ''Bizim nazarımızda verilmiş yüce mahkemelerin ve Avrupa İnsan Hakları Mahkemesi'nin vermiş olduğu kararlar var. Biz kurallara bağlı olarak yetki alanımız içinde davranmak zorundayız. Üniversiteler olarak bu konuda yeni bir tartışma yaratacak durumda değiliz'' dedi. 

     
</TEXT>
</DOC>
