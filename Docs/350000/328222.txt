<DOC>
<DOCNO> 328222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo26.html </URL>
<DATE> 2005/03/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Beşiktaş panelde... İlginç açıklamalar... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, yönetim kurulu üyesi Murat Ürünsak, teknik direktör Rıza Çalımbay, futbolculardan Tümer Metin, Ali Güneş ve Mustafa Doğan panele katıldı. 
     Yeditepe Üniversitesi'nde gerçekleştirilen panelde, yöneticiler ve futbolcular öğrencilerin sorularını yanıtladı. 
     Asbaşkan Kıvanç Oktay, teknik direktör Rıza Çalımbay ile uzun süreli çalışmak istediklerini kaydederek, ''Biz Rıza hoca ile uzun vadeli çalışmak istiyoruz. Biz maç neticelerine göre, sıralamaya göre hoca değiştirmemeliyiz. Bundan sonra yolumuza Rıza hoca ile devam edeceğiz'' dedi. 
     Öğrencilerin ligin ilk yarısında BJK İnönü Stadı'nda Cihat Aktaş'ın öldürülmesi sonrası bazı kesimlerin Beşiktaş'ı suçladığını belirtmesi ve yönetimin neden sessiz kaldığını sorması üzerine, Oktay şunları söyledi 
     ''Biz Cihat Aktaş olayında pasif kalmadık. Üzücü bir olay oldu. Tasvip etmek mümkün değil. Bu olayın Beşiktaş camiasına mal edilmemesi gerektiğini söyledim. Ama Fenerlisi, Trabzonlusu, gurme yazarı, herkes bize karşı döndü. Bu sadece Cihat olayında değil, bu sene her olayda böyle oldu. Biz burada suçlu değiliz. Devletin valisi de emniyet müdürü de münferit olay olduğunu açıkladı.'' Oktay, Beşiktaş'ın hakemler konusunda da sessiz kaldığının, Fenerbahçe Kulübü Başkanı Aziz Yıldırım ile Galatasaray Kulübü Başkanı Özhan Canaydın'ın zaman zaman bu konularda açıklamalarda bulunduklarını belirtmesi üzerine de şöyle konuştu 
     ''Siz belki sessiz kalınıyor gibi görüyorsunuz ama sessiz kalınmıyor. Biz önce sahada kazanmalıyız. Önce buna bakıyoruz. Bugün Yıldırım bir taraftan, Canaydın bir taraftan söylesin fark etmez, önemli olan sahada kazanacaksınız. Bu işler dışarıdan baktığınız gibi kolay değil. Taraftar gibi davranamıyorsunuz. Yöneticiliğin sorumluluğu farklı. Hiçbir şey yapmamış değiliz. Gerektiği zaman tepkimizi gösterdik.'' 
     
     ''TRANSFER HABERLERİ DOĞRU DEĞİL'' 
     Kıvanç Oktay, basında son günlerde Beşiktaş'ın alacağı futbolcular konusunda spekülasyonlar yapıldığını da belirterek, ''Basında çıkan transfer haberlerinin hiçbiri bizim yaptığımız transferler demek değildir. Çok iyi bir izleme ekibi kurduk. Fazla maç izliyoruz. Yurtiçinden çok yurtdışında maç izliyoruz. Bizim için transfer imza atınca biter'' diye konuştu. 
     Nouma'nın tekrar takıma dönüp dönmeyeceği sorusuna ise Oktay, ''Nouma futbolu bırakıyor. Belki pazarlama için onu düşünebiliriz. Kendisiyle sık sık görüşüyorum. Artık futbolcu olarak değil de belki başka görevler için Türkiye'ye gelebilir'' dedi. 
     
     ÇALIMBAY ''GÜRCİSTAN'I YENEBİLİRİZ'' 
     Teknik Direktör Rıza Çalımbay ise milli takımın yarın oynayacağı Gürcistan maçıyla ilgili soruya şöyle yanıt verdi 
     ''Arnavutluk kazanmamız gereken bir maçtı. Gürcistan maçı gerçekten zor geçecek. Buradaki oyunun üstüne çıkamazsak işimiz zor. Gürcistan'ı yenersek bütün ipler bizim elimizde olacak. Yenmemeleri için bir neden yok. Hepimiz Ersun Yanal ve milli takıma sahip çıkmalıyız. Kenetlenmemiz lazım. Türk futbolu açısından çok önemli bir maça çıkacağız.'' Çalımbay, transfer konusunda basında çıkan hiçbir ismin doğru olmadığını, kimseyle şu ana kadar anlaşmaya varmadıklarını söyledi. 
     
     ''CAREW ÇOK ŞEY VERMELİ'' 
     Carew'in yeni sezonda takımda kalıp kalmayacağı ile ilgili bir soruya Çalımbay, ''Carew kaliteli bir oyuncu. Carew'in buraya çok şey vermesi lazım. Verirse gitmez tabii. Kaliteli bir oyuncu herkesin beklentisi fazla ve çok şey vermeli. Onları verdiği takdirde olur. Bizdeki yabancı oyuncunun yedek oturmasını istemem. Ben orta sahaya alıyorsam Tümer'den daha iyi olmalı'' şeklinde konuştu. 
     Çalımbay'ın bu sözü üzerine, Tümer espri yaparak, ''Zor bulursun hocam'' dedi. 
     Çalımbay, Pancu'dan da çok memnun olduğunu belirtirken, kiralık oynayan futbolcuları için ise ''Kiralık oyuncularımızın hepsini takip ediyoruz. Şu anda Beşiktaş'ın bonservisine sahip olduğu toplam 36 futbolcu var. İyi performans gösterenleri tabii ki değerlendireceğiz'' diye konuştu. 
     
     TÜMER ''YERLİ HOCADAN YANAYIM'' 
     Tümer Metin ise öğrencilerin ''Türk teknik adam mı, yabancı teknik adam mı '' sorusuna, ''Ben yerli hocadan yanayım'' cevabını verdi. 
     Beşiktaş'a ilk geldiği sene Christoph Daum'un takımın başında olduğunu anlatan Tümer, ''Ben o dönemde Daum keşke Türkçe biliyor olsa demiştim. Türk futbolcusu duygusaldır. Ben sahaya çıkarken biraz poh poh istiyorum. Ben her zaman yerli hocadan yana olduğumu söyledim. Yerli hocaya gidip derdini anlatabilirsin'' dedi. 
     Milli takıma çağrılmaması ile ilgili olarak da Tümer, ''Kendi adıma milli takıma gitmeyi bekliyordum. Ama karar teknik heyetindir. Ersun hoca böyle uygun görmüş, saygı duyuyorum. Demek ki eksiklerim varmış'' diye konuştu. 
     
     ''FENERBAHÇE Mİ BEŞİKTAŞ MI " 
     Fenerbahçe'de uzun yıllar forma giydikten sonra Beşiktaş'a gelen Ali ile Mustafa'dan öğrenciler iki camiayı karşılaştırmalarını istedi. 
     Ali, Fenerbahçe'de 4 sene oynadığını, sonuçta oranın ekmeğini yediğini ve kötü bir şey söyleyemeyeceğini belirterek, ''Ben hepiniz kadar Beşiktaşlıyım'' dedi Mustafa Doğan ise camiaları karşılaştırmanın doğru olmayacağını ifade ederken, ''Ben zaten imza attığım gün benden büyük Beşiktaşlı olmaz demiştim. Taraftarlarımız özellikle Fenerbahçe'ye attığım golden sonra beni bağırlarına bastılar'' diye konuştu. 
     Üç futbolcu da bu sene kimin şampiyon olacağı sorusuna, ''Biz olamıyorsak, kim olursa olsun'' yanıtını verirken, Hakan Şükür'ün milli takıma alınmaması konusunda Ali, ''Hakan Şükür'ün alınmaması Ersun Yanal'ın tercihidir. Bizim takımda da birçok futbolcu milli takıma gitmeyi hak etti. Mesela Tümer bunun örneklerindendir'' dedi. 
     Yönetim Kurulu üyesi Murat Ürünsak ise Fenerium'da BJK Store'lara oranla daha fazla ürünün bulunduğunu anlatan bir öğrenciye, ''Yeni bir proje geliştiriyoruz. Fenerium bizi takip edecek bundan emin olun. Rakibimiz ne Fenerbahçe, ne Galatasaray'dır. Biz sektörle rekabete gireceğiz'' diye konuştu. 
     
     DEMİRÖREN YARIN PANELE KATILACAK 
     Beşiktaş Kulübü Başkanı Yıldırım Demirören, İstanbul Teknik Üniversitesi İTÜ Beden Eğitimi Bölümü'nün yarın düzenleyeceği panele konuşmacı olarak katılacak. 
     Üniversitenin Ayazağa'daki yerleşkesinde bulunan Süleyman Demirel Kültür Merkezi'nde saat 14.00'de başlayacak ''Türk sporunda Bir Asır Beşiktaş'' konulu panelde görüşlerini belirtecek olan başkan Demirören, daha sonra üniversite öğrencilerinin sorularını yanıtlayacak. 
     
</TEXT>
</DOC>
