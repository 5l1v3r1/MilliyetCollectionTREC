<DOC>
<DOCNO> 339664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur27.html </URL>
<DATE> 2005/05/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Cumhuriyet savcısının otomobilini yaktılar 
</HEADLINE>
<TEXT>

     Tokat’ın Erbaa İlçesi cumhuriyet savcılarından Bekir Duran’ın otomobili, kimliği henüz belirlenemeyen kişilerce yakıldı. 
     Alınan bilgiye göre, Erbaa Cumhuriyet Savcısı Bekir Duran, 34 TC 3902 plakalı otomobilini, adliyeye ait otoparka bıraktı. Gece geç 
     saatlerde camları kırılarak içine benzin dökülen otomobil yakıldı. 
     İtfaiye tarafından söndürülen yangın sırasında, otomobilde büyük maddi hasar meydana geldi. 
     Olayla ilgili soruşturmayı yürüten Savcı Doğan Kocabey, AA muhabirine yaptığı açıklamada, şu ana kadar herhangi bir gözaltı olmadığını belirterek, "Soruşturmayı çok yönlü olarak sürdürüyoruz. 
     Henüz gözaltına alınan kişi veya kişiler bulunmuyor" dedi. 
     Tokat Barosu Erbaa Adli Yardım Başkanı Avukat Recep Ünal da Erbaa İlçesi’nde böyle bir olayın meydana gelmesine çok üzüldüklerini belirterek, "Bu ve buna benzer olaylar, hiçbir yargı mensubunu korkutamaz. Her türlü ortamda adalet mekanizması işleyecektir" diye konuştu. 
     
</TEXT>
</DOC>
