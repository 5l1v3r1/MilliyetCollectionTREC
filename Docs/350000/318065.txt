<DOC>
<DOCNO> 318065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/ekonomi/eko08.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Medyada yabancı payına sınır gelebilir 
</HEADLINE>
<TEXT>



Devlet Bakanı ve Başbakan Yardımcısı Abdüllatif Şener, RTÜK Yasası'nda düzenleme yapan ve medyadaki yabancı sermaye payındaki sınırı kaldıran yasa teklifinin TBMM Plan ve Bütçe Komisyonu'ndaki görüşülmesinde söz konusu yabancı payına sınır getirilebileceğini söyledi. Şener, CHP'lilerin yanı sıra bazı AKP'lilerin de "milli hassasiyet" vurgusu yaparak TV'lerdeki yabancı payının sınırsız bırakılmasını eleştirmeleri sonrasında kendisinde de net bir görüş oluşmadığını belirtti. 
TMSF bünyesindeki medya kuruluşlarının satışını kolaylaştırmayı hedefleyen yasa teklifinin tümü üzerinde Plan ve Bütçe'deki görüşmeler tamamlandı. TBMM Genel Kurulu'nda Sayıştay'da boş bulunan sekiz üyeliğe seçim yapılması nedeniyle komisyon çalışmalarına ara verildi. Teklif maddelerinin komisyonda görüşülmesine haftaya devam edilmesi bekleniyor. Teklif, Uzan ve Aksoy gruplarından TMSF'ye geçen Star TV, Kral TV, Cine 5 ve diğer medya varlıklarının satışını düzenliyor. 


</TEXT>
</DOC>
