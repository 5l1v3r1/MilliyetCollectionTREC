<DOC>
<DOCNO> 300653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur06.html </URL>
<DATE> 2004/12/24/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Kurt korkusuna sopalı önlem .. 
</HEADLINE>
<TEXT>

     Behçet DALMAZ- Hamit ERKUT DHA 

      HAKKARİ'nin Yüksekova İlçesi'nde yaşayanlar, 15 kişiyi yaralayan kuduz kurt saldırısının korkusunu üzerinden atamadı. Karantina altına alınan Esentepe Mahallesi sakinleri, çocuklarını okula ellerinde sopalar götürüp getiriyor. Araç sahibi olanlar ise çocukları üstü açık kamyonetle taşımak zorunda kalıyor. Mahalle sakinleri 3 kilometre mesafedeki okula, öğrencilerin götürülüp getirilmesi için servis konulmasını istedi. 
     
     Okul saatleri değişti 

     Kurtların saldırısının ardından Yüksekova'da ilköğretim ve liselerde okul giriş çıkış saatlerinin değiştirilmesi de velilerin korkusunu yenemedi. Milli Eğitim Müdürlüğü, ilköğretim okullarında giriş saatini 07.00'den 08.00'e, çıkış saatini de 16.10'dan 15.00'e aldı. 
     Liselerde ise 06.00 olan giriş saati 07.40'a, 16.30 olan çıkış saati ise 15.45'e alındı. Ancak, yeni bir kurt saldırısına karşı ve kuduz korkusu nedeniyle Esentepe Mahallesi sabahın ilk saatlerinde ilginç görüntülere sahne oluyor. Mahalleye 3 kilometre mesafede bulunan 50'nci Yıl İlköğretim Okulu'na öğrenciler veliler tarafında soğuk ve sisli havada yürüyerek götürülüyor. Bu yolculuk sırasında veliler ellerinde sopalar taşıyarak olası bir kurt saldırısına karşı önlem alıyor. Araçları bulunan bazı mahalle sakinleri ise üstü açık kamyonetlerini öğrenci servisi olarak kullanıyor. Kamyonetin arkasına oturan öğrenciler ellerinde sopalarla tehlikeli bir yolculuk yapıyor. 
     Esentepe Mahallesi sakinleri, kurtların saldırmasından sonra kuduz korkusunu üzerlerinden atamadıklarını söyledi. Özellikle sabah saatlerinde havanın soğuk ve sisli olduğunu belirten veliler, "Çocuklarımızı tek başına okula gönderiyoruz. Servisimiz yok, mahallede minibüs hattı da bulunmadığı için çocukları ellerimizde sopa taşıyarak bizler okula götürüp getiriyoruz. Bu korku geçene kadar çocuklarımızın okula servisle götürülüp getirilmesini istiyoruz'' dedi. 
     
     AŞILAR İÇİN 55 TRİLYON LİRA AYRILDI 

     Kurtların saldırarak 15 kişiyi yaraladığı Hakkari'nin Yüksekova İlçesi'nde incelemlerini tamamlayan Sağlık Bakanlığı Müsteşar Yardımcısı Rüstem Zeydan, kuduz serumlarının İran'dan getirilmediğini söyledi. Hükümetin geçen yıl aşılar için 55 trilyon lira ayırdığını belirten Zeydan, "Bunların yüzde 50'si kuduz serumu ve aşısıdır'' dedi. 
     
     İSTİFA EDEN İŞ İSTEMESİN 

     Hakkari Valisi Erdoğan Gürbüz ile basın toplantısı düzenleyen Müsteşar Yardımcısı Rüstem Zeydan, yaralıların tümünün durumunun iyi olduğunu belirtti. Hakkari Devlet Hastanesi'nde tomografi cizahının olmadığının hatırlatılması üzerine Zeydan, yeni yılın ilk ayında cihazın hastaneye gönderileceğini söyledi. Hakkari'ye gelip istifa eden doktorlara çağrıda bulunan Zeydan, "Buralarda görev yapanların vatansever olması lazım. Burada görev yaparken istifa edenler bizden bir daha asla görev talep edemeyecekler'' dedi. 
     
</TEXT>
</DOC>
