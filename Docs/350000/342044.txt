<DOC>
<DOCNO> 342044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/ekonomi/eko04.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyo ve televizyonlarda yabancı payı yeniden yüzde 25 
</HEADLINE>
<TEXT>


ANKARA Milliyet 

TBMM Plan ve Bütçe Komisyonu, yabancı sermayeli şirketlerin ulusal radyo ve televizyonların yüzde 100'ünü satın almalarına imk n tanıyan yasayı Cumhurbaşkanı Ahmet Necdet Sezer'in veto gerekçelerine uygun olarak değiştirerek kabul etti. Yasa bu haliyle Genel Kurul'dan da geçerse yabancı sermaye payı yeniden mevcut düzenlemede olduğu gibi yüzde 25 ile sınırlandırılmış olacak. 
Sezer, yasayı veto ederken, ulusal radyo ve televizyonlarda yabancı payına ilişkin yüzde 25'lik sınırın kaldırılmasının, anayasal kurallar, ulusal çıkarlar ve kamu yararı ile bağdaşmadığını bildirmişti. 
Başbakan Yardımcısı Abdüllatif Şener, değişiklikle mevcut düzenlemeye dönüleceğini bildirdi. Şener, CHP Milletvekili Birgen Keleş'in, "Özel kanunlardaki hükümlere dayanarak bu sınırı yeniden kaldıracak mısınız " sorusuna, "Daha sonra özel kanunlarda değişiklik gelir, sınır kaldırılır mı, o benim kontrolümde değil" karşılığını verdi. 
Değişiklikle bölgesel kanallarda yabancı payı olamayacağına ilişkin hüküm de kaldırıldı. Şener, söz konusu hükmün kaldırılmasıyla mevcut yapıya dönüleceğini ve bölgesel yayınlarda da yabancı sermayenin yüzde 25 ile sınırlanacağını belirtti. 

'Satış beklemeyecek' 
Tasarruf Mevduatı Sigorta Fonu'nun TMSF satışlarında geriye dönüşleri engellemeyi öngören yasa maddesi de Sezer'in veto gerekçesine uygun olarak düzeltildi. TMSF bünyesindeki varlıkların satılmasında, "Fon kurulu tarafından iptal edilmesi hali hariç olmak üzere, ihalenin feshi halinde alıcısına teslim edilen mal, hak ve varlıkların iadesinin istenemeyeceği, ancak hak sahiplerinin tazminat haklarının saklı olacağı" hükmü metinden çıkarıldı. 
TMSF Başkanı Ahmet Ertürk, ellerindeki varlıkların satışı için harekete geçeceklerini, satış için Radyo ve Televizyonların Kuruluş ve Yayınları Hakkında Kanun'da ayrıca yapılacak değişikleri beklemeyeceklerini söyledi. 


</TEXT>
</DOC>
