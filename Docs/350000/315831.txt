<DOC>
<DOCNO> 315831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo27.html </URL>
<DATE> 2005/02/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Futbolun zirve toplantısında kriz yaşandı... 
</HEADLINE>
<TEXT>

     Futbolun İstanbul'da yapılan zirve toplantısında kriz yaşandı. 
     Ankaragücü Kulübü Başkanı Cemal Aydın, Futbol Federasyonu Yönetim Kurulu üyeleri, Birinci Süper Lig Kulüpler Birliği Vakfı temsilcileri, Merkez Hakem Kurulu MHK üyeleri ile Türkiye Faal Futbol Hakemleri ve Gözlemcileri Derneği TFFHGD yöneticilerinin katıldığı toplantıyı terk etti. 
     Toplantının yapıldığı otelden ayrılırken gazetecilerin sorularını yanıtlayan Cemal Aydın, toplantı gündeminin kendilerine Futbol Federasyonu, Birinci Süper Lig Kulüpler Birliği Vakfı, MHK ve TFFHGD'ye ilişkin tüm sorunların konuşulacağı bir toplantı olarak bildirildiğini belirterek, şöyle konuştu 
     ''Ben o niyetle geldim. Ama bazen önemli toplantılar olur, sudan sabundan konuşulur, sonra da birlik beraberlik içindeymiş gibi, her şey çok güzelmiş gibi gösterilmek istenilir ve bunu da fotoğraflarla süslerler. Bugünkü toplantının anlamını ve içerdekileri öyle gördüm. Böyle bir toplantıya gelmediğimi hatırlatıp, kulübüm ve Türk futboluyla ilgili düşüncelerimi söyledim. Ama mevcut yönetim böyle bir konuşmayı veya gündemi kendilerine sindiremiyorlar. Onun için toplantıda daha fazla kalıp da kendimi ve bizden sonuç bekleyenleri katletmenin bir anlamı yok diye toplantıyı terk ettim.'' Toplantıda, ''Türkiye'de futbol en iyi biçimde idare ediliyor, tüm sorunlar hakemlerdeymiş gibi, hakemleri kurban etmek gibi'' bir tablonun kendisini üzdüğünü anlatan Cemal Aydın, şöyle devam etti 
     ''Burada MHK tartışılmalı. Kanun bağımsız demiş, ama maaşlı bir MHK var. Federasyonun bugüne kadarki icraatları tartışılmalı. İyiler varsa bravo denmeli, yapılamayanların nedenini sormalı, yanlış yapılanlar anlatılmalı. Ben bu çerçevede 30-35 dakika konuşma yaptım. Bildiklerimi aktardım. Futbol Federasyonu'nun tutum ve davranışlarını beğenmediğimi büyük harflerle söyledim. Bunu federasyon ve kulüpler değerlendirecektir. Ama Kulüpler Birliği Vakfı Başkanı İlhan Cavcav ve Futbol Federasyonu Başkanı Levent Bıçakcı başta olmak üzere bu konuşmalardan rahatsız oldular. Konuşmamı sürdürdüm. İçerde güven verilecek bir şey olmayınca kalmayı zul addettim ve çıktım.'' 
     
     ''ASIL GÖREVİMİZ TÜRK SPORUNA EN İYİ HİZMETİ VEREBİLMEK'' 

     Cemal Aydın, bir gazetecinin, ''Geçen sene de böyle bir çıkış yapmıştınız. Daha sonra Ankaragücü puan kaybedince bu çıkışınıza bağlamıştınız. Şimdi ne düşünüyorsunuz'' sorusu üzerine şunları söyledi 
     ''Önemli değil. Ankaragücü'nün kuruluşu 95 yılını tamamladı. Bundan dolayı zarar da görmüş olabiliriz. Bizim asıl görevimiz Türk sporuna en iyi şekilde hizmet verebilmek. O yüzden bildiğimizden şaşmamız, yeni bir Cemal Aydın portresi yaratmamız pek mümkün değil. Benim gördüğüm, kurumsal yanlışlıkların yasal dayanaklara oturtulmasını söylüyorum. Ondan birileri rahatsız oluyorsa, spordan sorumlu büyük yetkililerimiz de var. Onlar bunu değerlendirecektir.'' Bir gazetecinin, ''Kurumlar arasında bir kopukluk mu var'' şeklindeki sorusu üzerine Cemal Aydın, ''Herhalde var. Bugün daha hiçbir konuyu konuşmamışız, birkaç arkadaş çıkıp, bugün beyaz sayfa açıyoruz diyor. Bunu kulüpler de federasyon da Kulüpler Birliği Başkanı da söylüyor. Eskiden sayfa niye kirliydi Baktım ki hiç kimse tam düşündüğünü söylemiyor. Madem ki sorunları çözemeyeceğiz, kalmanın bir faydası yok'' diye konuştu. 
     Aydın, hakemlerle ilgili bir sıkıntıları olmadığını ve güvenlerinin süreceğini ifade etti. 
     Bir soru üzerine de Aydın, ''Net olan bir şey var. Dünya üçüncüsü olan milli takımımızın 2006 Dünya Kupası'na gidip gidemeyeceğini tartışıyorsak, başka bir şey tartışmayalım'' diyerek sözlerini tamamladı. 
     
     CAVCAV ''CEMAL AYDIN'IN TOPLANTIYI TERK ETMESİ YANLIŞTI AMA KOL KIRILIR YEN İÇİNDE KALIR'' 

     Futbol Federasyonu Yönetim Kurulu üyeleri, Birinci Süper Lig Kulüpler Birliği Vakfı temsilcileri, Merkez Hakem Kurulu MHK üyeleri ile Türkiye Faal Futbol Hakemleri ve Gözlemcileri Derneği TFFHGD yöneticileri, The Marmara Otel'de yaklaşık 2.5 saat süren bir toplantı yaptı. 
     Toplantı sonrasında açıklamada bulunan Futbol Federasyonu Başkanı Levent Bıçakcı, çok geniş tabanlı bir toplantı yaptıklarını belirterek, ''Tahmin ediyorum, dünya futbolunda ilk defa gerçekleştirilen bir toplantıyı tertip ettik. Herkes kendi sorunlarını, görüşlerini ve değerlendirmelerini dile getirdi. Toplantının özeti bir cümle hakemlik müessesine, Türk hakemliğine gerekli ilgiyi, saygıyı ve desteği göstermeliyiz'' diye konuştu. 
     Bıçakcı, Ankaragücü Kulübü Başkanı Cemal Aydın'ın toplantıyı terketmesiyle ilgili bir soru üzerine, bu konuda Kulüpler Birliği Vakfı Başkanı İlhan Cavcav'ın açıklama yapacağını söyledi. 
     İlhan Cavcav ise bu konuda polemiğe girmek istemediğini ifade ederek, şöyle konuştu 
     ''Biz bu toplantıyı yapacağımız zaman, bütün kulüplere ne olduğunu ifade etmişizdir. O hakem seçilmiş, federasyon böyleymiş bu değil. Bugün mevcut olan federasyon ve dolayısıyla MHK'ya kulüplerin verdiği destek, hakemlerin ve kulüplerimizin ne yapmak istediği tartışılan bir konudur. Aydın, değerli bir arkadaşımız, konuyu başka yollara çekti. Toplantıyı terketmesi yanlıştı. Ama kol kırılır yen içinde kalır. Bunlar önemli olaylar değil.'' Toplantıyı federasyon ve MHK'dan kendilerinin rica ettiğini vurgulayan Cavcav, ''Kulüpler Birliği olarak, son zamanlarda gazetelerde hakemler hakkında verilen ifadelerin yanlış olduğunu, hakemlere sahip çıkmak gerektiğini belirterek, hakem arkadaşlardan ve federasyondan böyle bir toplantı istedik. Kendileri de bu toplantıya olumlu yanıt verdi. Toplantıda sıkıntı ve dertlerimizi dile getirdik. Bugüne kadar olduğu gibi, bu yıl da MHK ve hakemlerin çok başarılı olduğunu, onları desteklediğimizi ifade ettik'' diye konuştu. 
     
     ÇULCU ''HİÇBİR HAKEM SAHAYA HATA YAPMAK İÇİN ÇIKMAZ'' 

     TFFHGD Genel Başkanı Mustafa Çulcu, eleştirilerden paylarını düşeni, olumlu olanları aldıklarını, eksiklikleri ve hatalarını gidermeye çalıştıklarını söyledi. 
     Kamuoyundan, bu eleştirilerin insani değerler içinde kalmasını istediklerini dile getiren Çulcu, şunları kaydetti 
     ''Eleştirilerin dozajının biraz daha makul seviyede olmasını, izleyenlerin yaptığımız hatalarda biraz daha hoşgörülü davranmasını arzu ediyoruz. Bunlar insani hatalardır. Hiçbir hakem sahaya hata yapmak için çıkmaz. İyi maç yönetebilmek ve başarılı olmak için çıkar. Ne yazık ki zaman zaman hatalar oluyor. Bunlardan ciddi dersler çıkarıyoruz. Önümüzdeki haftalar lig son derece çetin geçecek. Hepimiz sağduyulu, hoşgörü içinde hatasız bir lig sonu arzu etmekteyiz. İnşallah hakem camiası olarak bunu gerçekleştireceğiz.'' MHK Başkanı Sabri Çelik de toplantıda kulüp yöneticilerinin MHK ve hakemlere olan güvenlerini belirtiğini, hakemlerden bir yakınmaları olmadığını söylediklerini anlattı. 
     
     AKTUĞ ''HERŞEY AÇIK AÇIK SÖYLENDİ'' 

     Trabzonspor Kulübü Başkanı Atay Aktuğ ise yararlı bir toplantı gerçekleştirildiğini söyledi. 
     Toplantıdan ayrılırken, gazetecilerin Cemal Aydın'ın toplantıyı terketmesiyle ilgili soruları üzerine Aktuğ, şöyle konuştu 
     ''O, Cemal Aydın'ın değerlendirmesi. Onun da haklı olduğu konular vardır. Herşey açık açık söylendi. Çözüm diye birşey yok. Bu 2 artı 2 eşittir 4 değil, futbolla ilgili birimlerin toplantısı. Daha güzel futbolun nasıl oynanacağı, daha iyi nasıl olacağı tartışıldı, öneriler geldi. İnşallah uygulanır.'' 
     
</TEXT>
</DOC>
