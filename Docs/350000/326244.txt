<DOC>
<DOCNO> 326244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko07.html </URL>
<DATE> 2005/03/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dövize müdahale, bankaların döviz pozisyonunu açığa dönüştürdü 
</HEADLINE>
<TEXT>

     Bankacılık sektörünün, Merkez Bankası'nın 9 Mart'ta yaptığı müdahaleden önce 585 milyon dolar fazla olan bilanço içi yabancı para pozisyonları, müdahaleden sonra 1.6 milyar dolarlık açığa dönüştü. Bu gelişme bankaların müdahale sırasında Merkez Bankası'na 2 milyar dolara yakın bir tutarda satış yaptıklarına işaret ediyor. 
     Bankacılık Düzenleme ve Denetleme Kurumundan edinilen bilgilere göre, sektör yıl başından itibaren küçültme eğiliminde tuttuğu bilanço içi yabancı para pozisyonunu, bu ayın ilk yarısında ani bir biçimde büyüttü. Ocak sonunda 1 milyar 448 milyon dolar düzeyinde bulunan sektörün bilanço içi yabancı para açık pozisyonu, şubat sonunda 300 milyon dolara kadar geriledikten sonra, özellikle kamu bankaları ve yabancı bankaların döviz tutma eğilimleri nedeniyle 4 Mart itibariyle 585 milyon dolarla fazlaya dönmüştü. 
     Bankaların yabancı para pozisyonlarını azalttıkları ve giderek fazlaya dönüştürdükleri bu süreçte YTL önemli ölçüde değerlendi. Bu nedenle Merkez Bankası, kurlardaki oynaklığı gerekçe göstererek 9 Mart'ta döviz piyasalarına alım yönünde müdahalede bulundu. Merkez Bankasının, bu müdahalesiyle 2- 2.5 milyar dolar arasında bir alım yaptığı tahmin ediliyordu. 
     
     MÜDAHALE AÇIĞA DÖNÜŞTÜRDÜ 

     Müdahale bankaların 4 Mart'ta fazlaya dönüşen döviz pozisyonlarını yeniden açığa dönüştürdü. 11 Mart itibariyle sektörün döviz açığı 1 milyar 663 milyon dolar oldu. 4-11 Mart arasında kamu bankaları döviz pozisyon fazlasını 528 milyon dolar azalarak 1 milyar 4 milyon dolardan 476 milyon dolara, kalkınma ve yatırım bankaları ise 80 milyon dolardan 47 milyon dolara düştü. 
     Yabancı bankaların 688 milyon dolar olan fazlası 142 milyon dolarlık açığa dönüştü. Buna göre yabancı bankalar yaklaşık 830 milyon dolarlık döviz satışı yaptılar. 
     Özel bankaların 1 milyar 186 milyon dolar olan açığı ise 759 milyon dolarlık büyümeyle 1 milyar 945 milyon dolara kadar çıktı. 
     Döviz pozisyonundaki değişimin tümüyle Merkez Bankası müdahalesinden kaynaklandığı varsayılırsa, bankacılık sektörünün 9 Mart'ta 2.1 milyar dolarlık bir döviz satışı yaptığı hesaplanıyor. 
     Sektörün bilanço içi yabancı para pozisyonu döviz varlık ve yükümlülükleri arasındaki farktan oluşuyor. Ancak varlık ve yükümlülükler hesaplanırken dövize endeksli varlık ve yükümlülükler de dikkate alınıyor. Bilanço dışındaki vadeli döviz işlemleri de dahil edilerek hesaplanan yabancı para net genel pozisyonu ise 11 Mart itibariyle 1 milyon dolar fazla verdi. Yabancı para net genel pozisyonu 4 Mart itibariyle 273 milyon dolarla fazlada bulunuyordu. 
     
</TEXT>
</DOC>
