<DOC>
<DOCNO> 324551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur47.html </URL>
<DATE> 2005/03/17/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Şimdi de şampanyanın sahtesini yaptılar 
</HEADLINE>
<TEXT>

     Antalya'da son iki haftadır, 15 bin şişeye yakın rakı, cin ve votkadan oluşan sahte içki ele geçiren jandarma ekipleri, şimdi de sahte şampanya üretimi yapılan bir imalathaneyi ortaya çıkardı. 
     Antalya İl Jandarma Komutanlığı'ndan yapılan açıklamaya göre, sahte içki satışı ve üretimine yönelik istihbarat çalışmaları sonucu, merkeze bağlı Varsak Beldesi'nde bir ay kadar önce kiralanan tek odalı işyerinde, sahte şampanya üretildiği belirlendi. 
     Mahkemeden alınan arama kararıyla bugün R.A'nın kiraladığı Ayanoğlu Mahallesi Yaşar Apartmanı'nın zemin katındaki işyerine baskın düzenleyen jandarma ekipleri, sahte şampanya imal edildiğini tespit ettiler. 
     Operasyonda, herhangi bir ruhsatı ya da vergi kaydı bulunmayan dükkanın içinin dışarıdan görülmeyecek şekilde perdeyle kapatıldığı, içerisinde yüzlerce dolu ve boş şampanya şişesi bulunduğu anlaşıldı. 
     
     BAR VE GAZİNOLARDA SANATÇILARA 
     Dükkanı kiralayan R.A'nin kaçtığı bildirilirken, imalathanede çalıştığı saptanan işçi M.A. operasyonda gözaltına alındı. 
     Jandarma yetkilileri, bir aydır faaliyette olduğu belirlenen imalathanedeki baskında, 300 şişe dolu sahte şampanya ile bin şişe doluma hazırlanan boş şişe, bunların kapakları ve çeşitli marka kağıtları, oksijen tüpleri, demir makinalar ve dolumu yapılan sıvıların ele geçirildiğini açıkladılar. 
     Yetkililer, Antalya'da bar ve gazinolara pazarlanmak amacıyla üretilen sahte şampanyaların şişesinin, 2 ya da 3'er YTL'ye satılmak üzere pazarlandığını belirterek, aranan R.A'nin piyasaya bir miktar sahte şampanyayı sürdüğünün öğrenildiğini söylediler. 
     Yetkililer, sahte şampanyaların, bar ve gazinolarda sahneye çıkan sanatçılar için patlatılmak amacıyla üretildiğini bildirdiler. 
     Öte yandan şişelerin üzerindeki markanın altında da, ''Sanatçı içindir, içilmez'' yazılı ibare bulunduğu dikkati çekti. 
     Dükkandaki tuvaletin içerisinde bile üretim ve dolumu yapılan sahte şampanyaların, kiracı R.A'nın soyadının yer aldığı markayla satıldığını bildiren jandarma yetkilileri, son sahte rakı operasyonlarının ardından, imalathane çevresinde çocuklar tarafından olası baskına karşı gözcülük yapıldığını da açıkladılar. 
     İşçi M.A sorgulanmak üzere jandarma komutanlığına götürülürken, imalathane sahibi R.A'nın yakalanmasına çalışılıyor. 
     
</TEXT>
</DOC>
