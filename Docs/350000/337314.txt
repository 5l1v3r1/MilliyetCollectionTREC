<DOC>
<DOCNO> 337314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun26.html </URL>
<DATE> 2005/04/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Osmanlı'nın son varislerinden Adile Nami Osmanoğlu KKTC'de... 
</HEADLINE>
<TEXT>

     KKTC Ekonomi ve Turizm Bakanlığı'nın davetlisi olarak dün akşam adaya gelen Padişah Abdülhamit'in torunu Sultan Adile Nami Osmanoğlu, Cumhurbaşkanı Mehmet Ali Talat ve Dışişleri Bakanı ve Başbakan Yardımcısı Serdar Denktaş'ı ayrı ayrı ziyaret etti. 
     Cumhurbaşkanı Talat, Osmanoğlu'nun turizm ve tanıtma alanında çalıştığını ve bunun kendileri için önemli olduğunu ifade ederek, ''Desteğinize ihtiyacımız var'' dedi. 
     ''Kıbrıslı Türklerin dünyaya açılmaya başladığını ve bundan böyle daha dünyalı, daha geniş alanlarda çalışma imkanı bulacaklarını ümit ettiklerini'' belirten Talat, ''Potansiyelimiz oldukça yüksek. Turizm açısından, tarihi ve kültürel değerler açısından oldukça zengin bir mirasa sahibiz. Dolayısıyla bunlardan yararlanmak, bunları kendi ülkemizin tanıtımı için kullanmak bize epeyce kazanç sağlayacak'' diye konuştu. 
     Talat, Osmanoğlu'na ziyaretinden dolayı da teşekkür etti. 
     Sultan Adile Nami Osmanoğlu da, Kıbrıs'ı çok beğendiğini, ''ilk intibasının çok güzel olduğunu'' kaydetti. Osmanoğlu, KKTC için ''geleceği olan bir ülke'' ifadesini kullandı. 
     Osmanlı İmparatorluğu'nun son varislerinden Sultan Adile Nami Osmanoğlu, daha sonra Başbakan Yardımcısı ve Dışişleri Bakanı Serdar Denktaş'ı ziyaret etti. Görüşmede açıklama yapılmadı. 
     Türkiye'nin Lefkoşa Büyükelçisi Aydan Karahan ile Ekonomi ve Turizm Bakanı Derviş Kemal Deniz'i de ziyaret edecek olan Sultan Adile Naim Osmanoğlu, bu akşam KKTC'den ayrılacak. 
     
</TEXT>
</DOC>
