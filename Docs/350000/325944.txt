<DOC>
<DOCNO> 325944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy35.html </URL>
<DATE> 2005/03/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
ABD'li tarihçi McCarthy ''Ermeni soykırımı iddiaları tam bir saçmalık'' 
</HEADLINE>
<TEXT>

     CHP'nin daveti üzerine Türkiye'ye gelen Amerikalı tarihçi Justin McCarthy, Ermeni soykırımı iddialarının ''saçmalık'' olduğunu belirterek, bu iddiaların siyasi amaçlarla yapıldığını söyledi. 
     AA muhabirinin sorularını yanıtlayan McCarthy, soykırım iddialarını savunanların hiçbir kanıt bulamadığını, kendilerinin ise Türklerin böyle bir şey yapmak istemediğini ortaya koyan birçok kanıt bulduklarını kaydetti. 
     Ermeni soykırımı diye bir şeyin olduğuna inanmadığını belirten McCarthy, o dönemde ortada korkunç bir savaş olduğunu, birçok Ermeni'nin yanı sıra birçok da, hatta daha fazla sayıda Türk'ün öldürüldüğüne işaret ederek, bu olayı mezhepsel ya da tek bir taraftan kaynaklanan bir mesele olarak görenlerin tarihi çarpıttığını söyledi. 
     Ermeni soykırımı iddialarıyla ilgili ayrıntılı incelemeler yapan Amerikan Louisville Üniversitesi Profesörü McCarthy, bir iç savaş olur ve sadece tek bir taraftan bahsedilirse buna soykırım denebileceğine işaret etti. 
     Amerika'da kuzeyle güney arasındaki iç savaştan örnek veren McCarthy, ''Ölenler sadece güneyden ya da sadece kuzeyden olsaydı, bu bir soykırım gibi görünebilirdi. Ama burada Ermeni meselesinde böyle olmadı, birçok Ermeniden çok daha fazla sayıda Türk öldürüldü. Bu olaya soykırım demek saçmalık, siyasi amaçlarla yapılıyor'' dedi. 
     McCarthy, bu durumun değişmeye başladığını, ancak bunun uzun bir süreç gerektirdiğini belirtti. 
     
     ''MESELEYİ ERMENİLER BAŞLATTI'' 

     Soykırım dendiğinde insanların aklına Hitler'in geldiğine işaret eden McCarthy, Ermenilerle olan olayın ise bununla hiçbir benzerlik taşımadığını belirtti. McCarthy, olayın iki taraflı olması bir yana, meseleyi Türklerin değil, Ruslarla işbirliği yaparak Ermenilerin başlattığına dikkat çekti. 
     Olayları soykırıma uğrayanların başlatmasının ve iki taraftan da ölenler varsa soykırımdan bahsetmenin hiçbir mantığının bulunmadığını ifade eden McCarthy, ''Eğer Türk hükümetinin tüm Ermenileri öldürmek istediğini kanıtlayabilirlerse evet bu bir soykırımdır, ancak hiç kimse böyle bir kanıt bulamadı. Biz ise Türk ve Osmanlı hükümetinin böyle bir olaya girişmek istemediğini ortaya koyan birçok kanıt bulduk'' dedi. 
     Cemal Paşa'nın, kendi ordularından yiyecek alarak binlerce Ermeni mülteciyi beslediğini bildiklerini kaydeden McCarthy, ''O zaman, bu nasıl bir soykırım olabilir. İstanbul'da, Edirne'de ve Osmanlı yönetimindeki daha birçok bölgede Ermeniler olduğunu biliyoruz ve hepsi de yaşadı. Bu nasıl bir soykırım o zaman'' diye konuştu. 
     McCarthy, ortada kasıtlı adam öldürme gibi bir durumun olmadığını, Ermenileri öldüren Türklerden birçoğunun yargılandığını ya da yakalandığını belirterek, Hitler'in ise bunun aksine, Yahudilere kötü muameleden dolayı hiçbir Alman'ı yakalamadığına dikkat çekti. 
     
     ''SOYKIRIM İDDİALARI BAHANE OLARAK KULLANILIYOR'' 

     Amerikalı profesör, bir soru üzerine, Türkiye'yi AB'de görmek istemeyen birçok kişi bulunduğunu, bu kişilerin, Ermeni soykırımı iddialarını bahane olarak kullandığını kaydetti. 
     Bu kişilerin, Türkiye'yi kötüleyebilmek için, buldukları her şeyi aynı şekilde kullanacaklarını söyleyen McCarthy, Türkiye'nin bu konuda yıllardır çok sessiz kaldığını, dolayısıyla Avrupalılar ve Amerikalıların sadece Ermeni tarafını dinleme şansı bulabildiğini ve bu sebeple soykırıma inandığını, Türk tarafının düşüncelerini öğrenemediğini belirtti. McCarthy, Türkiye'yi yaralamak isteyenlerin de bu bilgisizlikten faydalandığını söyledi. 
     Avrupalıların, kendi çıkarlarının nerede olduğunun farkında olmadıklarını söyleyen Mccarthy, örneğin, işgücü açısından Türkiye'nin öneminin herkesçe bilindiğini, ancak önyargıların çok güçlü olmasından dolayı Ermeni soykırımı iddialarında bulunabildiğini kaydetti. McCarthy, ''Bu doğru olsa bile, neden Türkleri AB'nin dışında tutmanın bir sebebi olsun, hiçbir mantığı yok bunun'' dedi. 
     
     ''İDDİALARI KABULLENMEK KORKUNÇ BİR HATA OLUR'' 

     Justin McCarthy, Türkiye'nin siyasi nedenlerle soykırım iddialarını kabullenmesi halinde, bunun''korkunç bir hata'' olacağını belirtti. McCarthy, Türkiye'nin böyle bir tutum sergileyeceğine zaten inanmadığını kaydetti. Mccarthy, böyle bir davranışın, Türkiye'nin başına çok daha büyük problemler açacağını, böyle bir tavır takınmaktansa AB'ye hiç girmemenin daha iyi olacağını düşündüğünü söyledi. 
     McCarthy, Türkiye'nin uzun dönemli bir eğitim ve tanıtım programı yürütmesi gerektiğini, Avrupa ve ABD'deki insanların, ''gerçekler'' konusunda eğitilmesine ihtiyaç duyulduğunu belirtti. 
     Tanıtım faaliyetlerinin düzenlenmesinin önemini vurgulayan McCarthy, kitap çevirileri yapılması, ABD'ye bu konuda çeşitli konuşmacıların gitmesi gibi önerilerini dile getirdi. 
     McCarthy, sadece Ermeni iddiaları konusunda değil, genel olarak Türkiye hakkında bilgi sahibi olmanın çok önemli olduğunu belirterek, insanların, örneğin Türkiye'de kadının güçlü olduğunu, her alanda faaliyet gösterebildiğini bilmesi gerektiğini söyledi. 
     Birçok kişinin, Türkiye'nin durumunu gördükten sonra, ''Ben böyle olduğunu bilmiyordum'' dediğine işaret eden McCarthy, Türklerin, ''iyi insanlar'' olduğunu görenlerin, sözde Ermeni soykırımı konusunu da bir kez daha düşüneceklerini, ''Bir dakika, Türkler nazik ve iyi insanlar, Ermeni soykırımına inanıyordum ama şimdi bunu sorguluyorum'' diyeceklerini belirtti. 
     McCarthy, ancak bunun uzun bir süreç olduğunu, Ermenilerin bu konu üzerinde 90 yıldır çalıştıklarını, Türkiye'nin ise çalışmaya şimdi başladığını söyledi. 
     
</TEXT>
</DOC>
