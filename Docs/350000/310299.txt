<DOC>
<DOCNO> 310299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo11.html </URL>
<DATE> 2005/01/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ümit Davala'ya 8 yıl hapis istendi 
</HEADLINE>
<TEXT>

     Bahri KARATAŞ DHA 

İZMİR'de, kendilerini görüntülemeye çalışan üç gazeteciyi dövüp, tehdit ettikleri iddiasıyla haklarında dava açılan milli futbolcu Ümit Davala, dayısı Muhittin Sekman ve eski futbolcu Metin Altınay'ın yargılanmasına devam edildi. Savcı mütalaasında Davala ve Sekman hakkında 8 yıla kadar, Altanay hakkında da 1.5 yıla kadar hapis cezası isteminde bulundu. 
     Dün İzmir 18'inci Asliye Ceza Mahkemesi'nde yapılan duruşmaya, tutuksuz yargılanan Ümit Davala 31 emekli astsubay dayısı Muhittin Sekman 45 ve eski futbolcu Metin Altınay ile şikayetçi basın mensupları katılmazken, avukatları hazır bulundu. Mahkeme savcısı Ali Sait Küpeli, elde edilen deliller ve ifadeler ışığında sanıklar Ümit Davala ve dayısı Muhittin Sekman hakkında 3 şikayetçiye müessir fiil ve hakaret suçlarından 2 yıl, silahlı tehdit' suçundan ise 6 yıla kadar olmak üzere toplam 8 yıla kadar hapis cezası isteminde bulundu. Savcı Küpeli, ayrıca sanıklardan Metin Altınay hakkında da müessir fiilden' 1.5 yıl hapis cezasıyla cezalandırılmasını istedi. Duruşma 16 Şuba'a ertelendi. 
     
     
     OLAY NASIL OLMUŞTU 

     İzmir Çankaya'daki Borsa Restoran'da, 5 Ekim 2002'de iddiaya göre yemek yerken görüntülenmek istemeyen eski Galatasaraylı, halen Werder Bremen'li futbolcu Ümit Davala ile dayısı Muhittin Sekman ve eski futbolcu Metin Altınay, basın mensupları Ercan Akgün, Ünal Gümüştekin ile kavga etmiş, olay yerinden geçerken görüp fotoğraf çeken Serhan Şarman'a da saldırmıştı. Gazeteciler karakola gidip şikayetçi olurken, polis tarafından arandığını öğrenen futbolcu ile yanındakiler, ertesi gün teslim oldukları karakolda ifadelerinin ardından, serbest bırakılmıştı. Ümit Davala ifadesinde, basın mensuplarının kendisini tahrik ettiğini öne sürmüştü. 
     Gazeteciler ayrıca Ümit Davala ve diğer iki sanık hakkında tazminat davası da açmıştı. 

     
</TEXT>
</DOC>
