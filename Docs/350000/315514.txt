<DOC>
<DOCNO> 315514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur20.html </URL>
<DATE> 2005/02/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
''Misyonerlerin hedefi orta sınıf''... 
</HEADLINE>
<TEXT>

     Atatürk Üniversitesi İlahiyat Fakültesi Dinler Tarihi Bölüm Başkanı Prof. Dr. Ali Rafet Özkan, Türkiye'de 20'ye yakın Hıristiyan grubun misyonerlik çalışması yaptığını, misyonerlerin hedef kitlelerinin ise orta sınıf olduğunu ileri sürdü. 
     Prof. Dr. Özkan, ülkeleri güçlü kılan grupların orta sınıf olduğunu ifade ederek, orta sınıfı zihnen, ruhen, ekonomik ve moral olarak yıkılan ülkelerin ayakta kalmasının güç olduğuna dikkat çekti. 
     Türkiye'de son yıllarda artan misyonerlik hareketlerinin basit din tebliğinden öte olduğunu vurgulayan Özkan, AA muhabirine yaptığı açıklamada, bu tür çalışmaların gizli, sinsi ve kapalı gidişinin zihinleri kurcaladığını söyledi. 
     Misyonerlik çalışmalarının Türkiye'deki orta sınıf vatandaşlar üzerine yoğunlaştığını ve bunun birçok amacının bulunduğunu kaydeden Özkan, ''Orta sınıf yıpratılıp düşürüldüğü zaman, ülkede Hıristiyanlaştırmaya karşı olan drenaj da kırılacaktır. Hedefleri bu drenajı kırmaktır. Ülkeleri ayakta tutan dini ve milli değerlerine sıkı sıkıya bağlı olan orta sınıf insanlardır'' diye konuştu. 
     Irak'ta ABD harekatına karşı beklenen direnişin gösterilmemesinin nedeninin de Irak orta sınıfının çökertilmesinden kaynaklandığını savunan Özkan, ''Misyonerlik hareketleri ile din elden gitmez ama ülke elden gidebilir'' dedi. 
     ''Baptistler ve Yeni Dünya Düzeni'' adlı bilimsel çalışmasını tamamlayan ve yakında kitap olarak yayınlanacağını anlatan Özkan, Evanjelizm olarak da bilinen aşırı tutucu Protestan gruplardan olan Baptistler, özellikle Doğu Anadolu ve Güneydoğu'da itikadi ve etnik ayrımcılığı teşvik etmeye çalıştıklarını iddia etti. 
     Baptistlerin Diyarbakır, Erzurum, Antalya, Bayburt ve İzmir gibi illerde istasyon kurmaya çalıştıklarını öne süren Özkan, şunları söyledi 
     ''Yeni dünya düzenini, 20 milyon taraftarı olan Baptistler oluşturmaya çalışıyorlar. ABD yönetiminde de Baptistler çok etkili durumda. Bu grup özellikle Doğu ve Güneydoğu'da itikadi ve etnik ayrımcılığı teşvik etmeye çalışıyorlar. Bunların aşırı tutucu olduğu gözönüne alınırsa ne kadar büyük bir tehlike olduğu daha iyi anlaşılır. İki bölgemizdeki Alevi Kürtlerin istatistikleri kendi kaynaklarında yer alıyor. Bunlar ülke bütünlüğü açısından tehlike olarak algılanmalıdır.'' 
     
     ''NEDEN ANADOLU '' 

     Misyonerlerin tüm dünyayı çalışma alanı gördüklerini, fakat özellikle Türkiye'de çalışmalarının artmasının altında çeşitli nedenlerin yattığını sözlerine ekleyen Özkan, şöyle devam etti 
     ''Hıristiyanlık misyonerlerin bilinç altında Anadolu'nun kendilerine ait olduğu inancı yatıyor. Çünkü Hıristiyanlık ilk önce Anadolu'da gelişmiştir. İlk kilise Antakya'dadır. Bu topraklarda Hıristiyanların kutsal saydıkları kilise ve mekanlar vardır. Anadolu toprağı onlar için kutsaldır. Dolayısıyla böyle düşünen misyonerler için Anadolu'yu Hıristiyanlaştırmak boyunların borcudur.'' 
     
</TEXT>
</DOC>
