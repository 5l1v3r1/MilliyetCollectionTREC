<DOC>
<DOCNO> 333504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/guncel/gun03.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelibolu' Londra'da 
</HEADLINE>
<TEXT>


'Gelibolu' belgeselinin Londra'daki galasında konuşan İmparatorluk Savaş Müzesi'nin vakıf başkanı Amiral Slater, 'Çanakkale Savaşı üzerine böylesine objektif bir film, daha önce yapılmamıştı' dedi 

Nevsal Elevli - Londra 

Tolga Örnek'in, Çanakkale Savaşı'nın yıldönümü olan 18 Mart 2005'te vizyona giren ve halen gösterimde olan "Gelibolu" belgeselinin Londra galası önceki gün yapıldı. 
Londra'nın güneyindeki Lambeth'deki Imperial War Museum'da İmparatorluk Savaş Müzesi gerçekleştirilen galaya, 300'e yakın Türk ve İngiliz seyirci katıldı. Örnek'in filminde yorum yapan yazarların bir bölümü de galada hazır bulundu. 
İngiltere'nin tanınmış savaş müzesi Imperial War Museum'da gösterilen filmin başlamasından önce müzenin vakıf başkanı Amiral Sir Jock Slater filme övgüler yağdırarak şöyle dedi 
"Imperial War Museum'ın Tolga örnek ile birlikte çalışmayı bu kadar çok istemesinin en önemli nedeni, filmin Gelibolu Savaşı'na daha yeni ve objektif bir uluslararası bakış açısıyla yaklaşıyor olmasıydı. Eminim ki film, bu savaşın yaşandığı yılların olaylarının daha iyi anlaşılmasına yardımcı olacaktır. Gelibolu Savaşı üzerine böylesine objektif bir film daha önce yapılmamıştı." 
Türkiye'nin Londra Büyükelçisi Akın Alptuna da, filmin çekimi sırasında tarafsızlığın ön plana alınmasından dolayı yapımcı ve yönetmen Örnek'e teşekkür etti. 
Alptuna'dan sonra söz alan Örnek, "Gelibolu"da insanların ülkeleri için hiçbir fedak rlıktan kaçınmayacaklarını ortaya koyduklarını söyledi. 

Güzel bir girişim 
Londra'daki yabancı misyon temsilcilerinin, Türk ve İngiliz basınının ilgi gösterdiği galada, belgesel beğeni topladı. 
Sponsorluğunu Doğuş Grubu'nun üstlendiği galaya ve ardından Doğuş Holding Yönetim Kurulu Başkanı Ferit Şahenk'in evsahipliği yaptığı kokteyle, Türkiye'den aralarında Aydın Doğan Vakfı Başkan Vekili Sema Doğan, Doğan Yayın Holding Başkanı Mehmet Ali Yalçındağ, Kanal D İcra Kurulu Başkanı Arzuhan Yalçındağ, aralarında Doğan Hızlan ve Tuğrul Eryılmaz'ın da bulunduğu çok sayıda gazeteci ve yazar katıldı. 
Garanti Bankası Londra temsilcisi Mutlu Sayınataç, filmin son 15 dakikasında temponun biraz düştüğünü, ancak fevkalade bir yapım olduğunu söyledi "Çok tarafsız yapılmış bir filmdi. İnsan öğesi ön plandaydı. Imperial War Museum'da ilk kez böyle bir filmin gösterilmesi güzel bir girişimdi, bence olaya daha bir doğruluk kattı" 

'Kötü adam savaş' 
Londra Kültür ve Tanıtım Ataşesi Cengiz Dönmez de, filmin son derece objektif bir belgesel olduğuna dikkat çekti 
"Belgeselde, bu savaşa katılanların bir tarafı anlatılmıyor hem Anzak askerlerinin hem de Türk askerlerinin ruhsal durumları göz önüne alınmış. Askerlerin ailelerine gönderdiği mektupların dramatize edildiği, tarihçilerle görüşmelerin de yer aldığı filmde savaşın insanlar üzerindeki etkileri ortaya seriliyor. Burada kötü adam savaşın kendisi. Ben de filmi biraz uzun buldum. Belki ara verilmedi, bu yüzdendir." 
Imperial War Museum'ın tarih bölümü şefi Nigel Steel ise, filmin uzunluğu konusunda "Bu kadar uzun bir çalışmayı ve böyle bir savaşı 2 saate sığdırmak büyük başarıydı. Aynı zamanda çekimler de çok güzeldi. Kimse sıkılmadan seyretti" dedi. 

'Dinamik, enerjik, çarpıcı' 
Örnek'e "Gelibolu" filminin çekimleri boyunca yardım ettiğini, bu çerçevede söyleşiler gerçekleştirmenin yanı sıra birlikte Gelibolu'ya gidip mek nlar ve metinler üzerinde çalıştıklarını söyleyen Steel, belgeseli dinamik, enerjik, çarpıcı ve başarılı bulduğunu belirtti. Gala sonrası verilen resepsiyonda konuştuğu herkesin aynı yönde görüşlere sahip olduğunu da sözlerine ekleyen Steel, filmin Batılılara, Gelibolu Savaşı'na Türk tarafının da gözüyle bakma imk nı sağladığına dikkat çekti. 


</TEXT>
</DOC>
