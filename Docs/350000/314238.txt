<DOC>
<DOCNO> 314238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur40.html </URL>
<DATE> 2005/02/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İhmal sonucu ölüm iddiası... Hemşireyi önce dövüp, sonra şikayet ettiler 
</HEADLINE>
<TEXT>

     Kalp büyümesi şikayetiyle SSK Göztepe Hastanesi'ne götürdükleri 5 aylık kızları Azra'nın, hemşirenin hatası sonucu öldüğünü öne süren Bülent ve Özgür Canik çifti, savcılığa suç duyurusunda bulundu. 
     AA muhabirinin aldığı bilgiye göre, 20 gün önce kalp büyümesi teşhisi konulan 5 aylık kızları Azra'nın, tedavi amacıyla yatırıldığı SSK Göztepe Hastanesi Çocuk Servisi'nde hemşire N.I'nın ihmali sonucu öldüğünü iddia eden Bülent ve Özgür Canik çifti, Kadıköy Cumhuriyet Başsavcılığı'na başvurdu. 
     Canik çiftinin suç duyurusu üzerine konuya ilişkin soruşturma başlatan savcılık, Azra Canik'in cesedinin, kesin ölüm nedeninin anlaşılması amacıyla Adli Tıp Kurumu'na kaldırılmasını sağladı. 
     Savcılık ayrıca, olayda ihmali olduğu öne sürülen hemşire N.I'nın da ifadesini aldı. 
     İddiaya ilişkin AA muhabirinin sorularını cevaplandıran SSK Göztepe Hastanesi Başhekimi Prof. Dr. Hasan Erbil, ölümün, ailenin iddia ettiği gibi yanlış bir iğne yapılmasına bağlı değil, kalp kaslarının yetersizliğine bağlı rahatsızlıktan kaynaklandığını söyledi. Prof. Dr. Erbil, ''Bu bebek, kalp kaslarında yetersizlik olduğu için sürekli olarak bizim gözetimimiz altındaydı. 24 saat kalp ritmini ölçen cihaza bağlıydı. Normal olarak da bu hastalık sonucu öldü'' dedi. 
     Bebeğin ölümünden sonra ailenin hemşireyi darp ettiğini öne süren Prof. Dr. Erbil, ''Hemşire hanım, şu anda hastanenin cerrahi servisinde yatıyor. Konu savcılığa intikal etti. Savcı gelerek dövülen hemşire ve görevlilerin ifadesini aldı. Hemşire hanım da kendisini döven aileden şikayetçi oldu'' diye konuştu. 
     
</TEXT>
</DOC>
