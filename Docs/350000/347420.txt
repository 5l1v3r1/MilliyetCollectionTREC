<DOC>
<DOCNO> 347420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun21.html </URL>
<DATE> 2005/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kudüs Patriğinin yerine geçici atama 
</HEADLINE>
<TEXT>

     İstanbul'da 24 mayısta toplanan Ortodoks Kiliseleri Zirvesi'nde azledilen Kudüs Patriği Irineos'un yerine geçici görevle bir din adamı getirildi. 
     Kudüs Patrikhanesi, dün yapılan seçimle Kudüs Patrikhanesi'ne bağlı Petras Metropoliti Karnilios'un yeni bir patrik seçilinceye dek bu görevi yürüteceğini açıkladı. Karnilios'un dün göreve başladığı belirtildi. 
     Metropolit Karnilios'un başpiskopostan daha üst düzeyde bulunduğu ve şimdiye dek Kudüs'teki Eski Kent'te bulunan Rum Ortodoks Okulu'nun müdürlüğünü yaptığı açıklandı. 
     İsrail hükümeti de, Kudüs Patrikhanesi'ndeki sorunla ilgili soruşturma başlattı. 
     Kudüs Patriği Irineos'un, Kudüs'te kiliseye ait bazı taşınmazları İsraillilere uzun süreli kiraladığı ve bu kararları alırken Kudüs Kilisesi Sen Sinod Meclisi'ne danışmadığı iddia ediliyor. 
     Patrik, kutsal sayılan topraklarda binlerce Hıristiyanın dini liderliği görevini yürütüyordu. 
     Kilise'den daha önce yapılan açıklamada da Patrik, kilise mallarını sorumsuzca yönetmek ve yalancılıkla suçlanmıştı. 
     Patrik Irineos, Eski Kent’ bölgesindeki kiliseye ait taşınmazları İsrailli bir şirkete sattığı suçlamasıyla ilgili olarak, satışa onay vermediğini belirtmişti. Ancak yardımcılarından birinin kendisi adına anlaşmaya imza koyduğu öne sürülüyor. 
     Kudüs Eski Kent'teki taşınmazların satışıyla ilgili tartışmalar, geçtiğimiz mart ayında Ebu Valid Dejani adlı kişi tarafından işletilen Imperial Oteli'nin kimliği henüz açıklanmayan bir İsrailli yatırımcıya satıldığının ortaya çıkmasıyla başlamıştı. 
     
     Irineos’u tanımama kararı çıkmıştı 
     Fener Rum Patriği Bartholomeos başkanlığında geçtiğimiz hafta İstanbul’da toplanan dünya Ortodoks kiliseleri temsilcileri zirvesinden, hırsızlıkla suçlanan Kudüs Patriği I. Irineos'un tanınmama kararı çıkmıştı. 
     15 üst düzey din adamının katıldığı toplantıda sadece Gürcistan temsilcisi, Irineos'tan yana oy kullanmıştı. Polonya ve Antakya ise oylamada çekimser kalmıştı. 
     Kararın ardından Irineos, "ben Kudüs patriğiyim" diyerek zirveden çıkan sonucu kabul etmediğini açıklamıştı. 
     Patrikhanede söz hakkı bulunan üç ülkeden Ürdün ve Filistin kararı onaylarken, İsrail'den konuyla ilgili bir açıklama gelmemişti. 
     
</TEXT>
</DOC>
