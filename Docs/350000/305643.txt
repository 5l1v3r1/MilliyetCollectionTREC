<DOC>
<DOCNO> 305643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/asiy.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'den tarihi jest 
</HEADLINE>
<TEXT>


Kıbrıslı Türklere yönelik ambargoya ilk kez karşı çıkan Rus lider Putin, Erdoğan'la görüşmesinin hemen ardından Annan'ı arayarak, "Çabalarınızı destekliyoruz" dedi 


Rusya Devlet Başkanı Vladimir Putin, Başbakan Recep Tayyip Erdoğan'ın Moskova ziyareti sırasında, "KKTC'ye uygulanan uluslararası ambargonun kaldırılması" konusunda tarihi önem taşıyan bir açıklama yaptı. Daha önce, ambargonun kaldırılması çağrısını içeren Birleşmiş Milletler Güvenlik Konseyi karar tasarısını, veto edeceğini belli ederek engelleyen Putin, dün ilk kez "KKTC'ye uygulanan tecrit adil değil. KKTC ile ekonomik ilişkiler geliştirilmeli" dedi. 

Hemen Annan'ı aradı 
Erdoğan'ı dün Kremlin Sarayı'nda kabul eden ve 2 saat görüşen Putin, Başbakan'ın, Annan Planı referandumunda KKTC'nin "evet" dediğini hatırlatmasının ardından BM Genel Sekreteri Kofi Annan'ı arayarak çözüm çabasını destekleyeceklerini söyledi. Rus lider, President Otel'de Türk işadamlarıyla tanıştıktan sonra yaptığı konuşmada, "Kıbrıs konusunda BM Genel Sekreteri'nin çabalarını destekliyoruz. Sayın Annan'la da biraz önce telefonla görüşüp bunu ilettim. Kıbrıslı Türklere uzun yıllardır uygulanan ablukanın kaldırılmasıyla ilgili planı da görüştük." diye konuştu. 

'Türklere danıştık' 
Rus lider, BM'nin, ambargonun kaldırılmasına ilişkin tasarısı konusunda Rusya'nın tavrının sorulması üzerine şunları söyledi "Referandumdan önce, Güvenlik Konseyi'ndeki karara ret verdik. Vurgulamak istiyorum, Dışişleri Bakanlığı'nda Türk meslektaşlarımızdan aldığımız bilgiye göre, referandum sonuçlarının etkilenmesini önlemek için yaptık. Ama şimdi referandumdan sonra ambargonun kaldırılmasını içeren tasarı hazırlayan Genel Sekreter'in çabalarını destekliyoruz... KKTC'ye ekonomik tecrit adil değil. Kıbrıslı Türkler işbirliğine hazır olduklarını gösteriyor. Annan Planı'nı aktif şekilde destekleyeceğiz. Oy verme işleminde Konsey'e Güvenlik Konseyi'ndeki olası oylama verilecek belgeye bağlı olacağız. Türkiye ile işbirliği yapacağız. 
Bir gazetecinin, "BM Güvenlik Konseyi'nde Türk tarafının ricasıyla mı veto ettiniz " diye sorması üzerine Erdoğan, söze girerek, "Hayır. Sayın Putin böyle bir şey demedi" dedi. Putin de, bazı çeviri hataları olabileceğini belirterek, "Yaklaşımımızla ilgili kararı biz verdik. Ama şimdi Annan Planı'nı destekliyoruz" şeklinde konuştu. 
Toplantıda KKTC Sanayi Odası Başkanı Salih Tunar'a da söz verildi. Vladimir Putin'le tokalaşan ve izolasyonun kaldırılması talebini ileten Tunar, "KKTC'ye turizm alanında yatırım yapılabilir. KKTC'ye direkt uçuşun olmaması turizmin önündeki engeldir" dedi. 

Erdoğan-Annan zirvesi 
Erdoğan'ın, Kıbrıs sorununun çözümüne yönelik adımın bir an önce atılması için Annan'la yüz yüze görüşeceği öğrenildi. Görüşmenin ocak sonunda Davos'ta yapılması planlanıyor. 

ANALİZ 
Rum politikasında değişim 

UTKU ÇAKIRÖZER Ankara 

Putin'in BM Güvenlik Konseyi'nde BMGK Genel Sekreter Kofi Annan'ın Kıbrıs raporuna destek vereceğini açıklaması, Moskova'nın tarihsel olarak Rum yanlısı Kıbrıs politikasını değiştireceğinin ilk işareti anlamına geliyor. Annan Planı'nın 24 Nisan 2004'te iki halka sunulmasından 48 saat önce Rumların "evet" demesini kolaylaştıracak şekilde adaya silah ambargosu öngören bir karar tasarısını veto eden Rusya, referandum sonrasında da BM Genel Sekreteri'nin hazırladığı raporun BMGK kararı haline gelmesini Fransa ile birlikte engelledi. 
Putin'in yanı sıra Fransa da ikna edilir ve BMGK'dan Kıbrıs Türkleri lehinde karar çıkarılabilirse, KKTC üzerinde 21 yıldır süren siyasi ve ekonomik izolasyonun kaldırılması için önemli bir adım atılmış olacak. Kuzey Kıbrıs'taki Türklere uygulanan ambargoların temelinde BMGK'nin KKTC'nin kuruluş ilanından iki gün sonra aldığı 541 ve 550 sayılı kararlar yatıyor. İlki KKTC'nin tanınmaması, ikincisi de durumunun kolaylaştırılmaması çağrılarını içeren bu kararlar, 21 yıldır Kıbrıs Türklerinin uluslararası platformlarda tanınmasını, temsilini ve ticari ilişkilerini engelliyor. Raporun BMGK tarafından onaylanarak karar haline gelmesi, resmi tanınma sağlamasa bile uluslararası toplumun, başta ticaret olmak üzere, KKTC ile ilişkilerini güçlendirmesi sonucunu doğuracak. 


</TEXT>
</DOC>
