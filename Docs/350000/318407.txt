<DOC>
<DOCNO> 318407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/siyaset/siy01.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hasta oldum' 
</HEADLINE>
<TEXT>


CHP'den istifa eden Livaneli, partinin oligarşik bir yapıya dönüştürüldüğünü, antidemokratik hale geldiğini söyledi 

ANKARA Milliyet 


Olaylı CHP kurultayı öncesi aday adaylığını açıklayan, ancak gerekli imzayı toplayamayınca adaylıktan çekilen İstanbul Milletvekili Zülfü Livaneli, CHP'nin antidemokratik bir yapıya dönüştürüldüğünü belirterek, partisinden istifa etti. 
Livaneli, istifa dilekçesini dün TBMM Başkanlığı'na verdikten sonra düzenlediği basın toplantısında, Türkiye'nin yeni bir sol partiye ihtiyacı olduğunu, ancak kendisinin bu amaçla istifa etmediğini söyledi. "Bugünkü CHP, solu ve muhalefeti temsil etmiyor. AKP'ye muhalefet etme görevini yerine getiremiyor" diyen Livaneli, partinin halktan koptuğunu, CHP yönetiminin, reformcu çizgiyi bu yüzyıla taşıyamadığı için ülkeyi bir siyasi karmaşaya sürüklediğini savundu. Kurultay sonrası parti içinde muhalif fikir ve kişileri yok etme anlayışının kıyıma dönüştüğünü savunan Livaneli, eski İzmir İl Başkanı Alaattin Yüksel gibi isimlerin cezalandırıldığını söyledi. CHP'de kalarak mücadele etme yollarının tükendiğini ve partinin örneği görülmemiş şekilde antidemokratik ve oligarşik bir yapıya dönüştürüldüğünü vurgulayan Livaneli, jandarmalı, çevik kuvvetli kurultayların kendisini "hasta ettiğini" dile getirdi. 

Derviş gitmez 
Livaneli, kararını telefonla bildirdiği Derviş'in "Hayırlı olsun" dediğini belirterek, "Derviş farklı bir insan, istifa etmez, parti kurmaz, o bir kalkınmacı. Hiçbir zaman böyle bir şey olmayacak" dedi. 



</TEXT>
</DOC>
