<DOC>
<DOCNO> 330265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/bbas.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş çakıldı 80-73 
</HEADLINE>
<TEXT>


Basketbol Erkekler Ligi'nde zirve mücadelesi yapan Kartal, Başkent Ankara'da Türk Telekom karşısında tutunamadı, rakibine 7 sayı farkla boyun eğen Siyah-Beyazlılar 7. mağlubiyetini aldı 


Zirvenin iddialı ekiplerinden Beşiktaş, Ankara'da eksik kadrosu ile mücadele eden Türk Telekom engeline takıldı. Başkent ekibi ise bu galibiyeti ile olası Play - Off eşleşmesinde skoru 1-1'e taşıdı. Karşılaşmaya oldukça kötü başlayan Beşiktaş, 5 hücumdan boş döndüğü birinci periyodu 18-11 mağlup tamamladı. Kartal, Varda'nın henüz 16. dakikada 3 faul almasıyla sıkıntıya girdiği devreyi de 37-30 geride kapadı. Siyah - Beyazlılar, üçüncü periyodun ortasında 11-4'lik bir seriyi yakalamasına ve skoru 48 - 48'e getirmesine rağmen son çeyreğe 53-51 yenik girdi. Beşiktaş, oyunun son bölümünde ise Başkent ekibinin skorer oyuncuları Gray ve Davenport'un ürettiği sayılara engel olamadı. Kartal 7 sayı farkla salondan boynu bükük ayrıldı ve ligdeki yedinci mağlubiyetini aldı. 

Maçın karnesi 
HAKEMLER Tarkan Tuser, Berk Torun, Tunçtan Durmuşcan 
TÜRK TELEKOM Davenport 7 17, Grays 8 21, Mutlu 6 9, Adem 6 7, Gazi 7 15 - Umut 7 11 
BEŞİKTAŞ El Amin 6 12, Nedim 5 4, Bekir 6 11, Maher 5 5, Varda 6 16 - Tolga 7 17, Haluk 6 8 
1.PERİYOT 18-11 Telekom , 2.PERİYOT 37-30 Telekom , 3.PERİYOT 53-51 Telekom , MAÇ SKORU 80-73 Telekom 
BEŞ FAUL Varda 37.30 

Büyük zafere üç engel 

Fenerbahçe antrenörü Zafer Kalaycıoğlu, final kaybının faturasını Korana, Şaziye ve Ferdinand'a çıkardı. Tecrübeli hoca, "Camiaya hayal kırıklığı yaşatanlar, bir daha böyle şans bulamazlar" dedi 

GÖKHAN TÜRE 

Basketbolda FIBA Avrupa Kupası'nı finalde kaybeden Fenerbahçe bayan takımında fatura, takımın üç yıldızı Korana, Şaziye ve Ferdinand'a çıktı. 
Sarı-Lacivertli takımın tecrübeli coachu Zafer Kalaycıoğlu, Napoli ile oynanan finalde bazı oyuncuların maça kendini veremediğini ve beklentileri karşılayamadığını dile getirdi. Kalaycıoğlu şöyle devam etti 
"Camiaya büyük hayal kırıklığı yaşatanlar, bir daha böyle şans bulamazlar. Korana, Şaziye ve Ferdinand'dan büyük işler bekliyorduk. Ancak beklediğimizi alamadık. Tabii buralara gelmek kolay değil. Kupaya çok yaklaştık, ama olmadı. Hakemlerin de Napoli'yi şampiyon yapmak için çabaladığını gördük. Biz de randıman beklediğimiz oyunculardan verim alamayınca maçı kaybettik. Bu tip turnuvalarda başa güreşmek kolay değil. O yüzden bu şansı daha iyi değerlendirebilirdik. Şimdi Türkiye Kupası'nda oynayacağımız maçlara motive olmak zorundayız". 

"Tecrübe şart" 
Kulübün bayan basketbolundan sorumlu yöneticisi Işık Eyigüngör ise her geçen sene daha ileri gittiklerini ifade ederek, "Arzuladığımız istikrarı yakalamaya yakınız. Yakın gelecekte çok daha başarılı sonuçlara imza atacağız" dedi. Fenerbahçe'nin İkinci Başkanı Nihat Özdemir de, bayanların tüm çabasına karşın sonucu değiştiremediğine değinerek, "Bu tip turnuvalarda en önemli artı tecrübedir. Biz de eksiklerimizi gidermeye çalışarak ileride daha başarılı olacağımıza inanıyoruz" diye konuştu. 

Ülker zorlu sınavda 

Euroleague'de mücadele eden Ülkerspor, çeyrek final ilk maçında bugün TSİ 20.10'da Rus CSKA Moskova ile karşı karşıya gelecek. CSKA Moskova'yla yaptığı 14 maçın 10'u kaybeden Turuncu - Yeşilliler, deplasmanda oynanacak karşılaşma ile Avrupa Kupaları'nda 205. maçına çıkacak. İlk turda iki kez karşılaştığı Rus ekibine üstünlük sağlayamayan temsilcimiz, Avrupa'da oynadığı 204 maçta 96 galibiyet aldı. 


</TEXT>
</DOC>
