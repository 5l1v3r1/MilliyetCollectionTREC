<DOC>
<DOCNO> 335521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko25.html </URL>
<DATE> 2005/04/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Chretien Afrika'da insana harcana para, Avrupa'da ineğe harcanıyor 
</HEADLINE>
<TEXT>

     Eski Kanada Başbakanı Jean Chretien, ''Ortadoğu sorunu Irak'tan değil, İsrail ve Filistin arasındaki problem halledildiğinde çözülecek'' dedi. 
     Uluslararası Alışveriş Merkezleri Konseyi'nin ICSC İstanbul'da yapılan Dünya Zirvesi'nde konuşan Chretien, 18 yıl bakanlık ve 10 yıl başbakanlık yaptığını hatırlatarak, dünya ekonomilerin hızla değiştiğini, küçük kasabaların yok olduğunu, insanların yeni ortamlara kolayca adapte oldukları zaman başarıyı elde ettiklerini söyledi. 
     Chretien, Kanada'da hükümeti 1993 yılında kurduklarını ve o sırada ülkenin çok kötü bir durumda bulunduğunu ifade ederek, şunları kaydetti 
     ''Bütçe açığı 42 milyar dolardı. GSMH'nin yüzde 6.3'üne tekabül ediyordu. Bürokratları yüzde 90 azalttık. Hükümettekileri de yüzde 20 oranında azaltmaya gittik. Yoğun borç açığından dengeli bir bütçeye ulaşabildik. Borçlarımızın yüzde 14'ünü ödedik. Her dolarda 37 cent borç ödemeye gidiyordu. Şimdi bu 18 cente düştü. Artıya geçtik ve borçlarımız yüzde 50 oranında azaldı. Kanada'yı da dünyada örnek ülke haline getirdik.'' Chretien, Çin'in gelişinden korkulduğunu, ancak bu ülkedekilerin de tüketici olduğunu belirterek, ''Orada pek çok alışveriş merkezleri yapılıyor. Perakende giderek artıyor. Bizden daha fazla mal alacaklar. Çinliler, Japonlar gibi seyahat ederse, dünyada pek çok otele ihtiyaç olacak'' diye konuştu. 
     
     AFRİKA'YA YATIRIM YAPILMALI 
     Afrika'ya yardım değil yatırım yapılmasını isteyen ve bu ülkelerde yaşayanların tüketici yapılması halinde kendileri için yeni pazar olacağını vurgulayan Chretien, ''Afrika'dan bahsederken kalbimizi gözümüzü kapatıyoruz. Avrupa'da, Afrika'da bir insana harcanan paranın daha fazlası ineğe harcanıyor'' dedi. 
     Katılımcıların sorularını da yanıtlayan Chretien, ABD'de çiftçilerin Başkan Bush'a sosyal muhafazakar kişi olduğu için oy verdiğini belirterek, ''Yani idamdan, kürtajdan ve silahtan yana olduğu için oy veriyorlar. Parayla bir ilgisi yok. Bush ile aynı fikirde değiliz, ama arkadaşız'' diye konuştu. 
     Kanada'nın Irak savaşına katılmadığını, şimdi halkın bu karardan dolayı çok memnun olduğunu ifade eden Chretien, şu anda ABD'nin Irak'ta kalması gerektiğini ifade etti. 
     Chretien, Ortadoğu sorununa değinirken de ''Ortadoğu'nun sorunu Irak'tan değil, İsrail Filistin problemi halledildiğinde çözülecek. Her iki taraf da barış istiyor. Yerel politikacıları açısından bir şey üzerinde anlaşmak çok zor. Uluslararası toplum orada olmalı ve barış sürecini desteklemelidir'' dedi. 
     11 Eylül saldırılarının ticaret üzerindeki etkisinin geçici olduğunu ve ticaretin terörden etkilenmeyeceğini ifade eden Chretien, insanların Asya'daki tsunami felaketinde gösterdikleri desteği Afrika için de göstermeleri gerektiğini sözlerine ekledi. 
     
</TEXT>
</DOC>
