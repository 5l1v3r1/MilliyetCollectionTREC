<DOC>
<DOCNO> 339941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur07.html </URL>
<DATE> 2005/05/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tinerciler, 7 YTL için kolunu kırdı 
</HEADLINE>
<TEXT>

     Kemal ATLAN DHA 

      ESKİŞEHİR’de 4 tinerci, sokakta kendilerine para vermeyen 11 yaşındaki ilköğretim okulu öğrencisi Murat Hakkı Çelebi'nin sol kolunu kırdı. 
     Kırmızıtoprak Mahallesi Vişne Sokak Porsuk İlköğretim Okulu yakınlarında akşam saatlerinde defter almak için kırtasiyeciye giden Murat Hakkı Çelibi'nin yolu 4 tinerci tarafından kesildi. Parasını istedikleri Çelebi'den olumsuz yanıt alan tinerciler çocuğun üzerine saldırdı. İddiaya göre tinercilerden biri Murat Hakkı Çelebi’nin sol kolunu bükerken diğerleri vurmaya başladı. Tinerciler, çevredekilerin kendilerine yaklaşması üzerine kolu kırılan çocuğu bırakarak kaçtı. Porsuk İlköğretim Okulu 4’üncü sınıf öğrencisi Murat Hakkı Çelebi, yakınları tarafından Eskişehir Devlet Hastanesi’ne kaldırıldı. 
     Devlet Hastanesi Acil Servisi’nde kırılan kolu alçıya alınan Murat Hakkı Çelebi, Defter almak için kırtasiye dükkanına gidiyordum. Yolda 4 tinerci önümü kesti. Benden para istediler. Cebimde 7 YTL vardı. Onlara paramın olmadığını söyledim. İçlerinden biri kolumu büktü, diğerleri de bana vurmaya başladı. Paramı alamadılar ama kolum kırıldı. Daha sonra yoldan geçen vatandaşlar yanımıza gelince tinerciler kaçtıö dedi. Murat Hakkı Çelebi tedavisi yapıldıktan sonra taburcu edildi. 
     Emniyet Müdürlüğü yetkilileri, görgü tanıklarından aldıkları eşkal bilgileri doğrultusunda kaçan saldırganların yakalanması için çalışma başlattı. 
     
</TEXT>
</DOC>
