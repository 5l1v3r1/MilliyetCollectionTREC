<DOC>
<DOCNO> 342440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo22.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'dan hamle 
</HEADLINE>
<TEXT>


ADNAN SUNGUR DHA 


Trabzonspor, Futbol Federasyonu Mali Genel Kurulu'nu seçim kongresine dönüştürmeyi planlarken, Federasyon eski Başkanı Haluk Ulusoy da boş durmuyor. Ulusoy'un, CHP milletvekilleri kanalıyla, "Federasyon başkanı yüksek okul mezunu olacak" maddesini Anayasa Mahkemesi'ne taşımaya hazırlandığı öğrenildi. 
Anayasa Mahkemesi'nin başvuruyu kabul etmesi halinde Ulusoy'un aday olacağı, aksi taktirde Ankaragücü Başkanı Cemal Aydın'ın adının federasyon başkanlığı için çıkabileceği belirtildi. 
Bu arada UEFA Asbaşkanı Şenes Erzik'in de başkanlığa adaylığını koyabileceği ve bu konuda nabız yokladığı iddia edildi. UEFA Yönetimi'nde yer alan üyelerden sadece Erzik'in, kendi ülkesindeki Futbol Federasyonu'nun başkanı olmaması nedeniyle sıkıntı yaşadığı, bu gerekçeyle de gerekli desteği bulması halinde aday olarak ortaya çıkabileceği öne sürüldü. 


</TEXT>
</DOC>
