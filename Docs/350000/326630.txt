<DOC>
<DOCNO> 326630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko16.html </URL>
<DATE> 2005/03/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İpek yolu treni 23 Nisan'da yola çıkacak... 
</HEADLINE>
<TEXT>

     'İpek yolu Türk İhraç Ürünleri Fuarı' adı altında, Türkiye dahil 7 ülkeyi ziyaret edecek İpek Yolu Treni, 23 Nisan Milli Egemenlik ve Çocuk bayramında İstanbul'dan yola çıkacak. 
     31 Mayıs'a kadar İstanbul-Astana Hattında ''trenle' gerçekleştirilecek gezici fuar kapsamında, 24 Nisan'da Ankara'dan hareket edilecek, 38 günde 10 bin 560 kilometre yol kat edilecek. 
     Özel hazırlanmış trenle Türkiye dahil 7 ülkede gerçekleştirilecek fuar, İran, Türkmenistan, Tacikistan, Özbekistan, Kırgızistan ve Kazakistan'ı kapsayacak. 
     Projenin organizasyonunu yapan Forum Fuarcılık Yönetim Kurulu Başkanı ve Trabzon spor Başkan Yardımcısı Bilgin Aygül, A.A muhabirine yaptığı açıklamada, güzergahtaki ülkelerde projeyle ilgili izinleri aldıklarını, konteynerlerin üzerlerinin giydirildiğini ve projeyi başlatmak için beklediklerini söyledi. 
     ''İran ve ABD arasındaki gerginlik ve Kırgızistan'daki karışıklıklar nedeniyle proje ertelenebilir mi'' sorusu üzerine, İpek yolu güzergahın takip edildiği coğrafyanın durumun sürekli değiştiğini hatırlatan Aygül, şöyle devam etti 
     ''Kırgızistan'ın durumu hareketli, karışıklık nedeniyle projenin erteleneceğini sanmıyorum. Erteleme, gibi bir şey düşünmek istemiyoruz karışıklığı teğet geçeceğiz. Bunları sorun olarak değerlendirmek istemiyorum. Ama Türkiye bu bölgeyi değerlendirebilirse önemli bir potansiyeli var. Avrupa'ya yönelik yüzümüz bu bölgedeki ülkelerle desteklemeli. İran'da 100'e yakın Türk işadamı ciddi yatırımlar yaptılar. Türkmenistan, Tacikistan, Kırgızistan, Özbekistan Kazakistan da toplam 1500 Türk işadamı var. Onlara, o coğrafyada yalnız olmadıklarını, Türkiye'nin de arkalarında olduğunu hissettirmeliyiz.'' 
     
     TÜRKİYE'SİZ BİR ASYA VE AVRUPA OLMAZ 
     İşbirliklerinin güzergahtaki ülkelere de kazanç sağlayacağını anlatan Bilgin Aygül, ''Proje ile Türkiyesiz bir Asya ve Avrupa'nın düşünülemeyeceğini bütün dünyaya da göstermek istiyoruz'' dedi. Amaçlarından en önemlisinin ihracatta maliyeti düşürmek, markayı, kaliteyi öne çıkarmak i olduğunu anlatan Aygül, Projenin yaşama geçişiyle güzergahtaki coğrafyada en az 500 bin insanın projeden televizyon yoluyla haberdar olacağını söyledi. 
     Şu anda proje açısından hiç bir sorunun görünmediğini ifade eden Bilgin Aygül, 23 Nisan'da İstanbul'dan, 24 Nisan da Ankara'dan hareket edip, 29 Nisan'da Tebriz'den itibaren yola devam edeceklerini bildirdi. 
     
     38 GÜNDE 10 BİN 560 KİLOMETRE 
     Verilen bilgiye göre projeyle, tarihin en önemli ticaret yollarından biri olan İpekyolu'na Türk ihraç ürünleriyle yeniden hayat vermek, harekete geçirmek ve bölgedeki, tarihi bağlara sahip olunan ülkelerle hem ticari, hem de kültürel ilişkileri geliştirmek amaçlanıyor. 
     Projenin bir diğer amacı ise taşıma maliyeti ve zamandan yarı yarıya tasarruf sağlayan ancak yeterince bilinmeyen İstanbul-Almatı Blok Konteynır Yük Taşımacılığını gündeme getirmek ve faaliyette olan hattı gerek Türkiye'den bu bölgeye yönelik ticari faaliyette bulunan firmaların, gerekse bu ülkelerde Türkiye'ye ve Avrupa'ya yönelik faaliyet gösteren firma ve kuruluşların kullanmaya başlamaları konusunda çalışmalarda bulunmak. 
     Dış Ticaret Müsteşarlığı'nın koordinasyonunda ve Devlet Demiryolları Genel Müdürlüğü işbirliği ile Forum Fuarcılık tarafından organize edilen fuarda Türk kültürü, sanatı, mutfağı, turizm olanakları gidilen ülkelerde tanıtılacak. 
     
     FUAR TRENİNDE NELER VAR 
     Fuar treninde, teşhir için özel tasarlanmış 18 sergi konteynırı, 2 yataklı vagon, 1 salon vagon ve 1 yemekli vagon olacak. Sergi konteynırında Türk ürünleri sergilenirken, yemek vagonundan hem trenle fuara katılanlar yararlanacak hem de gidilen ülkelerde Türk mutfağı tanıtılacak. 
     15'i ürün teşhir alanı olarak kullanılacak olan konteynırlar farklı sektörlerden oluşacak. Sergi konteynırlarında Türk firmalarının, otomotiv, ev tekstili, elektrik-elektronik ürünler, konfeksiyon, makine gibi ürünleri sergilenecek. 
     
     YENİ PROJE ÇİN'DEN-ALMANYA'YA İPEK YOLU 
     Aygül bu arada, yeni bir proje üzerinde çalıştıklarını, Çin ile Almanya arasında İpek Yolu güzergahını takip edecek bir trenle tanıtım projesi gerçekleştirileceğini söyledi. 
     Bilgin Aygül, Çin'den, Almanya'ya güzergahta bulunan her ülkeye ait 2'şer konteynerde o ülkelerin, yemeklerini, kültürlerini, halk danslarını, müziklerini ve el sanatlarını tanıtacaklarını söyledi. 
     Aygül, bu proje ile Asya'daki kültürleri Avrupa'da tanıtmış olacaklarını kaydetti. 
     Türkiye'nin güzergahta önemli bir transit merkezi olduğunu anlatan Bilgin, dünyada ilk kez bir trenle fuar projesini gerçekleştireceklerini de vurguladı. 
     Proje kapsamında gidilen ülkelerde ticaret heyetleri de düzenlenecek ve işadamları bir araya getirilecek. 
     
</TEXT>
</DOC>
