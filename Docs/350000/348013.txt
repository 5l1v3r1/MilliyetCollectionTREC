<DOC>
<DOCNO> 348013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas16.html </URL>
<DATE> 2005/06/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Digitürk'ten RTÜK'e 'erotik misilleme' 
</HEADLINE>
<TEXT>

     RTÜK'ün 'pornografik' olduğu gerekçesiyle Digitürk, üzerinden yayın yapan 4 kanalı kapatmasına cevap çabuk geldi Digitürk, iki gün önce Touch TV ve Intimacy adlı iki 'erotik' kanalı yayına soktu. 
     Radyo ve Televizyon Üst Kurulu RTÜK , Digitürk üzerinden yayın yapan Adult Channel, Exotica TV, Playboy TV ve Rouge TV'nin yayınlarını 'pornografik' olduğu gerekçesiyle durdurdu. Bunun üzerine hukuksal mücadele başlatan Digitürk yetkilileri, RTÜK'e misilleme yaparak, bu kanalların yerine önceki gün Touch TV ve Intimacy adlı iki 'erotik' kanalın yayınına başladı. Bu iki yeni kanal da abonelik gerektirmiyor, kapatılan kanallar gibi gecelik şifreyle izlenebiliyor. RTÜK bunları da aynı nedenlerden kapatabilir. 
     RTÜK Başkanı Fatih Karaca yayını durdurulan 4 kanalın "erotik değil her türlü anormal ilişkiler ve şiddet içeren pornografik yayın" olduğunu iddia etmiş, "Çok sayıda vatandaş çocuklarını bu kanalları izlerken yakaladıklarını söyleyerek şikayette bulundu. Bunları sadece üye olanlar seyretmiyor. Şifreli olmalarına rağmen isteyen sadece bir gecelik para ödeyip dört sıfırlı şifreyle girebiliyor. Ve bu ücret faturaya ekleniyor" diyerek kararı savunmuştu. RTÜK Başkanı Karaca, yasaya ve yönetmeliğe uygun hareket ettiklerini, bu değerlendirmelerinin kısıtlama ya da yasakçı zihniyetle ilgisi bulunmadığını söylüyor. 
     
     CEZA VEREMEDİK, KAPATTIK 
     Adult Channel, Exotica TV, Playboy TV ve Rouge TV'nin, Digitürk'ün yayın buketi içinde yabancı çıkışlı bir yayın olduğunu bu nedenle gelen şikayetlerin değerlendirilmesinin uyarı, ya da para cezasına dönüştürülemediğini belirten Karaca "Biz Türk kanalları üzerinde denetim hakkına sahibiz. Ama yabancı kanallar üzerinde program kaldırma, uyarı yapma ya da para cezası verme gibi bir yetkimiz yok. Biz de bunları yapamadığımız için kanalları toptan kapattık" diyor. 
     
     DIGITURK'ÇÜLER ISRARLI 
     Digitürk yetkilileri ise kapatılan 4 kanalın da yeni açılan Touch TV ve Intimacy'nin de 'pornografik' içerikli olmadığı konusundaki ısrarlarını sürdürüyor ve yayınları "erotik" olarak nitelendiriyorlar. Kurumsal İletişim Yöneticisi Emel Demirtaş Göral "Erotik kanallar kapanınca abonelerimiz mağdur oldu. Biz de bu mağduriyeti engellemek ve isteklere yanıt vermek adına iki erotik kanalın yayınına başladık" dedi. 
     
</TEXT>
</DOC>
