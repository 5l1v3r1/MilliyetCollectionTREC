<DOC>
<DOCNO> 346179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/dunya/axdun01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Fransa'dan Liverpool taktiği bekliyor 
</HEADLINE>
<TEXT>


GÜVEN ÖZALP Brüksel 


Avrupa Parlamentosu'nun AP dünkü oturumunda parlamenterler, Aralık 2004'te Türkiye ile üyelik müzakerelerinin açılması oylamasında Türkiye için yapılan "evet" gösterisinin bir benzerini Fransızları Avrupa Anayasası'na "evet" demeye çağırmak için yaptı ve Fransızca "evet" yazılı pankartlar taşıdı. Fransa'da pazar günkü referanduma birkaç gün kala yapılan son iki kamuoyu yoklaması da, halkın yüzde 54'ünün "hayır" oyu vereceğini ortaya koysa da, AB Komisyonu, iyimserliğini koruduğunu gösteren bir açıklama yaptı. AB Komisyonu Sözcüsü Françoise Le Bail, Fransa'dan "Liverpool türü oy" beklediklerini söyledi. Önceki gece İstanbul'da yapılan Milan ile Liverpool arasındaki Şampiyonlar Ligi Finali'ne atıfta bulunan Le Bail, "İlk yarıda 3 golle yenik duruma düşersiniz, ikinci yarıda ise 3 gol atar, ardından da maçı kazanırsınız" dedi. Le Bail, pazar akşamı sonuçlar açıklanıncaya kadar spekülasyondan uzak durulması gerektiğini söyledi. 


</TEXT>
</DOC>
