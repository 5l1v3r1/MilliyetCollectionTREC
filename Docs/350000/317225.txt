<DOC>
<DOCNO> 317225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko29.html </URL>
<DATE> 2005/02/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sabancı Grubu, ''Deren'' ile çay sektörüne girdi... 
</HEADLINE>
<TEXT>

     Sabancı Grubu, ''Deren'' markasıyla çay sektörüne girdi. 
     Topluluk şirketlerinden GıdaSa'nın çay markası Deren, Sabancı Holding Yönetim Kurulu Başkanı Güler Sabancı'nın katıldığı bir basın toplantısı ile tanıtıldı. Güler Sabancı, çayın çok sevilen bir içecek olduğunu belirterek, Deren çaylarının da sağlığa önem verilerek, çok büyük titizlikle hazırlandığını vurguladı. 
     Basın mensuplarının sorularını da yanıtlayan Sabancı, tüketicinin bilinçlendiğini, Deren'i alırken sertifikasına ve tarihine bakacağını kaydederek, ürünün paketinin bayatlamayı geciktirici özelliğinin bulunduğunu bildirdi. 
     ''Gıdada sırada ne var '' sorusu üzerine Sabancı, ''Ömür'ün çeşitlenmesi var. Gıdada, derinleşme ve çeşitlenme, mevcut markaların genişlemesi var'' dedi. 
     
     ''ÇAYDA LİDERLİK KOLTUĞUNA OTURMAYI HEDEFLİYORUZ'' 

     Sabancı Holding Gıda ve Perakendecilik Grup Başkanı Haluk Dinçer de, kısa zamanda dev adımlarla ilerleme başarısı gösteren GıdaSa'nın, hedeflerine doğru çok önemli bir adım daha attığını söyledi. 
     Dinçer, Saka markalı suyun, piyasa çıkmasından bu yana çok kısa süre geçmesine karşın, pazarın büyük oyuncuları arasında yerini almayı başardığını ifade ederek, içecek grubunun ikinci markası Deren ile yeni bir başarı öyküsünün başlangıcını kutladıklarını söyledi. 
     GıdaSa olarak vizyonlarının Sabancı markasının değerli mirasını başarıyla geleceğe taşımak olduğunu vurgulayan Dinçer, ''Deren markasıyla ilk adımları attığımız çay pazarındaki hedefimiz, Sabancı'nın gıda sektöründeki bilgi birikimini sıcak içecek pazarında da başarıyla kullanarak, çok kısa bir sürede liderlik koltuğuna oturmak'' dedi. 
     Türkiye'de gıda sanayi ve ticaretinin hızlı bir gelişim ve değişim içinde olduğunu belirten Dinçer, AB ile entegrasyon sürecinde gıda sanayiinin önünü açacak her adımda GıdaSa olarak sektöre öncülük etmeyi hedeflediklerini kaydetti. 
     Gerek dökme, gerekse poşet çeşitleri bulunan Deren'in Türk halkının damak tadına en uygun lezzeti içerdiğini ifade eden Dinçer, şunları kaydetti 
     ''GıdaSa'nın içecek sektöründeki hedefleri sadece su ve çay ile sınırlı değil. İçecek grubumuzun bu yıl içinde sektöre getirmeye devam edeceği pek çok yenilikler olacak. GıdaSa, Sabancı'nın gıda alanındaki büyüme platformu olacak. Hedeflerimiz büyük. 2004 yılını 290 milyon dolarlık ciroyla kapattık. 2005 yılında ise 400 milyon doları aşmayı hedefliyoruz. Önümüzdeki 5 yıllık büyüme hedefimiz yıllık bazda yüzde 18'dir.'' 
     
     ÇAYKUR'UN ÖZELLEŞTİRMESİ 

     Dinçer, soruları yanıtlarken de, şu anda yeni bir markanın söz konusu olmadığını bildirdi. 
     Haluk Dinçer, Çaykur'un özelleştirilmesiyle ilgilenip, ilgilenmedikleriyle ilgili bir soru üzerine şunları kaydetti 
     ''Çaykur'un özelleştirilmesiyle bu aşamada ilgilenmiyoruz. Çaykur'u bizzat ziyaret ettim. Rize'de fabrikalarını gezdim. Çok başarılı bir ekip var. Canla başla çalışıyorlar. Gezdim, gördüm ki Çaykur'un bölgede ve Türkiye'de çok farklı bir vizyonu var. Her şeyden önce Çaykur'un misyonu, 1940'larda oluşturulan misyonu, bölgede çay ziraatını geliştirmektir. 46 tane fabrika var. 17 bin çalışan var. Böyle bir şeyle Sabancı Holding bu aşamada ilgilenmiyor. Ancak fırsatlar ortaya çıktıkça mutlaka değerlendireceğiz.'' GıdaSa İçecek Genel Müdürü Adnan Erem de, Türk insanı için çayın bir içecek olmanın çok ötesinde kaynaşma, paylaşma, yakınlaşma, sohbet, sıcaklık, arkadaşlık ve birleştirme anlamına geldiğini ifade ederek, ''Biz de bu güzel gelenekten yola çıkarak Deren markasını yarattık'' dedi. 
     Erem, bu markayla pazara son derece iddialı girdiklerini belirterek, ''Önümüzdeki 5 yılda her üç tüketiciden birinin Deren'i tercih edeceğine inanıyoruz. 2010 hedefi yüzde 30 pazar payıdır'' dedi. 
     
     575 MİLYON DOLARLIK ÇAY PAZARI VAR 

     Adnan Erem, bir soru üzerine, Türkiye'nin 575 milyon dolarlık çay pazarı ile çay tüketiminde dünyada ilk sıralarda yer aldığını kaydederek, Karadeniz Bölgesi'ndeki en iyi çayları topladıklarını, çay yatırımın maliyetinin 5-6 milyon dolar olduğunu bildirdi. 
     Bitki ve meyve çayları alanında ihracat düşündüklerini ifade eden Erem, ''Ama bu yıl düşünmüyoruz. Bitki ve meyve çaylarının trendi dünyada inanılmaz derecede yükseliyor'' diye konuştu. 
     Deren'in ''harmancı'' anlamına geldiğini ifade eden Erem, kullandıkları çaylarının tamamının 2004 yılı Mayıs ayı mahsulü çaylardan oluştuğunu, 3 bin ton çay aldıklarını bildirdi. 
     Sabancı Holding CEO'su Celal Metin ise, bir soru üzerine, gıda sektöründe liderliğin gereklerini yerine getireceklerini söyledi. 
     Toplantının ardından Adnan Erem tarafından Güler Sabancı'ya 1 noumaralı sertifikalı, Celal Metin'e 2 numaralı sertifikalı ve bazı özel çayların birlikte hazırlandığı Beslenme Uzmanı Prof. Dr. Osman Müftüoğlu'na da 3 numaralı sertifikayı taşıyan Deren çayı hediye edildi. 
     ''Çay isteyen'' sloganıyla satışa çıkan Deren, 26 çeşidiyle pazara sunuldu. 
     
</TEXT>
</DOC>
