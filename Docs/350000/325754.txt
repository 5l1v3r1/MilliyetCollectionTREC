<DOC>
<DOCNO> 325754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo05.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan çağrı 
</HEADLINE>
<TEXT>


Milli Takımlar hocası, Arnavutluk ve Gürcistan için ulusun yardımına ihtiyacı bulunduğunu vurgulayıp, "Kazanmak için gerekli sinerjinin yaratılması gerek. Bu ortamın oluşması herkesin lehine olacak" dedi 


Milli Takımlar Teknik Direktörü Ersun Yanal, dönüm maçı olarak görülen Arnavutluk ve Gürcistan mücadelelerinden galip ayrılacak güce sahip olduklarını söyledi. Kazanmak için gerekli sinerjinin yaratılması gerektiğini ifade eden Yanal, bu ortamın oluşturulmasının herkesin lehine olacağını belirtti. 
İnsan olarak duygularının bulunduğunu vurgulayan Yanal, "Ancak, liderler kriz zamanında yeni fırsatlar yaratmak için bunu değerlendirirler. Bunu başarmak istiyoruz" dedi. 
Ersun hoca, sakatlanan Nihat'ın yerini Yıldıray ya da Tuncay ile doldurmayı düşündüğünü belirtti. 
Yanal, bir gazetecinin, "Hakan Şükür'ü milli takıma davet etmiyorsunuz, ancak aynı tipte bir oyuncu olan Ersen'i kadroya aldınız" yorumuna ise şöyle yanıt verdi "Hedeflediğimiz bir oyun sistemi var. İkinci pozisyonları değerlendirebilecek bir oyuncu olan Ersen Martin'den bu özelliğini kullanmasını isteyeceğiz." 
Ersun hoca, bu maçlarda puan kaybetmeyi konuşmanın yanlış olacağını belirtip, "Doğmamış çocuğa don biçmeyelim, felaket tellallığı da yapmayalım" dedi. 
Arnavutluk'un futbolunu da değerlendiren Ersun Yanal, "Rakip, yüksek düzeyde mücadele edebilen bir takım olduğunu Yunanistan ve Ukrayna maçlarında gösterdi. Arnavutluk geniş alan bırakmıyor, dar alanda müthiş bir mücadele olacak. Savaşacağız, iki rakibimizi de yeneceğiz, finallerdeki yerimizi alacağız" yorumunu yaptı. 

Servet'in yerine Kürşat 

Polat Otel'de kampa giren A Milli Takımımız, Arnavutluk ve Gürcistan maçları için ilk hazırlık çalışmasını dün akşam gerçekleştirdi. Florya'daki idmana sakatlığı bulunan Servet dışında tüm oyuncular katıldı. MR'ı çekilen Fenerbahçeli futbolcu sakatlığı uzun süreceği için kadrodan çıkarılırken, yerine Çaykur Rizespor'dan Kürşat Ay - Yıldızlı ekibe davet edildi. Kürşat bu sabah kampa katılacak. Hafif sakatlığı bulunan Orhan Ak'ın ise Arnavutluk maçında forma giyebileceği bildirildi. 

Hakan Şükür'den destek 

Ersun Yanal ile sorunlarını bir kenara bırakan Galatasaraylı Hakan Şükür, Ay - Yıldızlılar'a destek verdi. Şükür, "Milli Takım, kişilerin değil Türkiye'nin ekibidir. Benim oynamamam hiç önemli değil. Şu an seçilen futbolcuların hepsi Avrupa'nın en iyileri. Bu kadro nasıl buralara geldi, şaşırıyorum. Onlar 2006'da Almanya'daki Dünya Şampiyonası'nda olacak" diye konuştu. 

NOTLAR 
Hakan Şükür'ün veliahtı olarak gösterilen Ersen Martin, beş yıllık bir çabanın karşılığını aldığını söyledi. Martin, "Buraya zembille gökten inmedim. Hakan ağabeyi örnek almam doğal, ama buraya Ersen Martin olarak geldim" dedi.Fenerbahçe ve Beşiktaş'la ismi anılan Emre Belözoğlu, Türkiye'ye dönmeyi düşünmediğini söyledi. İngiltere'den teklifler aldığını vurgulayan Emre, "3-4 yıl daha Avrupa'da devam etmek istiyorum. Ancak Türkiye'ye gelirsem tüm teklifleri değerlendiririm" dedi. Futbol Federasyonu teknik heyetinde yer alan Metin Tekin, ikinci maçtaki rakibimiz Gürcistan'ı izlemek için görevlendirdi. Tekin ile birlikte analiz yapacak bir de uzman çalışacak.Teknik Direktör Ersun Yanal'ın isteği üzerine futbolcular bu kamp dönemi boyunca sadece milli takımı konuşacak, kulüpler hakkında kesinlikle beyanat verilmeyecek. Buna uymayan oyuncuya ceza verilmesi de gündeme geldi.Kaptan Bülent Korkmaz, dün yemekte takım arkadaşlarına bir dizi uyarılarda bulundu. Bülent, "Ülke bizden final bekliyor. El birliğiyle, omuz omuza bu zoru başaracağız. Sorumluluğunuzu bilin" uyarısını yaptı.Ay - Yıldızlılar, 8 Ekim'de İstanbul'da Alman Milli Takımı ile bir hazırlık maçı oynayacak. Alman ekibi, Türkiye'den önce Slovenya ve Güney Afrika Cumhuriyeti ile karşılaşacak. 


</TEXT>
</DOC>
