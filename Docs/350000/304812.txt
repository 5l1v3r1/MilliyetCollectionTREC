<DOC>
<DOCNO> 304812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yasam/axyas01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim bebeklere bizim ninnilerimiz 
</HEADLINE>
<TEXT>


Anneler, 'Sesim güzel değil' ya da 'Hiç ninni bilmiyorum' diye üzülmeyin. Bebeğiniz, "Bizim Ninniler"le büyüsün... 


BEBEKLİĞİMİZDEN hafızamızda kalan Dandini Dandini Dastana, Uyusun da Büyüsün gibi ninniler, "Bizim Ninniler" adlı bir CD'de toplandı. Çocukları huzur içinde uyutacak bu CD'de, Anadolu'nun değişik yörelerinden derlenen ninniler, Mircan Kaya'nın sesiyle hayat buluyor. CD'de Uyusun da Büyüsün'den Fış Fış Kayıkçı'ya kadar birçok ninni var. 
EMİN İgüs'ün müzik yönetmenliğini üstlendiği albümle, bugüne kadar değişik biçimlerde ağızdan ağıza anılan ninniler ölümsüzleşiyor. Albümün yapımcı ve yönetmeni Mehmet Eryılmaz, albüme imza atma nedenini, "Ne zamandır bebekliğimden bu yana hafızamın bir yerlerinde gizli kalmış, kulağımdan gitmeyen ninnileri arar dururum piyasada. Bir türlü istediğim o tadı, annemin ya da annelerin o şefkatli sesini bulamamışımdır" diye anlatıyor. 


</TEXT>
</DOC>
