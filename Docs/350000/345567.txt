<DOC>
<DOCNO> 345567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yasam/yas01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ona bunu yapan insan olamaz 
</HEADLINE>
<TEXT>


4 yaşındaki G.'yi Ankara'dan Adana'ya kaçıran sapık, önce döverek kafatasını kırdı, vücudunda sigara söndürdü, tecavüze yeltendi. Yetmedi, yakmak istedi 

FATİH KARAÇALI, TUNCAY DAĞLI Adana DHA 

Adana'nın Yeşilyuva Mahallesi'nde gece yarısı devriye gezen polisler, duydukları ağlama sesi üzerine, Yeşilyuva Parkı'nda yaptıkları aramada, çıplak bir erkek çocuğuyla karşılaştı. Yüzüne aldığı darbelerle gözleri kapanan, vücudunda morluklar bulunan çocuk, derhal Numune Hastanesi Çocuk Acil Servisi'ne kaldırıldı. Üzerine alkol dökülerek yakılmak istendiği tespit edilen çocuğun, kol ve bacaklarında morluklar, sırt ve göğsünde ise sigara yanığı izlerine rastlandı. Kafatasında kırıklar olan, uzun süre işkenceye maruz kaldığı, tecavüz girişiminde bulunulduğu anlaşılan çocuk, sadece adını söyleyebildi. 

Yoğun bakımda 
Beyin cerrahi servisinde yoğun bakıma alınan G., bir süre sonra ailesinin Ankara'da yaşadığını, tanımadığı bir kişinin kendisini Adana'ya getirdiğini belirtti. Polis, bilinci yerinde olmadığı için sağlıklı bilgi veremeyen küçük G.'nin ailesiyle, işkenceciyi bulmaya çalışıyor. 
Bu arada G.'nin, Eskişehir'de 5 gün önce kaybolan 4 yaşındaki Eymen Uslu olabileceği ihtimali polisi harekete geçirdi. Adana Emniyet Müdürlüğü, G.'nin fotoğraflarını Eskişehir Emniyet Müdürlüğü'ne internet üzerinden ulaştırdı. Ancak fotoğrafları inceleyen Eymen Uslu'nun babası, "Benim oğlum değil" dedi. 




</TEXT>
</DOC>
