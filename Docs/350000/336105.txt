<DOC>
<DOCNO> 336105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo05.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulak öfke saçıyor 
</HEADLINE>
<TEXT>


FERAH IŞIK DHA 


Türkiye Kupası'na veda eden Denizlispor'da, Teknik Direktör Giray Bulak'ın Fenerbahçe'nin kaptanı Ümit Özat'a öfkesi devam ediyor. Tecrübeli oyuncunun tribünleri kışkırttığını iddia eden Bulak, "Delikanlı olan, küfür edeceği insanın gözünün içine bakar. 60 kişinin arkasına sığınıp, horozlanıp, küfür etmek yakışmaz" dedi. Ümit Özat'ın kendisini Ersun Yanal'ın yerinde gözü olmakla suçladığını vurgulayan Giray Bulak, "Ümit kim ki, böyle açıklamalar yapıyor. 25 yıldır ben buralara tırnaklarımla kazıya kazıya geldim. Ümit, kendini haklı çıkarmak için, küfür edilmediği iddia edilen Kadıköy'de 40 bin kişiyi provoke edip, üç saat benim anama avradıma küfür ettirdi" suçlamasını yaptı. 
Ümit Özat'ın, Milli Takım'da sıkıntı çekeceği için yeni oyunlar gündeme taşıdığını savunan Bulak, "Ümit Özat, ahlaksız bir şekilde milli takımı da kullanmaya başladı. Ümit, belki 2 yıl sonra 3. Lig'de futbol oynayacak. Milli takımda sıkıntı çekeceği için oraları da kaşımaya başladı" yorumunu da yaptı. 
Fenerbahçe Asbaşkanı Murat Özaydınlı'nın kendisine "Seni bitireceğim" dediğini ileri süren Denizlispor'un hocası, şöyle devam etti "Bizi tanımıyorlar belli. Nasıl bitireceksin ki Bulancak'ta da çalışırım, Ağrı'da da. Biz eşek olduktan sonra semer vuran çok olur. Ben Daum ve Hagi'den hazetmiyorum. Onlar, Türk futboluna vermiyor, alıyorlar. Ne yapmışlar, neyi başarmışlar ki " 



</TEXT>
</DOC>
