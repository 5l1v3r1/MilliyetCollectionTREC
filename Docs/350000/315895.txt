<DOC>
<DOCNO> 315895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur54.html </URL>
<DATE> 2005/02/16/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
Türkiye - Bosna Hersek iş konseyi toplantısı... 
</HEADLINE>
<TEXT>

     Başbakan Recep Tayyip Erdoğan, Bosna Hersek'teki özelleştirme faaliyetlerini yakından izlediklerini belirterek, ''Ancak burada, bürokratik oligarşi, bürokrasi, bizde olduğu gibi, özelleştirmenin önündeki en büyük engeldir'' dedi. 
     Türkiye-Bosna Hersek İş Konseyi Toplantısı Holiday Inn Oteli'nde gerçekleştirildi. 
     Başbakan Erdoğan, burada yaptığı konuşmada, geniş bir işadamı heyetiyle geldiği Bosna Hersek'te, gerek özelleştirme, gerekse yatırım konularında neler yapılabileceğini ele aldıklarını söyledi. 
     Bosna Hersek Bakanlar Kurulu Başkanı Adnan Terziç'in 2003'teki Türkiye ziyaretinde de bu konuları ele aldıklarını dile getiren Erdoğan, ''O günden bugüne adeta 'uzaktan kumanda' ile yürüttüğümüz bu çalışmayı, artık birlikte organize edeceğiz'' diye konuştu. 
     Başbakan Erdoğan, iki ülke arasında, işbirliği noktasında adımlar atarak, yeni bir süreci başlatacaklarını ifade etti. 
     Türkiye ve Bosna Hersek arasındaki 110 milyon Avro'luk dış ticaret hacmini ''düşük ve komik'' bir rakam olarak nitelendiren Erdoğan, dış ticaret hacminde Bosna Hersek aleyhinde olan durumun düzeltilmesi gerektiğini söyledi. 
     İki ülke arasında imzalanan çifte vergilendirmenin önlenmesi anlaşmasının ''kağıt üzerinde kalmaması'' gerektiğine işaret eden Başbakan Erdoğan, ''Sayın Terziç ile birlikte, nerede bir tıkanma varsa orada olacağız, o işi yakından takip edeceğiz'' dedi. 
     Başbakan Recep Tayyip Erdoğan, Bosna Hersek'in Avrupa Birliği sürecinde de birçok aşamalar katettiğine dikkati çekerek, bu sürecin çabuk geçilmesi temennisinde bulundu. 
     Erdoğan, AB yolunda Türkiye'nin önünde de zorlu bir süreç olduğunu ve bu konudaki tecrübelerini Bosna Hersek ile paylaşmak istediklerini kaydetti. 
     
     ''BEDELİ NE OLURSA OLSUN BİTİRECEĞİZ" 
     Türk ekonomisinin, ileriye güvenle bakan, güçlü bir ekonomi olduğunu vurgulayan Başbakan Erdoğan, Türk ihracatında sanayi ürünlerinin payının gün geçtikçe artığını ifade etti. 
     Türkiye ile Bosna Hersek arasındaki siyasi ilişkilerin sorunsuz olduğunu belirten Erdoğan, iki ülke arasındaki tarihi, kültürel ve insani bağların daha da artırılması gerektiğine dikkati çekti. 
     Bosna Hersek'teki özelleştirme faaliyetlerini yakından izlediklerini ifade eden Erdoğan, ''Ancak burada, bürokratik oligarşi, bürokrasi, bizde olduğu gibi, özelleştirmenin önündeki en büyük engeldir. Bizde de bu konuda direnç var. Ancak bedeli ne olursa olsun bitireceğiz'' diye konuştu. 
     Başbakan Erdoğan, Türk işadamlarının son yıllarda yurt dışında aldıkları işleri büyük bir başarıyla zamanında teslim ettiklerini de anlattı. 
     
     TERZİÇ'TEN TÜRK İŞADAMLARINA ÇAĞRI 
     Adnan Terziç de ''gecikmiş bir ziyaret'' olarak nitelediği bu ziyaretten duyduğu memnuniyeti dile getirdi. 
     Türk yatırımlarının, Bosna Hersek yerine Bulgaristan'a, Rusya'ya ve diğer ülkelere yöneldiğine işaret eden Terziç, Türk işadamlarını ülkesinde yatırıma çağırdı. 
     Başbakan Erdoğan'ın, konuşmasında, bürokratik oligarşi sorunundan bahsettiğini anımsatan Terziç, bu sorunun, ülkesinde daha net görüldüğünü ve bunun giderilmesi için çalıştıklarını anlattı. 
     Bosna Hersek'in, yabancı yatırımcılar için en cazip ülke olması için çalıştıklarını kaydeden Terziç, Türk işadamlarına ''Kalpleriniz burada olduğu için değil, enflasyonun düşük olmasından, bankacılık konusundaki olumlu gelişmelerden ve ekonomideki iyileştirmelerden dolayı buraya yatırım yapmalısınız'' diye seslendi. 
     Toplantıda TOBB Başkanvekili Faik Yavuz da bir konuşma yaptı. 
     
     ERDOĞAN ÇARŞI GEZDİ 
     Başbakan Erdoğan, İş Konseyi toplantısından önce, Başçarşı olarak bilinen ve birçok Osmanlı eserinin bulunduğu bölgeyi gezdi. 
     Erdoğan, burada, bazı dükkanlara girerek sohbet etti. 
     Daha önce çarşı olan Brusa Bezistan Müzesi'ni de gezen Erdoğan'a, müze hakkında bilgi verildi. 
     Başbakan Erdoğan, bir dükkandan aldırdığı acıbadem kurabiyelerini heyettekilere ikram etti. 
     Karşılaştığı fakir ve yaşlı bir kadınla da sohbet eden Başbakan Erdoğan, Gazi Hüsrev Bey Camii'ni de gezdi. 
     Çarşıyı gezerken Bosna Hersek'te okuyan Boşnak bir kız öğrenci, Hırvat ve Sırp öğrencilerin dışardan destek aldıklarını, kendilerinin de yalnızlıklarının giderilmesi için desteğe ihtiyaç duyduklarını kaydetti. 
     
</TEXT>
</DOC>
