<DOC>
<DOCNO> 323711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy22.html </URL>
<DATE> 2005/03/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Edelman ABD'nin geleneksel tavrı Ermeni olayının tarihçilere bırakılması 
</HEADLINE>
<TEXT>

     ABD'nin Ankara Büyükelçisi Eric Edelman, ABD Kongresi'nde nisan ayında gündeme gelme olasılığı bulunan sözde Ermeni soykırımı tasarısına ilişkin olarak, ''Geleneksel olarak ABD yönetimlerinin tavrı, 1915-1916 yıllarında Ermenilere olan olayların tarihçilere bırakılması gerektiğidir'' dedi. 
     Eric Edelman, Bursa Sanayici ve İşadamları Derneği'nce düzenlenen yemeğin ardından gazetecilerin sorularını yanıtladı. 
     Bir gazetecinin, ''ABD Kongresi'nde nisan ayında sözde Ermeni soykırımı tasarısı yeniden gündeme gelebilir. Bu konuda Washington'ın tavrı nasıl olacak '' sorusuna Edelman, ''Geleneksel olarak ABD yönetimlerinin tavrı, 1915-1916 yıllarında Ermenilere olan olayların tarihçilere bırakılması gerektiğidir. Bu konuda, şu anki yönetimin farklı bir pozisyonu olacağını düşünmüyorum'' yanıtını verdi. 
     Edelman, ''Ermeni lobisinin baskısı söz konusu değil öyle mi '' sorusuna ise ABD'de tüm etnik azınlıkların istedikleri konularda fikirlerini özgürce söyleme hakkında sahip olduklarını ifade ederek, ''Ancak, yönetimin bu konudaki tavrı, benim söylediğim gibidir'' diye konuştu. 
     Bir gazetecinin, ''Wall Street Journal'da iki hafta önce, Washington Post'ta da daha sonra Türkiye-ABD ilişkilerinin kritik bir düzeye geldiği yönünde haberler çıktı. Bu haberlerde, Türk basınından ABD karşıtı demeçlere yer verildi. Bunu nasıl değerlendiriyorsunuz '' sorusu üzerine de Edelman, şunları kaydetti 
     ''Sanırım bu konuda en son görüş, dışişleri bakanımız Condoleezza Rice'ın Türkiye'yi ziyareti sırasında söylendi. İki ülke arasındaki ilişkiler, geniştir, güçlüdür, politik, ekonomik ve sosyal olarak birçok konuyu kapsamaktadır. Bakın bugün Bursa'dayım. Bir takım toplantılara katılacağım. Bir sonraki toplantım da sosyal içerikli olacak.'' Eric Edelman, açıklamasının ardından Uludağ Üniversitesi Fethiye Aile Hekimliği Eğitim ve Uygulama Merkezi'ni ziyaret etti. 
     
</TEXT>
</DOC>
