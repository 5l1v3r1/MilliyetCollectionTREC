<DOC>
<DOCNO> 324029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko31.html </URL>
<DATE> 2005/03/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Iveco ve Koç, Otoyol'da hisse eşitleyecek... 
</HEADLINE>
<TEXT>

     Koç Topluluğu ve Avrupa'nın önde gelen otomotiv şirketlerinden Iveco, Otoyol'da eşit hisse sahibi olma yolunda görüşmelere başladı. 
     Otoyol'dan yapılan açıklamada, Koç ve Iveco'nun, Otoyol'daki mevcut işbirliklerini daha da güçlendirme kararı aldıkları bildirildi. 
     Açıklamada, prensipte varılan anlaşmayla iki tarafın, 10 Mart 2005 tarihli genel kurul toplantılarında alınan karar uyarınca, Otoyol Sanayi A.Ş. ve Otoyol Pazarlama A.Ş. şirketlerinin birleştirilmesiyle oluşacak yeni şirkette eşit hisse sahibi olma yolunda görüşmelere başladıkları belirtildi. 
     Otoyol'da Iveco'nun halen yüzde 27 hissesi bulunduğu ifade edilen açıklamada, nihai anlaşmayla birlikte Iveco'nun, Eurocargo, Daily gibi Avrupa'daki lider modellerinin Türkiye'de üretilmeye başlanması ve Otoyol'un Iveco'nun yeni üretim üssü olmasının hedeflendiği kaydedildi. 
     Koç Holding Diğer Otomotiv Grubu Başkanı Selçuk Gezdur, varılan prensip anlaşmasıyla, Iveco-Otoyol'un ticari araç segmentindeki pazar payını 5 yıl içinde iki katına çıkarmayı hedeflediklerini belirtti. 
     Selçuk Gezdur, şunları kaydetti 
     ''Topluluğumuz uluslararası ortaklarla çalışmak konusunda zengin bir deneyime sahip. Bugüne kadar bu ortaklıklarımız tüm taraflar için karlı oldu. Iveco ile 1988'den beri sürdürdüğümüz ortaklığımız iki tarafa da büyük yararlar sağladı. Şimdi bu işbirliğini daha da güçlendirmek arzusundayız. Hedefimiz ticari araç sektöründe iç pazardaki gücümüzü artırmanın yanı sıra Avrupa pazarlarında da daha iddialı bir konuma gelmektir. Koç, otomotiv sektöründe çok markalı büyüme stratejisini sürdürecektir.'' 
     
     ''EN YENİ MODELLERİMİZİ TÜRKİYE'YE SUNACAĞIZ'' 
     Iveco Ürün ve İş Geliştirmeden Sorumlu Başkan Yardımcısı Jean Brunol ise Koç Topluluğu ile yapmayı planladıkları yeni işbirliği taslağının, küresel büyüme stratejilerinin önemli bir parçası olduğunu vurguladı. Brunol, açıklamasında şu görüşlere yer verdi 
     ''Türkiye hızlı bir şekilde büyüyen, dinamik, teknik kapasitesi yüksek işgücüne sahip bir ülke. Gelişmiş bir altyapısı var. Otomotiv pazarı hızla büyüyor ve Türkiye bu sektörde Avrupa için üretim üssü haline geliyor. Bu özellikleriyle de bizim için önemli fırsatlar sunuyor. Koç Topluluğu ile işbirliğimizi güçlendirme kararı almamızın altında bu avantajlar yatıyor. Nihai anlaşmanın ardından, Avrupa'da çok tutulan en yeni modellerimizi Türkiye'ye sunacağız. Yarattığımız sinerjiyle Iveco-Otoyol hem iç pazarda daha fazla güçlenecek hem de ihracat olanakları artacak.'' Verilen bilgiye göre, Türk otomotiv sanayii içinde hafif, orta ve ağır sınıf kamyon ve otobüs üretiminde faaliyet gösteren Otoyol, bugüne kadar 150 bin adede yakın araç üretti. 
     Küresel düzeyde faaliyet gösteren Iveco ise ticari araç ve motor üretiyor. Ürettiği araç ve motorlar taşımacılık sektöründe Avrupa'da pazar lideri veya ikincisi konumunda bulunuyor. Dünya çapında yılda 160 binden fazla ticari araç ve 430 binden fazla motor satan Iveco'nun geçen yılki cirosu 9.3 milyar Avro'ya ulaştı. 
     
</TEXT>
</DOC>
