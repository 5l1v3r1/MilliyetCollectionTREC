<DOC>
<DOCNO> 349420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo32.html </URL>
<DATE> 2005/06/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Akçaabat Sebatspor, Tahkim Kurulu'na başvurdu... 
</HEADLINE>
<TEXT>

     Birinci Süper Futbol Ligi'nden düşen Akçaabat Sebatspor, Tahkim Kurulu'na başvuruda bulundu. 
     Başkan yardımcısı Baki Eyüboğlu, AA muhabirine yaptığı açıklamada, daha önce Merkez Hakem Kurulu'nun seçimlerinin iptalini gerekçe gösterip Futbol Federasyonu'na başvuruda bulunduklarını ancak liglerin tescil edilmesiyle bu konuda olumsuz yanıt aldıklarını belirtti. 
     Eyüboğlu, Tahkim Kurulu'na başvurduklarını ve haklarını sonuna kadar arayacaklarını da kaydetti. 
     
     HAKAN BAYRAKTAR'IN TRANSFERİ 

     Bu arada Eyüboğlu, futbolcuları Hakan Bayraktar'ın Sivasspor ile anlaşmalarının bilgileri dahilinde olmadığını ifade ederek, ''Hakan Bayraktar ile 1 yıl daha sözleşmemiz var. Durumu Sivasspor'a ilettik. Onlara da futbolcunun bonservisinin elinde olduğunu söylemişler. Bizim iznimiz olmadan bu transfer gerçekleşemez'' dedi. 

     
</TEXT>
</DOC>
