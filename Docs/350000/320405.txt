<DOC>
<DOCNO> 320405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo21.html </URL>
<DATE> 2005/03/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ezeli rekabet Avrupa'ya taşındı Fenerbahçe -Beşiktaş 
</HEADLINE>
<TEXT>

     Basketbol FIBA Erkekler Avrupa Ligi çeyrek finalinde 2 Türk takımı, Fenerbahçe ile Beşiktaş karşı karşıya gelecek. 
     2. turda rakiplerini eleyen Fenerbahçe ile Beşiktaş arasındaki çeyrek final serisi 15 Mart Salı günü başlayacak. İki galibiyete ulaşacak takımın kupada dörtlü finale yükseleceği seride saha avantajı, ilk tur grubunu lider tamamladığı için Fenerbahçe'de olacak. 
     Serideki ilk maç Abdi İpekçi Spor Salonu'nda, 2. maç 18 Mart Cuma günü BJK Akatlar Spor ve Kültür Kompleksi'nde yapılacak. Takımların birer galibiyeti halinde seride 3. ve son maç 23 Mart Çarşamba günü Abdi İpekçi Spor Salonu'nda yapılacak ve kazanan takım kupada dörtlü finale çıkacak. 
     -MART AYINDA FENERBAHÇE-BEŞİKTAŞ GÜNLERİ- Elde ettikleri başarılarla Türk basketboluna bu sezon renk katan Fenerbahçe ile Beşiktaş'ın, mart ayı içinde 4 kez karşı karşıya gelme olasılığı bulunuyor. 
     İki takım, FIBA Avrupa Ligi'nde yapacakları 2 garanti maçın ardından, galibiyetlerde 1-1'lik eşitlik halinde 3. kez karşı karşıya gelecek. Ezeli rakipler ayrıca, Türkiye Basketbol Ligi'nde 9 Mart Çarşamba günü erteleme maçında BJK Akatlar Spor ve Kültür Kompleksi'nde karşılaşacak. 
     
     ÇEYREK FİNALDE DİĞER EŞLEŞMELER 

     FIBA Erkekler Avrupa Ligi'nde çeyrek finaldeki diğer eşleşmeler ise şöyle 
     Strauss Iscar Nahariya İsrail - BC Kiev Ukrayna . 
     BC Khimki Rusya - UNICS Kazan Rusya . 
     Dinamo Saint Petersburg Rusya - SC Azovmash Mariupol Ukrayna . 
     
     CAN ''HEDEFİMİZ DÖRTLÜ FİNAL'' 

     Beşiktaş Menajeri Zeki Can, çok büyük bir başarıya imza attıklarını ifade ederken, ''Karşılaşmanın başından sonuna kadar terlerinin son damlasını esirgemeyen oyuncularımızın hepsini tebrik ediyorum. Hedefimiz dörtlü finale yükselmek'' dedi. 
     Beşiktaş acısından bakıldığında uzun yıllar sonra Avrupa kupalarında alınan en büyük başarıyı elde ettiklerini kaydeden Zeki Can, AA muhabirine yaptığı açıklamada, şunları kaydetti 
     ''FIBA'nın en büyük organizasyonunda hedefimiz dörtlü final. Bu yolda da dünkü galibiyetle büyük bir adım attık. Çeyrek finalde Fenerbahçe ile oynamak Türk basketbolu açısından çok önemli. Bu seri Türk basketboluna çok büyük hareketlilik getirecektir. Çeyrek finalde Fenerbahçe ile eşleşmekten Türk basketbolu açısından mutluyuz. Çok iyi bir seri olacak. Ayrıca, bu seri sonucunda mutlaka bir Türk takımının kupada dörtlü finale kalacak olması da çok önemli. Bu takımın Beşiktaş olması için elimizden geleni yapacağız.'' 
     
     KARAKAŞ ''TÜRK BASKETBOLU AÇISINDAN ÇOK ÖNEMLİ'' 

     Fenerbahçe Menajeri Nedim Karakaş da kupada dörtlü finale bir Türk takımının katılacak olmasının önemine dikkat çekerek, bu durumun Türk basketbolu açısından çok önemli olduğunu söyledi. 
     Nedim Karakaş, AA muhabirine yaptığı açıklamada, Avrupa Ligi'nde bu noktalara geleceklerini önceden tahmin ettiklerini kaydederek, şöyle konuştu 
     ''Kupada çeyrek finalde iki Türk takımının eşleşmesi Türk basketbolu açısından çok önemli. Beşiktaş, tanıdığımız bir ekip. Gücünü ve kalitesini biliyoruz. Dörtlü finale yükselmek istiyoruz. Bütün çabamız bu yönde. İnşallah her iki camianın büyüklüğüne yakışır, iyi bir seri olur ve hak eden taraf turu geçer.'' Karakaş, seride saha avantajının kendilerinde bulunmasının ise çok önemli olmadığını söyledi. 
     
</TEXT>
</DOC>
