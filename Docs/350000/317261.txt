<DOC>
<DOCNO> 317261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy25.html </URL>
<DATE> 2005/02/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Akdağ Hasta yakınlarına gerekli ihtimam, şefkat ve güleryüz gösterilsin 
</HEADLINE>
<TEXT>

     Sağlık Bakanı Recep Akdağ, sağlık birimlerine başvuran hasta ve yakınlarına gerekli ihtimam, şefkat ve güleryüz gösterilmesini, vatandaşlara rahatlatıcı ve anlayışlı davranılmasını istedi. 
     Akdağ, il valiliklerine gönderdiği genelgede, devralınan sağlık kurum ve kuruluşlarının kuşkusuz birçok değerli hizmetler sunduklarını, bundan böyle çabalarının bu hizmetleri, Sağlık Bakanlığı çatısı altında geliştirerek halka sunmak olduğunu belirtti. 
     Sağlık ocaklarına, hastanelere ve benzeri hizmet kuruluşlarına başvuran vatandaşların, sosyal devlet özelliğini en güçlü biçimde hissetmeleri gerektiğini kaydeden Akdağ, genelgede, ''Şefkate ve güleryüze en çok ihtiyaç duyulan bir dönemde sağlık çalışanlarımızın vatandaşlarımıza bu temel anlayışla sağlık hizmeti sunacağına inancım tamdır'' dedi. 
     Bu çerçevede, sağlık birimlerine başvuran hasta ve yakınlarına gerekli ihtimam, şefkat ve güleryüz gösterilmesini isteyen Akdağ, şu konulara titizlikle uyulmasını talep etti 
     ''-Hasta veya hasta yakını olmanın kendine özgü psikolojisi içindeki vatandaşımıza rahatlatıcı ve anlayışlı şekilde davranılmalı, muhtemel şikayet ve aksaklıklar yönetimlerce özenle değerlendirilerek iyi niyetle ve süratle giderilmelidir. 
     -Özellikle sabah saatlerindeki yoğun başvurular göz önünde bulundurularak, hasta kayıt ve kabul bankoları ile tetkik amaçlı kan alma bölümleri bu saatlerde ilave personelle desteklenmelidir. 
     -Vatandaşlarımızın evrak işlemleri mümkün olduğunca tek bankoda yapılmalı, gerekliyse evrak, fotokopi ve hasta katılım payıyla ilgili işlemler de bu bankoda tamamlanmalıdır. 
     -Hizmet alanlarında eldeki bütün imkanlar ve mekanlar kullanılmalı ve aktif olarak çalıştırılan muayene oda sayıları artırılmalıdır. Böylece ayaktan hizmet verilen alanlardaki yığılma, kuyruklar ve uzun bekleme sürelerinin önüne geçilmelidir. 
     -Sevk ve rapor işlemleri için gereksiz bürokrasi oluşturulmamalı, gereksiz beklemelere meydan verilmemelidir. 
     -Mevzuat çerçevesinde, gerekli durumlarda akşam saatleri ve hafta sonlarında muayene ve laboratuar hizmeti vermek üzere insan kaynakları ve mekanlar en verimli biçimde kullanılmalı ve böylece fonksiyonel kapasite artırılmalıdır. 
     -Acil servis hizmetleri açısından genelgelerde belirtilen hususlara titizlikle riayet edilmelidir. 
     -Yatan hastalarda hastane dışından temin edilmek durumunda kalınan malzemeler konusunda aksamalara mahal verilmeyecek şekilde, ilgili kurumlar nezdinde gerekli takip yapılmalıdır.'' 
     
</TEXT>
</DOC>
