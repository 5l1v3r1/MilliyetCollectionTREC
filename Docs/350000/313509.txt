<DOC>
<DOCNO> 313509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy27.html </URL>
<DATE> 2005/02/08/ </DATE>
<TIME> 18.06 </TIME>
<AUTHOR>  </AUTHOR>
<HEADLINE>
Öğrenci affı doğrudan meclis gündemine girmiyor... 
</HEADLINE>
<TEXT>

     İstanbul bağımsız Milletvekili Emin Şirin'in öğrenci affı ile ilgili yasa teklifinin doğrudan Genel Kurul gündemine alınması önergesi, kabul edilmedi. 
     TBMM Genel Kurulu'nda önergesi üzerinde konuşan Şirin, konuyu insani açıdan ele almak gerektiğini belirterek, CHP ve AK Parti'den destek istedi. Şirin, konunun ''türban affı'' olarak değerlendirilemeyeceğini ifade etti. 
     TBMM Milli Eğitim Komisyonu Başkanı Tayyar Altıkulaç, öğrenci affı konusunda CHP ile görüşmelerin sürdüğü belirterek, kısa sürede konunun Genel Kurul gündemine geleceğini söyledi. 
     DYP Denizli Milletvekili Ümmet Kandoğan, önerge üzerinde görüşlerini aktarırken, kendisinin de benzeri bir teklif verdiğini hatırlattı. 2000 yılından bu yana üniversitelerden ilişiği kesilen 224 bin kişinin 1 yıldan beri milletvekilleriyle görüştüğünü ve af için yardım istediğini anlatan Kandoğan, AK Parti'in bu düzenleme için CHP ile uzlaşma aramasını anlamadığını kaydetti. 
     Bugüne kadar yüzlerce yasa teklifinin CHP ile uzlaşma sağlanmadan Meclis'ten çıkarıldığını belirten Kandoğan, AK Parti milletvekillerine, ''Sizin kimden endişeniz, korkunuz var. Bu ne samimiyetsizlik Köye Dönüş, vergi affı buradan çıkmadı mı Onlar için parmak kaldırıyorsunuz ama iş masum öğrencilere geldiğinde bunu yapmıyorsunuz'' dedi. 
     YÖK'ün türban konusuna da karşı çıktığını belirten Kandoğan, ''O zaman türbanı da gündeminizden çıkarın. Aftan yararlanacaklar içinde 500, bin türbanlı var. Onlar da evlatlarımız. Onların okuma özgürlüğünü niye ellerinden alıyorsunuz'' diye konuştu. 
     Kandoğan'ın Başbakan Recep Tayip Erdoğan'ın türbanla ilgili sözlerini hatırlatarak, ''Bu yaklaşımınız gösteriyor ki, Başbakan da türban konusundaki sözlerinde samimi değil'' demesine, AK Parti milletvekilleri tepki gösterdi. 
     Kandoğan'ın sözleri üzerine yeniden söz isteyen Altıkulaç, CHP'nin konuya olumsuz yaklaşması halinde de konuyu ele alacaklarını ve Genel Kurul gündemine getireceklerini bildirdi. 
     Görüşmelerin ardından yapılan oylamada, önerge reddedildi. Bu arada Bayburt Bağımsız Milletvekili Ülkü Güney'in ''Bayburt Üniversitesi'' kurulmasına ilişkin yasa önerisinin doğrudan gündeme alınmasına ilişkin önergesi, CHP ve AK Parti milletvekillerinin oylarıyla kabul edildi. 
     
</TEXT>
</DOC>
