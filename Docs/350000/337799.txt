<DOC>
<DOCNO> 337799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy24.html </URL>
<DATE> 2005/04/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ergezen Türkiye'nin bölünmüş yol ihtiyacı 17-18 bin kilometre 
</HEADLINE>
<TEXT>

     Bayındırlık ve İskan Bakanı Zeki Ergezen, Türkiye'nin bölünmüş yol ihtiyacının 17-18 bin kilometre olduğunu bildirerek, ''15 bin kilometre bölünmüş yol'' hedefine 2007'nin sonunda ulaştıktan sonra 3 bin kilometre daha bölünmüş yol yapacaklarını söyledi. 
     Karayolları güvenliği ve Trafik Haftası dolayısıyla TBMM Genel Kurulu'nda gündemdışı söz alan AK Parti Erzurum Milletvekili Mustafa Ilıcalı, dünyada ilk trafik kazasının üzerinden 100 yıla yakın zaman geçtiğini, bu sürede 25 milyon insanın kazalarda yaşamını yitirdiğini bildirdi. Savaşlardan sonra en çok insan kaybının trafik kazalarında verildiğini belirten Ilıcalı, Türkiye'de son 10 yılda 100 bin kişinin trafik kazalarında kaybedildiğini ifade etti. 
     Türkiye'de, trafik kazalarında her 55 dakikada bir vatandaşın yaşamını yitirdiğini, ölüm oranının Almanya'dan 9 kat fazla olduğunu bildiren Ilıcalı, bölünmüş yolların kazaların azalmasındaki önemine değindi. Ilıcalı, Karayolları Genel Müdürlüğü'nün, bölünmüş yollarda 4 günlük bayram tatillerindeki trafik kazalarına ilişkin verilerine de değindiği konuşmasında, 2001'de 20 vatandaş yaşamını yitirirken, geçen yıl bu sayının 2'ye düştüğünü sözlerine ekledi. 
     Bayındırlık ve İskan Bakanı Zeki Ergezen, Ilıcalı'yı cevaplandırdığı konuşmasında, bölünmüş yollara ilişkin bilgi verdi. Türkiye gibi insan ve yük taşımacılığının yüzde 95'nin karayoluyla yapıldığını ülkelerde bölünmüş yolların hayati önem taşıdığını belirten Ergezen, bu yollar sayesinde trafik kazalarının yüzde 70 azaldığını ifade etti. Türkiye'nin bölünmüş yol ihtiyacının 17-18 bin kilometre olduğunu da bildiren Bakan Ergezen, 2007 yılının sonunda ''15 bin kilometre bölünmüş yol'' hedefini gerçekleştireceklerini, ancak o tarihten sonra da 3 bin kilometre daha bölünmüş yol yapmaya devam edeceklerini söyledi. 
     Ödenek yetersizliğine rağmen yol yapımına ve bakımına devam ettiklerini, 2002 yılına göre daha az ödenek almalarına karşın o dönemdekine göre 9 kat fazla bölünmüş yol yaptıklarını, otoyolların ikiye katlandığını ifade eden Ergezen, keşif artışlarındaki tenzilatlar dolayısıyla 2.5 katrilyon lira da tasarruf sağladıklarını bildirerek, müteahhitlere teşekkür etti. 
     Ergezen, ''Demek ki at sahibine göre kişnermiş. 'İnanç, tekeden süt çıkarır' sözü doğruymuş'' diye konuştu. 
     ''Sathi kaplama'' yollara göre ''sıcak asfaltla yapılmış yollar''ın çok daha kaliteli, ancak sıcak asfaltın maliyetinin yüksek olduğunu belirten Ergezen, buna rağmen bu yıl 400-500 kilometre yolun sıcak asfaltla kaplanacağını bildirdi. 
     Ergezen, bölünmüş yolların sadece bir kez yüzey kaplamasını yapmakla yetinmediklerini, ikinci ve üçüncü kat kaplamalarının da yapıldığını ifade ederken, hem bölünmüş yolların hem de otoyolların refüj ve kenarlarının ağaçlandırılacağını sözlerine ekledi. 
     
     BALIK ÇİFTLİKLERİ 
     CHP İzmir Milletvekili Ahmet Ersin, Ege koylarında ve kıyılardaki balık çiftliklerinin meydana getirdiği kirliliğe değindiği gündemdışı konuşmasında, turizme de büyük darbe vuracak bu kirliliğin önlenmesi için Avrupa'da olduğu gibi çiftliklerin kıyıdan uzak mesafelerde konuşlanması gerektiğini belirtti. 
     
</TEXT>
</DOC>
