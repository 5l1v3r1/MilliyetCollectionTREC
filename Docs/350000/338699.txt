<DOC>
<DOCNO> 338699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur03.html </URL>
<DATE> 2005/05/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tatil köyündeki LPG tankında çıkan yangın söndürüldü... 
</HEADLINE>
<TEXT>

     Antalya'nın Kemer İlçesi'ne bağlı Çamyuva Beldesi'nde bir tatil köyünde, gaz kaçağı nedeniyle LPG tankında çıkan yangın söndürüldü. 
     AA muhabirinin aldığı bilgiye göre, Çamyuva Beldesi'ndeki bir tatil köyünün bahçesindeki LPG tankı, sabaha karşı alev aldı. Yangın, Antalya Büyükşehir Belediyesi'nin yanı sıra, Kemer ve Çamyuva itfaiyelerinin çalışmasıyla kontrol altına alındı. 
     Antalya Büyükşehir Belediyesi İtfaiye Daire Başkanı Ali Fuat Uslu, AA muhabirine yaptığı açıklamada, yangının tanktaki kaçaktan kaynaklandığını ifade etti. Uslu, yangının tamamen söndürüldüğünü, tank çevresinde soğutma çalışmalarının sürdürüldüğünü bildirdi. 
     Kemer Kaymakamı Adem Yılmaz, itfaiye ekiplerinin tedbir olarak bölgeye çağrıldığını, yangının tesisi ve müşterileri tehdit edecek bir boyutunun bulunmadığını söyledi. 
     LPG tankı konusunda Antalya'dan uzman bir ekip getirttiklerini de dile getiren Kaymakam Yılmaz, uzmanların tank çevresinde incelemelerde bulunduğunu, çalışanlara gerekli uyarıların yapıldığını kaydetti. 
     Tankın tesisten uzak bir noktada olması nedeniyle otelde konaklayan turistlerin herhangi bir tedirginlik yaşamadığı kaydedildi. 
     
</TEXT>
</DOC>
