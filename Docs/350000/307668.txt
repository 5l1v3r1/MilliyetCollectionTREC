<DOC>
<DOCNO> 307668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/guncel/gun01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yıllık esaret bitti 
</HEADLINE>
<TEXT>


1985'te uyuşturucu kaçakçılığı iddiasıyla Mısır'da hüküm giyen 5 Türk balıkçı, tam 20 yıl sonra ailelerine kavuştu 

GÜLAY FIRAT İstanbul 

Uyuşturucu kaçakçılığı yaptıkları iddiasıyla 20 yıldır Mısır'da cezaevinde yatan Türk balıkçıları Nejdet Kabasakal, Mehmet Erol, Mehmet Yüksel, Abdulhalik Karaca ve Sabit Coşkun, "Mısır polisinin iftirasına uğradık" dediler. Türk balıkçılar, ülkelerine döndükleri için ve bayramı yıllar sonra aileleriyle geçirecekleri için mutlu olduklarını söylediler. 
1985'te gemici olarak çalışan beş arkadaş, İskenderun Limanı'ndan yükledikleri malı götürdüklerinde, "1 ton esrar kaçakçılığı" iddiasıyla Mısır İstihbarat ve Narkotik polisi tarafından yakalandı. Çıkarıldıkları mahkemede 20 yıl ağır hapis cezasına çarptırılan beş Türk, önceki gün Türkiye'ye gönderildi. Balıkçı beş Türk, Narkotik polisi tarafından sorgulandıktan sonra Bakırköy Adliyesi'ne çıkarıldı. 

'19 balıkçı daha var' 
Adliye çıkışı konuştuğumuz, Abdulhalik Karaca, balıkçı teknesinde 29 tayfa olduklarını belirterek, "Biz geldik, ama ardımızda 19 Türk balıkçı daha var. Onlara da yardım etmek gerek. Geçen yıl üç kişi geldi. Hapisteyken iki Türk balıkçı da öldü" dedi. 


</TEXT>
</DOC>
