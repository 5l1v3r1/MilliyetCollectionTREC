<DOC>
<DOCNO> 327127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur17.html </URL>
<DATE> 2005/03/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yakalanmamak için otomobillerine Türk Bayrağı astılar 
</HEADLINE>
<TEXT>

     Kemal ATLAN ESKİŞEHİR, DHA 

BİLECİK'in Bozüyük ilçesinde av malzemesi satan işyerini soyan hırsızlar Eskişehir'de yakalandı. Zanlıların yakalanmamak için otomobillerinin ön kaportasına Türk Bayrağı astıkları belirtildi. 
     Bozüyük ilçesinde dün gece meydana gelen olayda, Yeni Mahalle'deki Şahin Av Bayii adlı işyerinin kapısını tornavida ile açan zanlılar Satılmış Çamur 26 , Uğur Başay 43 , Mehmet Aktepe 26 ve Hasan Bayraktar 30 içeriden 1 LCD ekran araç televizyonu, 17 av tüfeği, 23 kuru sıkı tabanca, 33 av tüfeği fişeği, 750 kuru sıkı tabanca fişeği ile 16 bıçak çaldılar. Çaldıkları silahları 43 LF 220 plakalı otomobilin bagajına koyan zanlılar yolda polislerin kendilerini durdurmaması için de otomobilin ön kaportasına Türk Bayrağı astılar. 
     Hırsızlık suçundan sabıkaları olan 4 zanlı, sabah erken saatte Eskişehir'in Cunidiye Mahallesi'nde park ettikleri otomobilin içerisinde çaldıkları televizyonla program izlerken şüphe üzerine polis tarafından yakalandılar. Gözaltına alınan zanlıların içinde bulunduğu 43 LF 220 plakalı otomobilde ve evlerinde yapılan aramalarda Bozüyük ilçesinde çaldıkları malzemeler ele geçirildi. 
     Gözaltına alınan zanlılar, yakalanmamak için otomobillerinin önüne Türk Bayrağı astıklarını söyleyerek, "Türk Bayrağını gören polisler Bozüyük'ten Eskişehir'e gelirken bizden şüphelenmedi. Ancak Eskişehir'e geldiğimizde yakalandık'' dediler. 
     Eskişehir Emniyet Müdürlüğü yetkilileri yakalanan 4 kişinin, Bozüyük ilçe Emniyet Müdürlüğü yetkililerine teslim edileceğini blirtti. 

     
</TEXT>
</DOC>
