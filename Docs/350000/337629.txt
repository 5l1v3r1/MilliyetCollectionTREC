<DOC>
<DOCNO> 337629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo08.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rahatlamak yasak' 
</HEADLINE>
<TEXT>


TUNÇ KAYACI 


Süper Lig'de alt sıralardan kurtulmanın savaşını veren Sakaryaspor, kalan 5 maç öncesinde hedefe ulaşabilmek için kenetlendi. Teknik Direktör Şaban Yıldırım, matematiksel olarak ligde kalmayı garantilemeden rehavete kapılmamaları gerektiğini dile getirdi. Yıldırım, "Gereksiz bir şekilde kendimizi güvende hissedersek disiplini kaybetmiş oluruz. Bu garantileme sürecine kadar da bunu bozmamak zorundayız. Ancak aşırı stres ve gerginlik de paniğe sevk edeceği için zararlıdır. Dolayısıyla bu durumdaki bir ekibin dengeleri çok iyi sağlaması gerekiyor" dedi. 
Ligde birçok kırılma noktası olduğunu dile getiren başarılı teknik adam, son sıralardaki takımlar için her sonucun farklı bir öneminin olduğunu hatırlattı. Yıldırım, "Tehlike hattındaki rakiplerimizden İstanbulspor ve Kayserispor ile oynayacağımız müsabakalar belki de kaderimizi belirleyecek. Bu maçların sonucunda görüntü netleşir" ifadelerini kullandı. 

'Felsefem belli' 
Sakaryaspor Teknik Direktörü, yönetimle çok uyumlu çalıştıklarını vurguladı. Şaban Yıldırım sözlerini şöyle noktaladı "Bir teknik adam olarak sizin yaşayacağınız sorun alanları ne kadar genişlerse o kadar fazla enerji sarfediyorsunuz, zihniniz bölünüyor, asıl işinize konsantre olamıyorsunuz. Ben mevcut şartlar altında en iyilerini yapmaya ve mazeret üretmeden hizmet vermeye çalışan biriyim. Bu her yerde geçerli Kayseri'de, Milano'da, Sivas'ta, Mardin'de, Cizre'de... Ben genç takımdayken de aynı felsefeyi güdüyordum. Mazeret değil iş üretmek zorunda olan insanlar olduğumuz kanaatindeyim." 



</TEXT>
</DOC>
