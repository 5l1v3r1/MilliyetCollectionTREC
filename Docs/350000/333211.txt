<DOC>
<DOCNO> 333211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yasam/yas02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'nın meleği öldü 
</HEADLINE>
<TEXT>


ÇYDD Antalya Şube Başkanı Gülen Alkan ile kardeşinin ölüm haberini alıp hız yapan eşi trafik kazasında öldü 


Çağdaş Yaşamı Destekleme Derneği ÇYDD Antalya Şube Başkanı Gülen Alkan, eşi Ömer ve gelini Oycan Alkan, aşırı hız ve hatalı sollama sonucu meydana gelen trafik kazasında öldü. 
Birçok sosyal projeye imza atan, gecekonduda yaşayan kadınların bile bale eğitimi görmesini sağlayan Gülen Alkan, eşi Ömer Alkan'la Ankara'ya gitti. Askere çağrılan oğulları Umut Alkan'ı İzmit'teki birliğine teslim eden çift, gece gelinleri Oycan Alkan'ı da yanlarına alarak Antalya'ya hareket etti. Yolda kanser hastası kardeşi Mehmet Alkan'ın ölüm haberini alan Ömer Alkan, hız yapmaya başladı. 

TIR'ın altına girdiler 
Ömer Alkan'ın kullandığı otomobil, dün sabah Isparta'nın Keçiborlu ilçesi yakınlarında hatalı sollama yapınca, karşı yönden gelen TIR'ın altına girdi. Alkan çifti otomobilde hayatını kaybetti, hastaneye kaldırılan Oycan Alkan da kurtarılamadı. Kaza, Mehmet Alkan'ı Antalya'da toprağa vermeye hazırlanan yakınlarını yasa boğdu. ÇYDD üyeleri ve kursiyer kadınlar da Alkan ailesi için gözyaşı döktü. Gülen, Ömer ve Oycan Alkan'ın cenazeleri, otopsilerinin ardından Antalya'ya götürülecek. 


</TEXT>
</DOC>
