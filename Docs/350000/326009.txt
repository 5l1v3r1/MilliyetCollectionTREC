<DOC>
<DOCNO> 326009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur24.html </URL>
<DATE> 2005/03/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Umudum kalmadı. Heyelan bölgesi toplu mezar olarak bırakılsın.." 
</HEADLINE>
<TEXT>

     Sivas'ın Koyulhisar İlçesi'ne bağlı Sugözü Köyü Kuzulu Mezrası'nda meydana gelen toprak kaymasında babası ve kardeşi toprak altında kalan Sebahattin Demirci, yakınlarının toprak altından çıkarılması ümidini yitirdiğini belirterek, bölgenin toplu mezar olarak bırakılmasını istedi. 
     Toprak kayması sonucu 75 yaşındaki babası Ziya Demirci ile 43 yaşındaki kardeşi Selahattin Demirci'nin toprak altında kaldığını belirten Sebahattin Demirci, basın mensuplarına, bir an olsun ayrılmadığı köyünde arama kurtarma çalışmalarını endişeyle izlediğini söyledi. 
     Demirci, dün gece meydana gelen yeni heyelandan sonra yakınlarının toprak altından çıkarılması ümidini yitirdiğini vurgulayarak, şöyle dedi 
     ''Bugünkü heyelanı gördükten sonra, ümidim kayboldu. Bu durumda buradan kimse çıkartılamaz. Durum çok kötü. Bu yüzden ben yakınlarımın çıkarılması için bir çalışma yapılmasını istemiyorum. Bu bölgenin toplu mezar olarak bırakılmasından yanayım.'' Demirci, bu düşüncesini yakınları toprak altında kalan diğer vatandaşlarla da paylaşacağını belirtti. 
     
</TEXT>
</DOC>
