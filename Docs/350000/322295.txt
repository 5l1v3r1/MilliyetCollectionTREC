<DOC>
<DOCNO> 322295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur36.html </URL>
<DATE> 2005/03/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Ağabey" katiline ömür boyu hapis istemi... 
</HEADLINE>
<TEXT>

     Samsun'un Tekkeköy İlçesi'nde tartıştığı ağabeyini av tüfeğiyle öldürmekten yargılanan sanık, çocuğu olmadığı için ağabeyinin kendisine sürekli hakaret ettiğini ve eşini de taciz ettiğini öne sürdü. 
     Samsun 1. Ağır Ceza Mahkemesi'ndeki davada, yaklaşık bir ay önce Kibarlar Köyü'nde meydana gelen olayda ağabeyi Ali Bayutlu'yu 48 av tüfeğiyle öldürdüğü iddiasıyla tutuklanan Ekrem Bayutlu'nun 39 yargılanmasına başlandı. 
     Hakkında, ''Öz kardeşini kasten öldürmek'' suçundan ömür boyu hapis cezası istemiyle yargılanan sanık, olayın kazayla meydana geldiğini savundu. 
     Ağabeyi ile zaman zaman tartıştığını, olay günü de benzer tartışma yaşadıklarını belirten sanık, şunları kaydetti 
     ''Çocuğum olmadığı için ağabeyim sürekli erkekliğimle ilgili bana hakaret edip, eşimi de taciz ediyordu. Hatta evimi bile röntgenliyordu. Bazen de beni dövüyordu. Olay günü de elinde tüfekle evimin önüne geldi. Yine benzer şeyler oldu tartıştık. Havaya ateş ettiği sırada elindeki tüfeği almak istedim. Bu sırada tüfek patladı. Kimseyi öldürmek istememiştim.'' İfadenin ardından dosyadaki eksikliklerin tamamlanması için duruşma ertelendi. 
     
</TEXT>
</DOC>
