<DOC>
<DOCNO> 319362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur18.html </URL>
<DATE> 2005/02/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Keklikleri paylaşamayıp çatıştılar 2 ölü, 2 yaralı 
</HEADLINE>
<TEXT>

     Arif ARSLAN BATMAN, DHA 

      BATMAN'ın Gercüş İlçesi'ne bağlı Hisar Beldesi ile Kömürcü Köyü'nde keklik avına giden iki grup, av sahasını paylaşamayınca kavga etti. Av tüfeklerinin kullanıldığı kavgada 2 kişi öldü, 2 kişi de yaralandı. 
     Olay Hisar Beldesi ile Kömürcü Köyü arasındaki bölgede meydana geldi. Sabah erken saatlerde bölgede keklik ve tavşan avına çıkan iki grup, birbirlerinin av sahasını ihlal ettikleri iddiasıyla tartışmaya başladı. 
     Tartışma kavgaya dönüşürken, avcılardan Batman'da inşaat işçisi 36 yaşındaki M. Emin Özhan ile Kömürcü Köyü'nde oturanlardan 40 yaşındaki Ahmet Ekin, av tüfeklerine sarılarak birbirlerine ateş açtı. Saçmalara hedef olan Özhan ve Ekin kanlar içinde yere yığıldı. Diğer avcılar tarafından hastaneye kaldırılmak istenen M. Emin Özhan ve Ahmet Ekin, yolda yaşamını yitirdi. 
     Av tüfeğinden çıkan saçmaların isabet ettiği Şeyhmus Taş ve Abdülselam Akgül de çeşitli yerlerinden yaralandı. Yaralılar Batman Devlet Hastanesi'nde tedavi altına alındı. 
     Olayla ilgili iki gruptan avcıların ifadesi alınırken, kimse gözaltına alınmadı. Güvenlik güçleri Hisar Beldesi ile Kömürcüler Köyü'nde geniş önlem aldı. 
     
</TEXT>
</DOC>
