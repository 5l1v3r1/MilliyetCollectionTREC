<DOC>
<DOCNO> 333551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo11.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Banko Real Madrid 
</HEADLINE>
<TEXT>


Clasico'da Barcelona'yı farklı yenerek büyük moral bulan Real Madrid, şampiyonluk iddiasını sürdürmek için Levante'yi geçmek zorunda. Yaralı lider Barcelona da orta sıralarda yer alan Getafe önünde mutlak favori. 


Ligde alt tarafta yaşanan kopma birçok takımı iddiasızlaştırdı. Bu sebeple Malaga, Valencia,Zaragoza, Athletic Bilbao ve Sevilla galibiyete yakın ekipler olarak görünüyorlar. 

Albacete-Malaga 
Son 9 haftada 1 puanda kalan Albacete -deyim yerindeyse- intihar etti. Malaga ise bir sürprize kurban gidip küme düşen son takım olmamak için mücadele veriyor. Bu maçta 3 puana daha çok ihtiyacı var. Önce Malaga galibiyeti, sonra beraberlik düşünülmeli. 

Real Mallorca-Valencia 
Mallorca da lige veda etmeye hazırlanan alttaki üçlünün içinde. Valencia'nınsa Şampiyonlar Ligi umudu sürüyor ve galibiyete yakın taraf. 

Real Zaragoza-Numancia 
Ligin dibine demir atan ve artık prestij mücadelesi veren Numancia'nın Zaragoza'dan puan alması mucize olur. 

A.Madrid-Espanyol 
Son 5 iç saha maçından 13 puan çıkaran Atletico Madrid, Espanyol'u tek farkla da olsa geçecek güçte. Espanyol'un hedefi 1 puan alıp Şampiyonlar Ligi potasında kalmak olacak. 

Sevilla-Osasuna 
Sevilla 3 hafta üst üste kazanarak üçüncü sıraya tırmandı. Osasuna'nın alttaki üçlüyle arasındaki 10 puanlık fark da rahatlamasına neden oldu. Banko Sevilla. 

Racing-Athletic Bilbao 
Alttaki üçlünün erken kopmasıyla Racing de hedefsizleşen takımlar arasına katıldı. Deplasmanlarda son derece başarısız olan Bilbao'nun Avrupa iddiası için bu kez kazanması lazım. Önce Bilbao. 

Villarreal-Betis 
5'er haftadır kaybetmeyen ve sıralamada alt alta yer alan iki takımın mücadelesinde öncelikle beraberlik düşünülmeli. Villarreal'in UEFA yorgunu olması ibreyi az da olsa Betis'e çevirebilir. 



</TEXT>
</DOC>
