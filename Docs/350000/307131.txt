<DOC>
<DOCNO> 307131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun30.html </URL>
<DATE> 2005/01/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İnguşetya patlamak üzere 
</HEADLINE>
<TEXT>

     İnguşetya'da başlatılan anti-terör operasyonlarının burada yaşayan halkı tedirgin ettiği bildirildi. 
     Nezavimisiya gazetesinde yer alan haberde, İnguşetya'da başlatılan anti-terör operasyonlarının halka 1944 yılındaki zorunlu göçü anımsattığı belirtilerek, ''Sadece büyük kentlerde değil, köylerde bile evler tek tek aranıyor'' denildi. 
     Haberde, gözaltına alınanların çoğunu, ikamet izni olmayanların oluşturduğu belirtilerek, ''Tabii, bu durumda olanların çoğu Çeçen. İnsan hakları örgütleri ellerinde henüz yeterli bilgi bulunmadığını, ancak halkta büyük korku yaşandığını bildiklerini söylüyor'' görüşüne yer verildi. 
     İnguşetya'ya takviye ordu birlikleri gönderilmesinin de tedirginliği artırdığı vurgulanan haberde, herkesin, Çeçenistan'da olduğu gibi büyük operasyonlar yapılacağını düşündüğüne dikkat çekildi. 
     
</TEXT>
</DOC>
