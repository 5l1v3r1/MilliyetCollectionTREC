<DOC>
<DOCNO> 348096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo06.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin gör dediği 
</HEADLINE>
<TEXT>


Kayseri tarihinde önemli bir yeri var Erciyesspor'un. Cumhuriyet tarihinin Anadolu'daki en etkili kulüplerinden biri olan Erciyesspor'un varlığı Süper Lig ekibi Kayserispor'dan da önceye dayanıyor 

Erciyes'in Hikayesi Hakan DİLEK 


Cumhuriyet dönemi Anadolu'da bir sportif atılım dönemi yaşanıyor. "İlmen ve fennen yaşanacak ilerlemenin bedeni inkişafını sağlamak için" bir kuşak arayışının ilk ciddi adımları o dönemlerde atılıyor Kayseri'de. Kayserili gençler başı beyaz ve her daim dumanlı Erciyes'in eteklerinde Kayseri'nin geleceğindeki sportif şekillenişin inşasına girişiyorlar. Amaç "sağlıklı ve gürbüz nesiller" yetiştirmekse bunun bir kulüp çatısı altında yapılmasının daha doğru olacağını görerek işe koyuluyorlar. 
Kuruluş itibariyle Halkevi'nin bünyesinden çıkıyor Erciyesspor fikri. İlk renkleri de dönemin özelliğine uygun olarak da kırmızı - beyaz olarak belirleniyor. Bugün için de futbolun kesintisiz tarihinde belli olaylar dolayısıyla Muhtelitin devamını, 1932-33 tarihli başlangıcı ve duraklamalarının biraz fazla olduğu bir 90 dakika olarak kabul etmek gerekir takımımızı. 1937'de dönemin cevval takımlarından Yılmazspor'la Halkevi Muhteliti'nin birleşmesiyle de Erciyes Gençlik olarak adını değiştiriyor. Aslında bu isim değişikliği hikayesinin başlangıcını o günlere dayandırmak gerekiyor. Erciyesspor'a gönül verenlerin belki bir kereye mahsus yaptıklarını düşündükleri bu isim değişikliğinin yarın ucu bucağı olmayan değişikliklerin, ilk adımları olacağını tahmin edebiliyorlar mıydı acaba 

İlk şampiyonluk 
Kayseri'deki ilk kulüpler ise sporun ilk meyveleri olarak birer mücevher gibi diziliyorlar başı dumanlı Erciyes'in eteklerine Atlı Spor Ocağı, Erciyesspor Kulübü, Uşakspor Kulübü, Demirspor ve İncesu Doğanspor Kulübü... 1936 37 sezonu futbolda ilk şampiyonluk sevincini yaşıyor Erciyes Gençlik. Yetmiyor bu başarısına aynı dönemin tenis turnuvası kupasını da ekliyor. İlk adımlar ilk başarılarla atılıyor. İlk kurulduğu yıllardan itibaren - isimleri ıslatılmış zabit kalemiyle deftere işlenmiş ve kayda düşülen 120 üyelik yapısıyla- futbol ve tenisin yanı sıra atletizm, güreş, boks, voleybol gibi diğer spor dallarında da bölgede hatırı sayılır bir yer ediniyor Erciyesspor. Spor yapan gençler için tesis gerekir diye düşünülerek sonraları Türk futboluna da sayısız hizmetler verecek olan Sümerspor Stadyumu inşa ediliyor. Ve devlet yürürlüğe koyduğu 3530 sayılı kanunla ülkedeki sportif atılım yıllarının altına imzasını atıyor Kayseri'deki bu ilk futbol arenasının. 
Devir kıtlık kıran devri. Kırpık fanilalar, yırtık şortlar, demir iri kabara şeklindeki bot ayakkabılarla, ayaklarına batan çivilerin acısını duymadan meşin yuvarlağın peşinde koşturuyor Kayserili gençler. Malzeme tasarruf olsun diye neredeyse üç - dört sezon üst üste kullanılıyor. Ne demiştik kıtlık kıran yılları 1945'lere gelindiğinde altı takımlı Kayseri bölge ligine Havagücü ve Şoför Talimgahı gibi iki asker kökenli takım da katılıyor. Burada o dönemin yöneticileri İbrahim Bamyacıoğlu, Hayri Karahisarlı, Necmi Madenoğlu ve Şaban Cenkçi'yi minnetle analım. Adınız Erciyesspor'sa hep zirvelere oynamak zorundasınız. Öyle de yapıyorlar zaten... 

Efsane başlıyor 
Her kulübün tarihinde efsane olarak kayda geçen isimler, kadrolar vardır. 1950'li yılların kadrosundaki isimler bugün bile hatırlanıyor Deli Zekai, Sabri Cila, Mehmet Cengiz, Talimah İbrahim, Ciklet Erdoğan Gürhan , Emin Ağa -Kayseri'deki ayak topunun tarihinde bir de ağa var dikkat - Aynı yıllarda bu kez ünlü Havagücü takımı, Şekerspor ve Yolspor kulüpleri boy gösteriliyor Kayseri Ligi'nde. Sıkı maçlar oluyor Sümerspor Stadı'nda. 1960'lara gelindiğinde ise bir takım sorunlar yaşanmaya başlıyor artık. Örneğin şu forma rengi üzerinde yaşanan tartışmaların ilk adımları da o yıllarda atılıyor. Takımın en iyi oyuncularından Avni Bulduk - ki sonradan ülke futboluna birçok isim kazandırmıştır - forma renginin-kendisinin Galatasaraylı olması nedeniyle- sarı - kırmızı olarak değiştirilmesini istiyor. İlk tepki yeni formanın parasının nereden bulunacağı şeklinde ama Avni'nin azmi dağları delecek cinsten "Ben babamdan alırım forma parasını Ama rengimiz sarı-kırmızı olacak " Yapılanma döneminde Eskişehir'den getirtilen kulüp tüzüğünün daktilo edilmesini sağlayan Mücahit Pekçetinkaya da Avni Bulduk'a katılınca renkler sarı - kırmızı olarak tescilleniyor. Bu renkler 1 Temmuz 1966'ya Kayserispor ve Erciyesspor'un birleştiği güne kadar forma rengi olarak devam eder. 

Renklerin gücü adına 
Erciyesspor bir anlamda miadını tamamlamış Kayserispor'a iltihak eder. Bu nedenle adı sanı artık zikredilmez.- amatör küme takımlarından birinin adı Yeni Erciyesspor olarak da anılacaktır bir zaman sonra - Kayserispor'un kuruluşu ve 2. profesyonel lige katılmaları kentteki ilginin artmasına da nerden olur aynı zamanda. Sporcular kadar bu işi yönetim kademelerinde yapmak isteyen cevval Kayserililer de sökün etmeye başlar futbol aleminde. Bu yönetici tayfasının Avni Bulduk'tan devraldığı 'renk aşkı' da uzun yıllar takımın değişik tasarımlı formalarla sahaya çıkmasına neden olacaktır. 
1975'lere geldiğinde sözü edilen yöneticiler bir anlamda gizli bir Erciyesspor oluştururlar Emniyetspor. Polis teşkilatı olay mahallindedir ve varını yoğunu ortaya koyarak ve Kayseri tarihinde profesyonel lige adımını atan ilk amatör takım olma unvanını kazanır. Emniyetspor'un varlığı olaylı kongreler, oturumlar, yönetim tartışmaları, ekonomik güçlükler içinde 1989'daki kongreye kadar sürer. Adı Erciyesspor olarak değiştirilir, forma rengi kırmızı-lacivertten siyah - beyaza döner. Ardından benzer sorunlar arasında boğulan Erciyesspor'un imdadına bu kez Büyükşehir Belediyesi yetişir. 1992'de yapılan genel kurul toplantısında adının Büyükşehir Belediye Erciyesspor olmasına karar kılınır. 
Yetmez... 1995'te yapılan görüşmeler sonunda takımın adı aynı kalır, forma lacivert - maviye yani Emniyetspor dönemindeki renklere dönüş yapılır. Takım 3. Lig'deki yoluna devam eder. 
1999 yılında yapılan kongrede ise bu kez Melikgazi Belediye Erciyesspor olarak sahne alan takımımızın forma rengi de sarı - kırmızı olarak tescillenir. Çok geçmez kentin ileri gelen ticaret adamlarından Hacı Boydak devreye girer ve yılların sorunların çözmek için elini taşın altına koyar ama bir tek isteği vardır kulübün adı Hacılar Erciyesspor olarak değiştirilecek rengi de sarı-lacivert olacaktır. 

İsim ve renk değişiklikleri 

Erciyesspor 1933 kırmızı - beyaz 
Erciyes Gençlik 1937 sarı - kırmızı 
Emniyetspor 1975 lacivert - kırmızı 
Erciyesspor 1989 siyah - beyaz 
Büyükşehir Belediye Erciyesspor 1992 lacivert - kırmızı 
Melikgazi Belediye Erciyesspor 1999 sarı - kırmızı 
Hacılar Erciyesspor 1999-2000 sarı-lacivert , Erciyesspor... 

Ertuğrul Sağlam Kayserispor'da 

Sarı - Kırmızılı yönetim, Teknik Direktör Hikmet Karaman'ın yerine Ertuğrul Sağlam ile el sıkıştı. İkinci Başkanı Mehmet Büyükbaş, Ankaraspor maçı sonrası Başkan Recep Mamur ile birlikte Karaman'la yaptıkları görüşmenin sonuçsuz kalması üzerine Ertuğrul Sağlam'a yöneldiklerini söyledi. Gün boyu süren temasların ardından Samsunspor'daki görevinden ayrılan Sağlam ile prensipte anlaşma sağlandı. Büyükbaş, "Yüz yüze görüşüp, anlaşmaya son şekli vereceğiz" dedi. Genç antrenör, "Yarın bugün sabah Kayseri'ye giderek imza atacağım" diye konuştu. 

Yarın Geldik Süper Lig'e muallim 


</TEXT>
</DOC>
