<DOC>
<DOCNO> 332153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun47.html </URL>
<DATE> 2005/04/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Yuşçenko Papa, turuncu devrimde büyük rol oynadı... 
</HEADLINE>
<TEXT>

     Ukrayna Devlet Başkanı Viktor Yuşçenko, 84 yaşında ölen Papa İkinci Jean Paul'ün Ukrayna'daki ''turuncu devrim'' sırasında büyük bir rol oynadığını söyledi. 
     24 saatlik resmi ziyaret için geldiği Polonya'nın başkenti Varşova'da açıklamalarda bulunan Yuşçenko, Ukrayna'da şiddet olayları olmaksızın demokratikleşmenin yolunu açan ''turuncu devrime'' atıfta bulunarak, ''Milyonlarca insan ve şahsen Papa'nın turuncu devrim için dua ettiğini biliyorum. Bu dualar olmaksızın, kuşkusuz devrim böyle başarı kazanamazdı'' ifadesini kullandı. 
     Yuşçenko, Polonya Devlet Başkanı Aleksandır Kwasniewski ile ortak düzenlenen basın toplantısında, Papa ile ölümünden önce biraraya gelemediği için üzgün olduğunu da söyledi. 
     Kwasniewski ise Papa'nın Ukrayna ile yakından ilgilendiğini belirterek, kendisiyle 8 kez baş başa görüştüğünü ve her karşılaşmalarında bu konuyu mutlaka ele aldıklarını kaydetti. 
     Ukrayna'daki iktidarla muhalefet arasındaki arabuluculuk faaliyetlerine bizzat katılan Kwasniewski, ''Ukrayna'daki krizin mutlu sonla bittiği günün, Papa için mutlu bir gün olduğuna eminim'' diye konuştu. 
     Mayıs 2004'ten bu yana AB üyesi olan ülkesinin, Ukrayna'nın AB'ye katılma isteklerine destek verdiğini belirten Kwasniewski, AB'nin de Ukrayna'nın 15 yıl içinde üye olması için bu ülkeyle yakınlaşması ve bu ülkeyle işbirliğini kolaylaştırması gerektiğini söyledi. 
     
</TEXT>
</DOC>
