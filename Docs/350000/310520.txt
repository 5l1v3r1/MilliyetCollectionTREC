<DOC>
<DOCNO> 310520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko09.html </URL>
<DATE> 2005/01/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Vergi rekortmenlerine ödül... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Sanayi ve Ticaret Bakanlığı ile birlikte çalışarak, Avrupa Birliği AB standartlarına uygun bir küçük ve orta boy işletme KOBİ tanımı kanun tasarısı hazırladıklarını bildirerek, ''Hükümetimizin en kısa sürede bu tasarıyı da kanunlaştırmasını bekliyoruz'' dedi. 
     Aydın'da 2003 ve 2004 yılında en fazla vergi ödeyen 27 kişi ve kuruma madalya ve takdirnameleri düzenlenen törenle verildi. 
     Hisarcıklıoğlu, törende yaptığı konuşmada, Türkiye'de her kamu kurumunun kafasında kendine göre KOBİ tanımı bulunduğunu, bundan dolayı KOBİ desteklerinde bir standart sağlanamadığını, haksız uygulamalar doğduğunu söyledi. TOBB olarak, sorunları ortadan kaldırmak üzere, Sanayi ve Ticaret Bakanlığı ile birlikte çalışarak, AB standartlarına uygun bir KOBİ tanımı kanun tasarısı hazırladıklarını bildiren Hisarcıklıoğlu, ''Hükümetimizin en kısa sürede bu tasarıyı da, kanunlaştırmasını bekliyoruz'' dedi. 
     
     ''TELİF HAKLARI TURİZM SEKTÖRÜNÜ SIKINTIYA SOKTU'' 
     Telif hakları uygulamasının turizm sektörünü sıkıntıya soktuğunu, Kültür ve Turizm Bakanlığı'nın, ciddi bir çalışma yapmadan alelacele getirdiği yönetmelik yüzünden, sektör içindeki tarafların birbirleri ile ihtilafa düştüğünü ileri süren Hisarcıklıoğlu, şunları söyledi 
     ''Turizm sektörünü, beş ayrı müzik birliğine, ayrı ayrı ve her yıl, üstelik de hiçbir standarda bağlı olmayan, fahiş miktarlarda telif hakkı ödemek zorunda bırakan bir anlayış, yatırım ortamını iyileştirme kavramı ile nasıl örtüşür, anlamak mümkün değil. Biz elbette sanatçılarımızın, emeklerinin karşılığı olan telif ücretlerini almalarına karşı değiliz. Eser sahiplerinin haklarının korunması gerektiğine inanıyoruz.'' Hisarcıklıoğlu, korsan yayının önlenmesi ve telif meselesinin çözülmesi gerektiğini kaydederek, ''Bunları yaparken, ekonominin önünü de tıkamayalım. Zira uygulanan tarifeler, ister kullan, ister kullanma bu parayı ödeyeceksin diyor'' dedi. 
     
     TARIM PROJELERİNE 12 TRİLYON LİRA KAYNAK AKTARDIK 
     Gelir ve istihdam dağılımı açısından tarım sektörünün ciddi bir paya sahip olduğunu, TOBB olarak bu sektöre büyük önem ve destek verdiklerine değinen Hisarcıklıoğlu, şunları kaydetti 
     ''Tarım Bakanlığımız ile birlikte yürüttüğümüz, çeşitli projelere 12 trilyon lira kaynak aktardık. Bakanlığımızla beraber Orta Anadolu'da yaptığımız süne mücadelesi sonucunda süne oranı yüzde 40'tan yüzde 8'e gerilerken, toplam üretim içindeki payı yüzde 60 olan kaliteli buğday üretimi, yüzde 92'ye yükseldi. Böylece çiftçimize fazladan 64 trilyon lira gelir sağlanırken, 640 bin ton buğday ithalatına da ihtiyaç kalmadığından döviz tasarrufa sağlanmıştır.'' Aydın Valisi Mustafa Malay da vergi olmadan devletin ayakta kalmasının mümkün olmadığını belirterek, şunları söyledi 
     ''Bu ülkenin gerçek sahipleri şehitler ve vergi verenlerdir. Vergi vermek için çalışacağız, üreteceğiz, kazanacağız. Vergi verelim ki ülkemizin gelişimine katkımız olsun. Aydın, devletten aldığından daha fazlasını vergi olarak geri ödeyen bir il'dir.'' Malay, vergi yasalarının karışık ve zor anlaşılır olduğunu, bu yasaların kolay anlaşılır olması gerektiğini ifade ederek, ''Vergi kanunları sık sık değişiyor. Vatandaş olarak nasıl vergi vereceğimizi bilemiyoruz. Vergiler basitleştirilerek, ülke geneline yaygınlaştırılmalı'' şeklinde konuştu. 
     Konuşmaların ardından Aydın Valisi Mustafa Malay, 2003 yılında en fazla kurumlar vergisi ödeyen Balkan Tekstil Makinaları Sanayi ve Ticaret Limited Şirketi adına Osman Balkan'a, TOBB Başkanı Rifat Hisarcıklıoğlu'da 2003 yılında en fazla gelir vergisi ödeyen hakiki şahıslar sınıfında Aydın Belediye Başkanı İlhami Ortekin'e altın madalya ve takdirname verdiler. 
     
</TEXT>
</DOC>
