<DOC>
<DOCNO> 340508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo32.html </URL>
<DATE> 2005/05/07/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Galatasaray Kulubü Başkanı Canaydı " Kalan üç maçımızı da geçeceğiz" 
</HEADLINE>
<TEXT>

     Galatasaray Kulübü Başkanı Özhan Canaydın, Ankaragücü karşısında zorlu bir mücadelenin ardından sonuca gittiklerini ifade ederek, "3 maçımız kaldı. İnşallah zor da olsa onları da geçeceğiz" dedi. 
     Canaydın maçtan sonra yaptığı açıklamada, ligin son haftalarındaki maçların zorlu geçtiğini belirterek, "Önümüzdeki 3 maçı da kazanırsak son 7 maçımızda 21 puan almış olacağız. Bir de kupa finali oynayacağız. İnşallah iyi oynayarak bu kupayı da alacağız" diye konuştu. 
     Ankaragücü Kulübü Başkanı Cemal Aydın, Galatasaray karşısında takımlarının iyi mücadele ettiğini ifade ederek, "Centilmence ve güzel bir mücadele oldu. Son dakikalarda belki beraberliği yakalayabilirdik ama olmadı. Galatasaray’ı kutluyorum" dedi. 
     
     MAÇTAN NOTLAR 
     Galatasaray’ın Brezilyalı futbolcusu Flavio Conceiçao, Ankaragücü maçında fileleri havalandırarak 2. resmi golüne imza attı. 
     Conceiçao, daha önce de sarı-kırmızılıların ligin ikinci yarısında yine Ali Sami Yen Stadı’nda Gaziantespor’la yaptığı ve 5-1 kazandığı mücadelede takıma adına 1 gol kaydetmişti. 
     
     ŞAMPİYON VOLEYBOLCULAR TARAFTARLA BULUŞTU 
     Galatasaray’ın şampiyon voleybolcuları, Ankaragücü maçının devre arasında kupasını aldı. 
     Bayanlar İkinci Voleybol Ligi’nde şampiyon olarak Birinci Lig’e yüselen Galatasaray takımı, maçın devre arasında kupasını Galatasaray Kulübü Başkanı Özhan Canaydın’ın elinden alırken, sporcular daha sonra tribünleri dolaşarak şampiyonluk coşkusunu taraftarlarla paylaştı. 
     
     UĞUR’A SEVGİ GÖSTERİSİ 
     Galatasaray’da teknik direktör Hagi’nin son haftalarda ilk 11’de forma şansı verdiği Uğur, taraftarların da sevgilisi oldu. 
     Ankaragücü karşısında oldukça başarılı bir performans sergileyen Uğur’a maç sonrası sevgi gösterisinde bulunan taraftarlar, kendisini tribüne çağırarak alkışladılar. 
     
</TEXT>
</DOC>
