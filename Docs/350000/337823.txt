<DOC>
<DOCNO> 337823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo17.html </URL>
<DATE> 2005/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Trabzonspor Başkanı Şimdi sıra sportif başarıda 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili kulübün kurumsallaşması kapsamında yeni şirketler kurduklarını ve halka arzı gerçekleştirdiklerini belirterek, ''Şimdi sıra sportif başarıda'' dedi. 
     Trabzon Ticaret Borsası Yönetim Kurulu'nun, Trabzonspor Kulübü'nü ziyaretinde konuşan Başkan Aktuğ, devamlılığın başarının önemli bir parçası olduğunu ifade ederek, ''Biz de Trabzonspor da benzer bir yönetim oluşturduk. Günde 7-8 saatimizi Trabzonspor'a ayırıyoruz. Yakın zamanda çok önemli çalışmalar yaptık. Kulübümüzün kurumsallaşması kapsamında yeni şirketler kuruldu ve halka arz gerçekleştirildi. Şimdi sıra sportif başarıda'' dedi. 
     Gelecek sezon için 20 bin kombine bilet satma hedeflerinin bulunduğunu ifade eden Aktuğ, ''Taraftar desteğine büyük önem veriyoruz. Futbolcular, sahada övülmeyi bekler. Ben de eski bir futbolcu olarak coşkulu tribünler önünde oynamanın ne demek olduğunu çok iyi biliyorum'' diye konuştu. 
     Ziyaretin ardından Trabzon Ticaret Borsası Meclis Başkanı Mehmet Cirav, Atay Aktuğ'a fındık hediye etti. Cirav, ''Umarım fındıklar, futbolculara doping etkisi yapar'' diye konuştu. 
     
</TEXT>
</DOC>
