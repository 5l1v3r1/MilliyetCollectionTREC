<DOC>
<DOCNO> 345291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun16.html </URL>
<DATE> 2005/05/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Michael Rubin Türkiye demokrasi olduğu için övülmeli 
</HEADLINE>
<TEXT>

     ABD’de The Johns Hopkins Üniversitesi Paul Nitze İleri Uluslararası Etüdler Okulu’nun "Protection Project" Koruma Projesi çerçevesinde, "Türkiye’de Laik İslam" konulu bir toplantı düzenlendi. 
     Protection Project’te uluslararası insan hakları akademisyeni Anıl Gürtuna tarafından organize edilen toplantıda, Washington’daki muhafazakar düşünce kuruluşlarından AEI’ın uzmanı Michael Rubin, Nixon Center uzmanı Zeyno Baran ve Brookings Institute uzmanı Ömer Taşpınar, İslam, laiklik ve Türkiye konularını ele aldı. 
     Rubin, konuşmasında, "Türkiye, Müslüman bir ülke olduğu için değil, demokrasi olduğu için övülmeli. ABD Dışişleri Bakanı Condoleezza Rice ve eski Dışişleri Bakanı Colin Powell’ın Türkiye için yaptığı ’İslam cumhuriyeti’ veya ’İslami demokrasi’ gibi tanımlamalarına katılmıyorum. Türkiye’nin laik bir toplum olduğu tartışma götürmez. Çoğunluk da laik olarak kalmak istiyor" dedi. 
     Demokrasinin önemli koşulunun şeffaflık olduğunu vurgulayan Rubin, Türkiye’de hükümetin de daha şeffaf olması ve tavrını net ortaya koyması gerektiğini savundu. 
     
     "AMERİKALILAR KENDİLERİNİ DAHA İYİ EĞİTMELİ" 
     Nixon Center uzmanı Baran ise, Rubin’in "Türkiye, Müslüman bir ülke olduğu için değil, demokrasi olduğu için övülmeli" yönündeki sözlerine katılmadığını belirterek, "Türkiye önemli bir demokrasi, ama 11 Eylül sonrası Türkiye’nin önemi, çoğunluğu Müslüman ve demokratik bir ülke olmasından kaynaklanıyor" dedi. Baran, Amerikalı yetkililerin Türkiye’yi tanımlarken kullandıkları sözleri daha dikkatli seçmesi gerektiğini belirterek, "Türkiye, çoğunluğu Müslüman, laik bir demokrasidir" dedi. ABD’nin Müslüman müttefiklerle çalışmak zorunda olduğunu belirten Baran, bu nedenle de Newsweek dergisinin Kur’an-ı Kerim’e saygısızlık haberinin yarattığı etki göz önüne alınırsa, Amerikalıların da İslam konusunda kendilerini daha iyi eğitmeleri gerektiğinin ortada olduğunu söyledi. 
     Protection Project akademisyeni Gürtuna da konuşmasında, Türkiye’de dinin kısmen devlet kontrolünde olduğu Avrupa türü laikliğin bulunduğunu belirtti. Gürtuna, belli bir laiklik modeli olamayacağını vurgularken, bu sistemin, her ülkenin kendi tarih, kültür ve geleneklerine bağlı olarak işleyeceğini anlattı. 
     Brookings Institute uzmanı Ömer Taşpınar ise Türkiye’nin Arap dünyasında bir model olarak görülmediğini, ancak Arap dünyasının, "Türkiye’deki Amerikan karşıtlığını" dikkatle izlediğini savundu. 
     
</TEXT>
</DOC>
