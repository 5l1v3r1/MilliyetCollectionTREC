<DOC>
<DOCNO> 302980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun24.html </URL>
<DATE> 2005/01/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fransa'da kritik Türkiye paketi... 
</HEADLINE>
<TEXT>

     Sabetay Varol CNN TÜRK Paris 

      Müzakere sonrası referandum öngören paket tartışılıyor... Fransa’da anayasal uyum paketi bugün Bakanlar Kurulu’na sunuluyor. Paket, Türkiye’nin AB’ne üyelik onayı hakkında müzakere sonrası zorunlu referandum öngörüyor. 
     Anayasa değişiklik tasarı paketi, 25 ocakta Ulusal Meclis’te ele alınacak. Paketin diğer bölümleri Fransız Anayasası ile Avrupa Anayasası arasındaki çelişkileri ortadan kaldırmayı amaçlıyor. 
     Ancak pakete ilişkin en hararetli tartışmaların Türkiye hakkındaki maddeyle ilgili olması bekleniyor. Yönetimce Türkiye karşıtlarına verilen bu önemli tavize rağmen, konunun önümüzdeki aylarda Fransız iç politika gündeminin merkezine yerleşeceği belirtiliyor. 
     
     Chirac AB Anayasası referandumu yazdan önce 
     Fransa Cumhurbaşkanı Jacques Chirac, yılbaşı akşamı yaptığı TV konuşmasında Avrupa Anayasası’nın yazdan önce halkoyununa sunulacağını açıklamıştı. 
     Söz konusu referandumun düzenlenebilmesi için uyum paketinin hem Ulusal Meclis, hem de Senato’da onaylanması, ardından her iki meclisin Versailles Sarayı’nda yapacağı birleşik toplantıda en az beşte üç oyla kabulü gerekiyor. Bütün bu işlemler vaktinde tamamlanırsa referandum yazdan önce düzenlenebilecek. 
     Cumhuraşkanı Chirac ve hükümetin en büyük endişesi, kamuoyu yoklama verilerine göre Türkiye’ye karşı olan seçmen çoğunluğunun bu karşıtlığını, Avrupa Anayasası’na hayır’ diyerek ifade etmesi. 
     
     Pakete göre, Romanya ve Bulgaristan referandumdan kurtulacak 
     Bunun önüne geçmek için, Bakanlar Kurulu’nda bugün ele alınacak Fransız Anayasa değişiklik paketine özel bir madde konmuş bulunuyor. Bu madde 2007 yılından sonra gerçekleşecek AB’ne yeni üyelik onaylarının halkoylaması ile yapılmasını öngörüyor. 
     Böylece, hem Romanya ve Bulgaristan referandumdan kurtulmuş oluyor, hem de Türkiye ile AB arasında müzakereler tamamlandığında halkoyuna gidilmesi şimdiden garantiye alınıyor. 
     
</TEXT>
</DOC>
