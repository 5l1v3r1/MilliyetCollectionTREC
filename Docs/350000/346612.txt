<DOC>
<DOCNO> 346612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/ydilmen.html </URL>
<DATE> 2005/05/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ne sistemi 
</HEADLINE>
<TEXT>



Futbol matematik değil. Üç aşağı, beş yukarı maçtan önce herkes tahmin yürütebiliyor. Gün içerisinde görüştüğüm birçok kişinin maçtan haberi yoktu. Olanın tahmini de "Nasıl olsa Konya yener" şeklindeydi. Çünkü artık herkes biliyor ki, büyük gerginlikler ve stres içinde geçen sezonun sonunda formalite maçından öteye gitmeyen bir doksan dakika oynamak, hele hele beş gün hiç antrenman yapmadan, uykusuz gecelerden sonra sahaya çıkmak ne denli başarı getirir, sanırım tartışılmaz. Sürpriz de olmadı. 
Fenerbahçe yürüyerek hatta topuklarıyla oynayarak 65 - 70 dakika çıkardı. Konya ise ayağının içi ve üstüyle, yani kuralına göre davrandı. Konya forveti bonkör olmasa Fenerbahçe ansiklopediye bile girebilirdi. Son 20 dakika Fenerbahçeli oyuncular ayak içi ve üzeriyle oynamaya başlayınca hem ikinci golü buldular, hem de tur atamayacak hale gelebilecekleri sonucu engellediler. Vurdumduymazlığa, temposuzluğa, iştahsızlığa bir tek konu dışında saygı duyuyorum. O konu da Volkan. Tüm sezon Rüştü'nün gerisinde bekleyen Volkan için bari takım savunması yapılmalıydı. Dört yedi, bir o kadar da kurtardı. 
Fenerbahçe'nin, Konyaspor'un oyun düzenini, taktiğini yazmak saçma olur. Bu maçın ne sistem, ne teknikle ilgisi vardı. Peki ben niye yorum yazdım. Onu da Ediz'e sorun. 



</TEXT>
</DOC>
