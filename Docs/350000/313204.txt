<DOC>
<DOCNO> 313204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo43.html </URL>
<DATE> 2005/02/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Cavcav Beşiktaş sezon başından beri hakemlere yükleniyor... 
</HEADLINE>
<TEXT>

     Birinci Süper Lig'de hafta sonunda İstanbul'da yapılan ve 1-1 sona eren Beşiktaş-Gençlerbirliği maçında kural hatası yapıldığının açıklanmasının ardından başkent kulübünün başkanı İlhan Cavcav, ''Hakem raporu ve Merkez Hakem Komitesi MHK kural hatasını yapıldığını söylüyorsa, bizim ona karşı koyacak hak ve hukukumuz yok'' dedi. 
     Konuyla ilgili olarak AA muhabirine açıklamada bulunan İlhan Cavcav, kötü hava ve saha şartlarına karşın Beşiktaş ile fevkalede güzel bir kaç oynadıklarını belirterek, ''Ben de maçtaydım. Ancak samimiyetle söylüyorum tribünden ikinci düdük sesini duymadım. Beşiktaş, sezon başından bu yana hakemlere yüklenerek, maçlarını yönetecek hakemlere stres yaratıyor. Her önüne gelen yönetici ne kendini, ne transferleri, ne de takımı eleştirmek yerine hakemleri yermekte, ithamda bulunmakta. Bunların yapılmaması lazım'' diye konuştu. 
     
     58. DAKİKA 
     Başkan Cavcav, maçın 58. dakikadan başlatılmasıyla ilgili olarak da, ''Bu konuya Futbol Federasyonu ve MHK karar verecektir'' dedi. 
     Sözkonusu dakikada Beşiktaş'ın 1-0 galip olduğuna dikkati çeken Cavcav, şöyle konuştu 
     ''Beşiktaş 58. dakikada 1-0 galipti. Beşiktaş'ın 1-0'lık avantajla oyuna başlama arzusuna sığınacağına ihtimal vermiyorum. Kural hatası varsa ki öyle karar verilmiş. Maçın 90 dakika oynanması kanaatindeyim.'' 
     
     TARİH KONUSU 
     Karşılaşmanın tekrarı halinde her iki kulübün de görüşünün alınması gerektiğini anlatan başkan İlhan Cavcav, ''Her iki takımın da mutabık olacağı bir tarih tesbit edilmelidir. Bu daha adilce olur'' dedi. 
     Futbol Federasyonu'nun alacağı her türlü karara uyacaklarını ifade eden Cavcav, ''Alınacak karara uyar ve çıkar maçımızı oynarız. Karar ne çıkarsa çıksın uygundur. Biz de teknik kadromuzla konuşur fikrimizi söyleriz'' diye konuştu. 
     
</TEXT>
</DOC>
