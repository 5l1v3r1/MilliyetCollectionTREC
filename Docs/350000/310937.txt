<DOC>
<DOCNO> 310937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun25.html </URL>
<DATE> 2005/01/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kuzey Irak'ta Barzani ve Talabani'nin ortak listesi önde gidiyor 
</HEADLINE>
<TEXT>

     Irak Seçim Komisyonu Başkan Yardımcısı Haris Muhammed Hasan, 50 yıl aradan sonra ülkede yapılan ilk seçimlere, kayıt yaptıran seçmenin yüzde 60 ila 75'inin katıldığını belirtti. 
     Bu konuda kesin orana henüz sahip bulunmadıklarını belirten Hasan, Irak'ın 18 vilayetinin çoğunda katılımın bazen yüzde 50'yi geçtiğini kaydetti. 
     Hasan, ''Vilayetlerden gelen haberler çok iyi. Bazılarında seçmenlerin çoğunluğu sandık başına gitti'' diyerek, Sünni direnişçilerin yoğun olduğu merkez ve kuzey bölgelerinde katılımın fazla olmadığını söyledi. 
     
     ORTAK LİSTE ÖNDE 
     Bu arada resmi olmayan seçim sonuçlarına göre, Irak'ın kuzeyinde Irak Kürdistan Demokratik Partisi IKDP ve Irak Kürdistan Yurtseverler Birliği'nin IKYB çıkardığı ortak listenin önde bulunduğu bildirildi. 
     Her iki partinin yetkilileri, ortak listenin Süleymaniye ve Erbil'de en iyi neticeleri aldıklarını kaydederken, Süleymaniye Seçim Komisyonu'nun Başkanı Hama Salih Hama Emin, katılımın yüksek olduğunu ve yüzde 80'i geçebileceğini belirtti. 
     
     ÜRDÜN'DE OY SAYIMINA GEÇİLDİ 
     Öte yandan, Ürdün'deki Iraklı seçmenlerin verdiği oyların sayımına başlandı. 
     13 ülkeyle birlikte Ürdün'de yapılan seçimlere katılımın yüzde 72,9 olduğu belirtildi. 
     
     FRANSA DEMOKRASİ YOLUNDA İLK ÖNEMLİ ADIM 
     Öte yandan, Fransa Dışişleri Bakanı Michel Barnier, Irak'taki seçimlerin, ''Irak halkı için bir zafer ve demokrasi yolunda atılmış ilk önemli adım olduğunu'' söyledi. 
     Europe-1 televizyon kanalının sorularını yanıtlayan Barnier, ''Bu Irak halkı için bir zafer ve arzu edilen, üzerinde çalışılan siyasi süreç ve demokrasi için vazgeçilmez ilk önemli adım. Irak'taki trajediden demokrasi ve seçim dışında başka bir seçenekle çıkamayız'' dedi. 
     ''Irak'ta seçimlerin ardından reform sürecinin devam etmesi gerektiğini'' kaydeden Barnier, ''yazılacak anayasanın Irak'taki bütün toplumları adil bir biçimde temsil edecek nitelikte olması gerektiğini'' söyledi. 
     Barnier, reformlar ve diğer seçimlerin ardından BM'nin 1546 sayılı kararı uyarınca Irak halkının kendi egemenliğine tamamen kavuşması için koalisyon gücü askerlerinin bölgeden çekilmesi gerektiğini vurguladı. 
     
</TEXT>
</DOC>
