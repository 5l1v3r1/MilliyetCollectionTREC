<DOC>
<DOCNO> 346385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy06.html </URL>
<DATE> 2005/05/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
SSK'lıların yol paralarına zam 
</HEADLINE>
<TEXT>

     Bulundukları yerlerden, tedavi amacıyla yurt içinde başka bir yere sevkedilen SSK’lılara ödenen yol ve zoronlu masraf karşılıkları yüzde 100 oranında artırıldı. 
     Çalışma ve sosyal Güvenlik Bakanlığı’nın "Yol Paraları ile Zaruri Masraf Karşılıklarına İlişkin Yönetmelik"te yaptığı değişiklik Resmi Gazete’de yayımlandı. 
     Değişiklikle hastalıkları dolayısıyla yurt içinde başka bir yere sevkedilenlerle, Sağlık Bakanlığı sağlık tesisi veya SSK tarafından sözleşme ve protokol yapılmış kamu veya özel sağlık tesisi ve hekim bulunmayan yerlerdeki SSK’lılardan, muayene ve tedavi için en yakın sağlık kuruluşuna başvuranlarla, hasta oldukları doktor raporuyla belirlenenlere refakat edenlere ödenen yol parası ve masraf karşılıkları artırıldı. İl içi sevklerde ödenecek yol parası ve masraf karşılıkları devlet memurları aylık katsayısının 50 gösterge rakamıyla, iller arası sevklerde ise 100 gösterge rakamıyla çarpımıyla hesaplanacak. Buna göre il içi sevklerde günlük 2 YTL, illerarası sevklerde ise 4 YTL ödenecek. Daha önce il içi sevklerde söz konusu katsayı 25, illerarası sevklerde ise 50 olarak uygulanıyordu. 
     
</TEXT>
</DOC>
