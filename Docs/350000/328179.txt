<DOC>
<DOCNO> 328179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy17.html </URL>
<DATE> 2005/03/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
SHP Mecliste... Karayalçın, hazine yardımına tepkilere yanıt verdi 
</HEADLINE>
<TEXT>

     SHP Genel Başkanı Murat Karayalçın, dün CHP'den istifa eden 5 milletvekilinin partisine katılım töreninde, AKP ve CHP'nin SHP'ye yapılacak devlet yardımının önünü kesmek için yoğun çaba içinde olduğunu söyledi. Karayalçın, "Ne oldu da heyecana, paniğe kapıldınız Korkunun ecele faydası yok" dedi. 
     CHP'den dün istifa eden İzmir Milletvekili Hakkı Akalın, İstanbul Milletvekili Ahmet Güryüz Ketenci, Hatay Milletvekili Züheyir Amber, Mersin Milletvekili Ersoy Bulut ve Amasya Milletvekili Mustafa Sayar, SHP'de düzenlenen bir törenle partiye katıldı. SHP'nin Uğur Mumcu Sokak'taki yeni genel merkezinin salonunun dar olması nedeniyle milletvekilleri için tören, genel merkez önünde gerçekleştirildi. 
     
     "MİLLETVEKİLLERİ GÖĞSÜNÜ GERE GERE SİYASET YAPACAK" 
     SHP Genel Başkanı Murat Karayalçın, törende yaptığı konuşmada, "Bizim için son derece önemli bir gün. SHP'nin şimdiye kadar kurulduğu ülkede değil, ama yurtdışında bir milletvekili vardı" diyen Karayalçın, İsviçre Parlamentosu'ndaki milletvekili Mustafa Atıcı yanına çağırdı. 
     
     "BUNDAN SONRA SİYASET FARKLI BİÇİMDE YAPILACAK" 
     Milletvekillerinin katılımlarının SHP MYK tarafından dün TBMM'ye iletildiğini bildiren Karayalçın, "SHP 28 Mart'ta TBMM'ye girmiş bulunmaktadır. Bu SHP için, Türkiye için, Türkiye solu için ve ülkemiz için son derece önem taşıyan bir tarihtir. Bundan sonra siyaset farklı bir biçimde yapılacaktır" diye konuştu. 
     Karayalçın, milletvekillerinin SHP'ye katılımından rahatsızlık duyan bir kesimin bunu "transfer"e benzettiğini anımsatarak, bunun anlamsız olduğunu ifade etti. Bu sözü kullananlara İsmet İnönü'nün "Hadi canım sen de" sözlerini hatırlatan Karayalçın, "Türkiye siyaseti dönüşüm içerisinde. 
     Aklını hizipçiliğe, kulislere takmış olanlar bunu yeterince değerlendirebilmeleri olanaklı değildir" dedi. 
     
     SHP'YE YAPILACAK DEVLET YARDIMI 
     SHP'ye yapılacak yardımın kesilmesi konusunda "geç kaldılar, korkunun ecele faydası yok" diyen Karayalçın devlet yardımı yapılacak partinin en az 41 ilde örgütlü ve seçime girebilecek durumda olması gerektiğine dikkat çekti. 
     Murat Karayalçın, "Bunun önünü kesmek için yoğun çaba içindeler. Güya teklif iki yıl önce hazırlanmış. İki yıl önce hazırlandı da ne oldu Ne oldu da heyecana, paniğe kapıldınız. Korkunun ecele faydası yok" dedi. 
     
     "YARDIM KÖTÜYSE AKP DE, CHP DE ALMASIN" 
     AKP ile CHP'nin "zımni ittifak" içinde olduğunu öne süren Karayalçın, bu konuda iki partinin de açık mutabakata vardıklarını söyledi. Karayalçın, iki partinin milletvekillerinin parti değiştirmesi halinde milletvekilliğinin düşmesi için de hazırlıklar yaptığını belirterek, "O zaman ne AKP'ye, ne CHP'ye devlet yardımını ver. İnönü 'oylar SHP'ye' diyordu bugün de ben öyle söylüyorum. Oylar SHP'ye. Eğer yardım kötü birşeyse o zaman AKP de CHP de almasın" diye konuştu. 
     
     "YARDIM KULİS İÇİN DEĞİL, HALK İÇİN KULLANILACAK" 
     SHP'nin alacağı devlet yardımının kulis için, kurultay yardımları için kullanılmayacağını da ifade eden Karayalçın, bu yardımın halk için kullanılacağını söyledi. Karayalçın, SHP'nin Türkiye'nin siyaset alanını Hazine yardımları da içinde olmak üzere tümüyle değiştirmesini önerdiğini belirterek, "Yüreğiniz yetiyorsa genel başkanlık hegomanyasını kaldırın. Genel başkanlık sultasına son verelim. Delegeliği kaldırın" dedi. 
     Murat Karayalçın, siyasetin toplumsal gereksinimlere yanıt vermek için yapılması gerektiğini ifade ederek, milletvekillerine de "Burada toplum için, genel başkan için değil, hizipler için değil, halkımız için siyaset yapacaksınız. 9.00-17.00 mesaisine değil, 24 saat siyaset, 24 saat muhalefet yapacaksınız. Yüzde 100 muhalefet 
     yapacağız, ama nutuk atarak değil, bizimle projeye dayalı siyaset yapacaksınız" diye seslendi. 
     
     "ROZETLER DEVLET YARDIMIYLA ALINMADI" 
     Karayalçın daha sonra milletvekillerine SHP rozetini takarken de "Bu rozetler SHP'lilerin, sevgili milletvekillerine armağanıdır. Devlet yardımıyla alınmamıştır. Altın kalpli SHP'lilerin, altın kalpli milletvekillerine taktığı altın rozetlerdir" dedi. Rozetleri takarken zorlanan Karayalçın, "Hiç takmadım, biraz acemilik var, kurusa bakmayın" diye konuştu. 
     
</TEXT>
</DOC>
