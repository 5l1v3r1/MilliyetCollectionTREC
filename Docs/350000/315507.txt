<DOC>
<DOCNO> 315507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur13.html </URL>
<DATE> 2005/02/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TIR şoförü Irak'ta 5 aydır kayıp... 
</HEADLINE>
<TEXT>

     Çalışmak için Irak'a giden Kütahyalı TIR şoförü İbrahim Yavuz'dan, ailesinin 5 aydır haber alamadığı bildirildi. 
     İbrahim Yavuz'un eşi Ümmühan Yavuz, AA muhabirine yaptığı açıklamada, eşiyle en son 5 ay önce telefonla görüştüğünü ve kendisinden bir daha haber alamadıklarını belirterek, eşinin bulunması için yardım istedi. 
     İbrahim Yavuz'un, 2004 yılının mayıs ayında adını bilmediği bir şirket aracılığıyla TIR şoförü olarak çalışmak için Irak'a gittiğini ifade eden Yavuz, eşiyle son telefon görüşmesini 3 Eylül 2004'de yaptığını, o tarihten itibaren haber alamadıklarını söyledi. 
     Yavuz, eşinin Irak'ın hangi kentinde bulunduğunu bilmediklerini dile getirerek, son olarak kendilerine Kızılhaç aracılığıyla gelen Arapça yazılı bir mektupta, İbrahim Yavuz'un Amerikan askerlerinin elinde tutsak bulunduğunun yazdığını öne sürdü. 
     Dışişleri Bakanlığı'na 20 gün önce eşinin bulunması için başvurduklarını anlatan Ümmühan Yavuz, şöyle konuştu 
     ''Ancak, şu ana kadar bir sonuç elde edilemedi. Eşim ekmek parası kazanmak için Irak'a TIR şoförü olarak gitti. Gittiği yerlerden bize sürekli telefon edip durumu hakkında bilgiler veriyordu. En son 3 Eylül 2004 günü telefon ederek durumunun iyi olduğunu söyledi. O günden beri bir daha haber alamadık. Bir hafta önce Kızılhaç aracılığıyla Arapça yazılı bir mektup geldi. Mektubu tercüme ettirdiğimizde, eşimin Amerikan askerlerinin elinde tutsak bulunduğu yazıyordu. Eşimin telefonda sesini duymadan, gelen mektuba inanmıyoruz.'' Yavuz, İbrahim Yavuz'un Amerikan askerlerinin mi yoksa Iraklıların mı elinde olduğunu kesin olarak bilmediklerini belirterek, ''Kayınpederim durumdan etkilendi ve hastalanarak yataklara düştü. Devlet büyüklerimizden eşimin biran önce bulunup Türkiye'ye getirilmesini istiyoruz. Durumdan en çok 7 yaşındaki oğlumuz Kazım etkilendi, ailecek çok mağdur durumdayız'' dedi. 
     
</TEXT>
</DOC>
