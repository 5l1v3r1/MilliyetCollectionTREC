<DOC>
<DOCNO> 319151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/axspo04.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hız sınırını aştı 3-0 
</HEADLINE>
<TEXT>


Trabzonspor lig otobanında Denizli'yi de solladı, ikincilik koltuğunu Galatasaray'dan devraldı. Kaptan Fatih Tekke iki golüyle yine şov yaptı, Szykowiak ilk golüne imza attı 


Fatih Tekke tutulmuyor 
ŞENOL Güneş yönetiminde fırtına gibi esen Trabzonspor, Galatasaray'ın puan kaybettiği haftada Denizlispor'u yenerek, ikinciliğe yükseldi. Bordo - Mavili takım dişli rakibi karşısında 21'de Fatih Tekke'nin golüyle perdeyi açtı. Bu golden 6 dakika sonra bu kez sahneye Szymkowiak çıktı. Polonyalı futbolcu, kafa vuruşuyla farkı 2'ye çıkardı. İkinci yarıda da etkili futbolunu sürdüren ev sahibi, 88'de günün başarılı ismi Fatih ile skoru belirledi. Yıldız futbolcu kaleci ile karşı karşıya kaldığı pozisyonu golle sonuçlandırdı 3-0. 

Güneş'ten dalya 

Trabzonspor Teknik Direktörü, Bordo-Mavili takımın başında 100. galibiyetini elde ederek, kariyerine yeni bir safya açtı 

'Kontrolü bırakmadık' 
TRABZONSPOR Teknik Direktörü Şenol Güneş, Bordo-Mavili takımın başında 100. galibiyetini Denizlispor'a karşı elde etti. Tecrübeli çalıştırıcı, hak ettikleri bir galibiyet aldıklarını dile getirerek, "İyi başlayıp iyi bitirmek istiyorduk. Maçın ilk bölümünde 2 gol bulduk. Bundan sonra kontrolü ele aldık. Bizim için önemli bir galibiyet. Futbolcularımı kutluyorum" dedi. 

Giray Bulak sıkıntılı 
DENİZLİSPOR'UN hocası Giray Bulak ise Trabzonspor'un kazanmak için elinden geleni yaptığını açıkladı. Bulak, "Beşiktaş maçından sonra yüzde 20 prestij kaybına uğradık. Futbolcularım özgüvenlerini kaybettiler. Trabzon önünde de bunun sıkıntısını yaşadık" dedi. Bu arada Trabzonspor'un başarılı ismi Hüseyin dördüncü sarı kartını görerek cezalı duruma düştü. 


</TEXT>
</DOC>
