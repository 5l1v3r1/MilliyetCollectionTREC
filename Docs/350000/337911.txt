<DOC>
<DOCNO> 337911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonyas12.html </URL>
<DATE> 2005/04/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
14 yaşındaki öğrenciler fuhuş yapıyor, HIV virüsü taşıyor 
</HEADLINE>
<TEXT>

     İngiltere'de okullarda çocukların ruh ve beden sağlıklarını izlemekle görevli hemşireler, 14 yaşında HIV virüsü taşıyan, fahişelik yapan ya da uyuşturucu kullanan öğrencilerin bulunduğunu açıkladı. 
     Kraliyet Hemşirelik Koleji tarafından düzenlenen konferansta konuşan hemşireler, çocuk ve gençler arasında sürekli intihar ve kendisine zarar verme eğilimleri içinde olanların bulunduğunu, ayrıca çete kültürünün giderek yaygınlaştığını söylediler. 
     Okullarda sosyal ve psikolojik danışmanların ve hemşirelerin eksikliği yüzünden bu tür eğilimleri ve alışkanlıkları olan çocukların erken teşhis edilemediklerini kaydeden hemşireler, okullarda daha çok eleman çalıştırılmasını istediler. 
     Hemşireler, HIV kaptığı belirlenen 14 yaşındaki bir erkek çocuğunun, ''Bende HIV olamaz, bu sadece büyüklerde görülür'' şeklinde tepki verdiğini, bunun da eğitimde eksikliğin altını çizmeye yettiğini söylediler. 
     Konferansa katılmak üzere İngiltere'nin dörtbir yanından gelen okul hemşireleri, bazı küçük kız ve erkek çocuklarının ekonomik baskılar yüzünden fahişelik yapmak zorunda kaldıklarını, ayrıca uyuşturucu kullanan öğrencilerin bulunduğunu anlattılar. 
     
</TEXT>
</DOC>
