<DOC>
<DOCNO> 313618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas24.html </URL>
<DATE> 2005/02/08/ </DATE>
<TIME> 18.11 </TIME>
<AUTHOR>  </AUTHOR>
<HEADLINE>
Central Park'a 7500 kapı inşa ediliyor... 
</HEADLINE>
<TEXT>

     Yüzlerce işçi New York-Manhattan'da bulunan ünlü Central Park'ı şehrin en büyük sanat galerisine dönüştürmeye çalışıyor. 
     İşçiler tarafından parkta inşa edilen 7500 ''kapı''dan on binlerce turistin geçmesi bekleniyor. 
     Parkta bulunan toplam 40 kilometre uzunluğundaki yürüyüş yollarına her 3,5 metrede bir kapı dikmeyi amaçlayan sanatçı çift Christo ve Jean Claude, 21 milyon dolara mal olacak projenin her aşamasıyla yakından ilgileniyor. 
     ''Kapılar, Central Park, New York, 1979-2005'' isimli açık hava sergisinin aslında 1979 yılında yapılmasının düşünüldüğü, ancak dönemin New York yönetiminin bu fikre sıcak bakmadığı kaydediliyor. 
     Kapı kurma çalışmaları hızla sürerken, park müdavimlerinin kuruluş aşamasında bile bu kapılara büyük ilgi gösterdiği belirtiliyor. 
     Cumartesi günü açılacak serginin parkta 16 gün boyunca kalacağı ve on binlerce kişi tarafından ziyaret edileceği ifade ediliyor. 
     
</TEXT>
</DOC>
