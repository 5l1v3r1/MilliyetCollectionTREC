<DOC>
<DOCNO> 336328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/magazin/yazdud.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecenin saygısızları 
</HEADLINE>
<TEXT>


MÜYAP'ın 2004'te albümleri en çok satan sanatçı ve prodüktörlere ödüllerini dağıttığı gecede büyük bir şıklık vardı. Ödül almak için sahneye çıkacaklarını bildikleri halde Mustafa Sandal, Özcan Deniz ve Yalın pikniğe gidilecek kıyafetlerle gelmişlerdi. Bu üç şarkıcının kıyafet saygısızlığı herkesi şaşırttı 


Çok ama çok dolu bir hafta geçirdim. Geçen hafta zaten 4 gün Antalya'daydım. O sürede valla 12.5 saat uyku ile durdum. Ama hoş şeyler yaşadım. Az sonra, pardon yakında yine bu köşede okuyacaksınız. İstanbul gecelerinde de ayrı bir hareketlilik bekliyordu beni. Bir ödül töreni, bir de şık bir parti vardı ilk olarak. Önce ödül töreninde yaşanan saygısızlığı anlatayım. MÜYAP'ın Müzik Yapımcıları Lütfi Kırdar Uluslararası Kongre Merkezi Anadolu Oditoryumu'nda 3'üncüsünü düzenlediği Türkiye Müzik Endüstrisi Ödülleri'ne ilk kez katıldım. Bu ödül töreni için yakışıklı kavalyem Ali Sayar ve ben büyük özen gösterdik. Ali takımını giydi. Ben de ayıptır söylemesi, çok şık bir pantolon-ceket giydim. İki dirhem bir çekirdek salona girdik. Girer girmez ikimiz de allak bullak olduk. Ayağına pis kotları, üzerine tişört ya da ütüsüz gömlekleri, ayağına çamurlu spor ayakkabıları geçiren neredeyse herkes oradaydı. Kokteylde de ikram edilen yemeklerle ağızlarını doldurarak konuşan, elinden içki bardağını düşürmeyen bir yığın çapulcuyla doldu ortalık. Oraya yemeye-içmeye gelmişti çoğu. Çok sevdiğim Özcan Deniz ve Mustafa Sandal bluejean, tişört ve birer montla oradaydılar. Saçı-sakalı karışık olan Yalın ise ödülünü almaya, özensiz bir pantolon ve montla gelmişti. İsimlerini bile bilmediğim pek çok şarkıcı hanımefendi de koltuk altları terden solmuş bir halde, etekleri sökük tuvaletler, abiye olup olmamakta kararsız kalan elbiselerle arz-ı endam etmişlerdi. Oysa MÜYAP'ın Başkanı olan sevgili Aydın Ağabeyim Oskay jilet gibi takım elbisesini geçirmiş, misler gibi ortadaydı. Mahsun Kırmızıgül, İbrahim Tatlıses, smokiniyle Erol Köse, Garo Mafyan, 'Büyük Usta' Kayahan, Serdar Ortaç, Hande Yener, Selda Alkor, Kenan Işık, Altan Erkekli, avukat Aydın Kurban, Ali Rıza Türker, 'Baba' Orhan Gencebay ve hayat arkadaşı Sevim Emre yaptıkları işe duydukları özeni giyimlerinden de esirgememişlerdi. Gülben Ergen ve türkücü Zara bu gece için otantik giysileri tercih etmişlerdi. Beyaz da çok şıktı. Aynı gece bir sürü terbiyesiz tip, protokole ayrılmış koltuklara yazılan isimleri söküp oturdu. Bir kez daha anlaşıldı ki biz, böyle özel gecelere özen göstermeyi bilmiyoruz. Güzel olan şeyler de vardı tabii. Aydın Ağabey'in iki güzel kızı Özlem ve Tuba kocaman olmuşlar. Türkiye'nin en iyi müzik yapımcılarından olan sevgili Hüseyin Emre ve güzel eşi Sibel'in kızı Hazal da çok büyümüş. Uzun süredir dargın olan Özcan Deniz ve Mahsun Kırmızıgül sarılarak barıştılar. 
Şiddetli grip olan Kayahan geceyi bitiremeden genç ve güzel eşi İpek ile gitti. Geceyi sunan Ceyda Düvenci saçlarını siyaha boyatmış. Dilerim gelecek yıl tüm şarkıcılar, türkücüler, müzik yapımcıları, MÜYAP'ın onlar için korsan yapımcılara karşı verdiği savaşa kıyafetlerine de özen göstererek destek verirler. 


</TEXT>
</DOC>
