<DOC>
<DOCNO> 336339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Korktuğu olmadı 
</HEADLINE>
<TEXT>


Rıza Çalımbay, Konyaspor maçının beklediğinden daha kolay geçtiğini söyledi, "Açıkçası korktuğum bir mücadeleydi. Motivasyonu zor sağladık" diye konuştu 


Beşiktaş Teknik Direktörü Rıza Çalımbay, Konyaspor karşısında galip gelerek yollarına devam ettiklerini söyledi. 
Fenerbahçe maçının ardından konsantrasyon zorluğu yaşayabileceklerinden endişe ettiğini ifade eden Siyah - Beyazlı çalıştırıcı, "Böyle bir maç bekliyordum. Aslında bundan daha da kötüsünü bekliyordum. Fenerbahçe sevinci bambaşka olur. Zaten bir hafta boyunca motivasyon için uğraştım. En korktuğum maçtı" diye konuştu. 
Konyaspor gibi güçlü bir rakip karşısında zaman zaman iyi oynadıklarını vurgulayan Çalımbay, şöyle devam etti 
"Bazen bize yakışmayan bir futbol ortaya koyduk. Beklemediğimiz bir gol yedik. Ancak bunun ardından oynamaya başladık. Golü yedikten sonra herkes kendine geldi." 
Hakeme sadece İbrahim Toraman için tepki gösterdiğini hatırlatan Rıza Çalımbay, "O kartı hak etmemişti. Üstelik cezalı duruma düştü. Ben buna kızdım" dedi. 
Rıza hoca, taraftarın pankart nedeniyle verdiği destekten mutlu olduğunu belirterek, "Amacımız, futbolculuk yaşantımızdaki şampiyonlukları taraftarlarımıza teknik adam olarak da yaşatmak. Geçen hafta yaşanan olayla ilgili her taraftan bana destek geldi. Herkese teşekkür ediyorum, ama lütfen bu konuyu artık kapatalım." 
Takımına bir gün izin veren Çalımbay, Rizespor karşılaşmasının hazırlıklarına yarın başlatacak. 

Tesellisi futbol 

Konyaspor Teknik Direktörü Saffet Susiç, oynadıkları futbolun karşılığını alamadıklarını söyledi. Beşiktaş karşısında başa baş bir futbol ortaya koyduklarını belirten Susiç, "Pozisyon bulduk, ama bunları değerlendiremedik. Maç en azından berabere bitmeliydi" diye konuştu. 

Ucuz kurtuldu 

RAHMAN SAĞIROĞLU 

İbrahim Akın, ilk gol sonrasında fenalaşan bir taraftarı hastaneye yetiştirmeye çalışan ambulansın altında kalıyordu 
İnönü Stadı'nda görevli bulunan ambulans, az daha İbrahim Akın'a çarpıyordu. Ahmed Hassan'ın ilk golünden sonra fenalık geçiren bir taraftarı hastaneye yetiştirmeye çalışan araç, az daha Siyah - Beyazlı futbolcuyu eziyordu. Korner atmak için köşeye giden İbrahim, saha içinden geçen ambulansın orada bulunduğunu hissetmeyince, ezilme tehlikesiyle karşı karşıya kaldı. Ancak çabuk toparlanan futbolcu, daha sonra topun başına geçti. 

Toraman cezalı 

Beşiktaş savunmasının başarılı isimlerinden İbrahim Toraman, dün dördüncü sarı kartını görerek cezalı duruma düştü. Siyah - Beyazlı futbolcu, Çaykur Rizespor karşısında görev yapamayacak. Ceza sınırında bulunan isimler ise şöyle İbrahim Akın, Ahmed Hassan, Ronaldo, Mustafa, Koray, Tayfur. 

Onların bayramı 

81 ilden özel olarak İstanbul'a gelen çocuklar, 23 Nisan Ulusal Egemenlik ve Çocuk Bayramı nedeniyle Beşiktaş'ın davetlisi olarak İnönü Stadı'na geldi. Minikler maç öncesinde Beşiktaş formaları ve Türk bayrakları ile statta tur atıp büyük alkış aldı. Siyah - Beyazlı oyuncular ayrıca seramoniye çocuklarla birlikte çıktı. 

Biz evleniyoruz 

Beşiktaş taraftarı, dün semt merkezindeki bir parkta ilginç bir gösteri sundu. Fenerbahçeli bir gelin ile Beşiktaşlı bir damadın nikahını, "Biz evleniyoruz " adını verdikleri oyunla sahneleyen Siyah - Beyazlılar, daha sonra tezahüratlar yaptı. Taraftarlar Sarı - Lacivertli bir atkıyı yaktılar. 

Minik usta 

Maradona'nın veliahtı olarak gösterilen River Plateli 12 yaşındaki Erik Lamela, Beşiktaş formasını giydi, İnönü Stadı'nda şov yaptı. BJK Akatlar Tesisleri'nde yapılan "Futbol Maratonu 2005" All Star maçında yer alan minik usta, Cordoba'ya 2 penaltı golü attı. Akşam da Konya maçında gösteri yaptı. Avrupa'nın birçok ünlü kulübü tarafından istenen Lamela'yı Carew de izleyip, tebrik etti. 

Görev Aksu'da 

Beşiktaş Başkanı Yıldırım Demirören olmayınca, iş 2. Başkan Murat Aksu'ya düştü. Aksu, özel işleri nedeniyle yurt dışında bulunan Demirören'in yokluğunda, protokolde Siyah - Beyazlılar'ı temsil etti, misafirleri ağırladı. 



</TEXT>
</DOC>
