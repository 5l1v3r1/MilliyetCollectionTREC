<DOC>
<DOCNO> 332297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur17.html </URL>
<DATE> 2005/04/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kitap okumada Konya lider... 
</HEADLINE>
<TEXT>

     Kültür ve Turizm Bakanlığı'nca hazırlanan istatistiklerde, Konya, geçen yıl kütüphanelerden kitap okuma sıralamasında 721 bin 410 okuyucusuyla birinci sırada yer alıyor. 
     Konya İl Halk Kütüphanesi Müdürü Kasım Akçay, AA muhabirine yaptığı açıklamada, Bakanlık tarafından bağlı kütüphaneler üzerinde istatistiki çalışma yapıldığını söyledi. 
     Geçen yılı içeren çalışmaya göre, en fazla kitabın bulunduğu ilin 1 milyon 76 bin 131 adetle İstanbul olduğunu belirten Akçay, 750 bin 182 ile Ankara'nın ikinci, 474 bin 770 adetle de Konya'nın üçüncü sırada yer aldığını bildirdi. 
     Konya'nın okuyucu sıralamasında ise lider olduğunu ifade eden Akçay, şöyle konuştu 
     ''Konya'da, geçen yıl 721 bin 410 okuyucu kütüphaneye geldi. Konya'yı 659 bin okuyucusuyla Gaziantep, 5 bin okuyucusuyla da Denizli izledi. Üye sayısı açısından bakıldığında 14 bin 162 üyesi bulunan Ankara birinci olurken, 13 bin 974'le Adana ikinci, 13 bin 180 üyeyle de Denizli üçüncü oldu. Ödünç kitap alan okuyucu sıralamasında ise 164 bin 278 ile Aydın birinci, 1 bin 529 ile Konya ikinci, 143 binle İstanbul üçüncü oldu.'' İstanbul ve Ankara gibi büyük şehirlerde çok sayıda kütüphane bulunduğunu vurgulayan Akçay, ''Bu illerdeki okul kütüphaneleri bile çok gelişmiş durumda. Konya'da ise kütüphane sayısı fazla değil. Özellikle öğrenciler araştırma için kütüphaneye geliyor. Yaz-kış her dönemde kütüphanemiz dolu oluyor'' dedi. 
     Akçay, kütüphane olarak son çıkan roman ve hikaye türü kitaplar konusunda eksiklerinin bulunduğunu belirterek, ''Okuyuculardan okudukları romanları, başkalarının faydalanması için kütüphaneye getirmesini istiyoruz'' diye konuştu. 
     
</TEXT>
</DOC>
