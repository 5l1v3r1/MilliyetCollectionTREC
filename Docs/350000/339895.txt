<DOC>
<DOCNO> 339895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo05.html </URL>
<DATE> 2005/05/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Galatasaray PAF oyuncuları zehirlendi 
</HEADLINE>
<TEXT>

     Malatya deplasmanında kaldıkları otelde yemek yiyen PAF takım oyuncularının zehirlendiği ortaya çıktı. Futbolcular üç gün dinlendirildi 
     
     İstanbul’da ortaya çıktı 
     Sarı-Kırmızılı takımın Malatya deplasmanı Saidou polemiği nedeniyle bir hayli gergin geçerken, perde arkasında da çok ciddi bir olayın yaşandığı ortaya çıktı. A takımla birlikte maçın oynanacağı kente giden PAF takım oyuncularının, maç öncesi yedikleri yemekten zehirlendikleri öğrenildi. Karşılaşma öncesi otelde yemek yiyen futbolcuların bazılarının İstanbul’a dönüşte rahatsızlandıkları kaydedildi. 
     
     İdmanlar iptal edildi 
     Futbolcuların birkaçında birden aynı rahatsızlıkların yaşanması nedeniyle, kulüp doktorlarının tüm takımı kontrolden geçirdiği ve gıda zehirlenmesi teşhisini koyduğu bildirildi. Bu nedenle PAF takımın pazartesi ve salı günü yapması gereken idmanların iptal edildiği ve futbolcuların dinlendirildiği öğrenildi. Oyuncuların rahatsızlıklarının geçtiği ve hepsinin iyi durumda olduğu belirtildi. 
     
</TEXT>
</DOC>
