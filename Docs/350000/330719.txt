<DOC>
<DOCNO> 330719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko18.html </URL>
<DATE> 2005/04/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Genel Müdür Tarakçıoğlu Hyundai, hızla büyümeye devam ediyor 
</HEADLINE>
<TEXT>

     Hyundai Assan Genel Müdürü Kurthan Tarakçıoğlu, Hyundai'nin hızla büyümeye devam ettiğini söyledi. 
     Tarakçıoğlu, Bursa Oto Show 2005 Fuarı'na katılmak üzere geldiği Bursa'da, Hyundai'nın 2003 yılında yüzde 5.5 olan pazar payının, 2004 yılında yüzde 9.5'e yükseldiğini bildirdi. 
     Pazar payını hedeflerini geçen yıl yüzde 10 olarak ifade ettiklerini hatırlatan Tarakçıoğlu, ''2004 yılında hedefimize ulaştık. Bu yıl ise pazardaki sıralamada radikal değişiklikler olacak. 2003 yılında 10. sıradayken 2004 yılında 4. sıraya yerleştik. Hyundai hızla büyümeye devam ediyor'' dedi. 
     Tarakçıoğlu, Hyundai'nin Türkiye'de en çok tercih edilen 4. marka haline geldiğini kaydederek, şunları söyledi 
     ''2005 yılının ilk 3 ayı itibariyle, şu anda Hyundai 3. sırada. Yaklaşık yüzde 11 gibi bir pazar payı var. Ben buna 'çığ etkisi', 'kar topu etkisi' diyorum. Bugün, bizim otomobilimizi kullanan müşterilerimiz, bize yeni 10 kişiyi birden getiriyor. Tüketicinin Hyundai'ye yönelmesi bizleri son derece mutlu ediyor. Bu yılki hedefimiz geçen yıl yüzde 9.5 olan pazar payını, yüzde 12-13'e çıkarmak, bunun için çalışıyoruz. Pazarda 3. firma olmayı hedefliyoruz.'' Hyundai olarak bu yılki en büyük sürprizlerinin yıl sonuna doğru Kocaeli'de üretilecek ve Avrupa ülkelerine ihraç edilecek ''Compact Sedan'' olduğunu kaydeden Tarakçıoğlu, yeni ürünün çalışmalarının sürdüğünü, ancak adının henüz netlik kazanmadığını ifade etti. 
     Tarakçıoğlu, Hyundai'nin Getz modeliyle ilgili olarak ise ''Getz, bulunduğu segmentin yaklaşık yüzde 15'ine hakim. Bu da, segmentin lideri ya da ikincisi demektir. Geçen yıl ayda 300-400 satan bu modelimiz için bu yıl ayda 2 bin civarında talep geliyor. Yani Türkiye, Getz'i sevdi. Getz'i, Hyundai'nin parlayan yıldızı olarak değerlendiriyoruz. Tüm tüketiciler tarafından talep ediliyor'' diye konuştu. 
     
</TEXT>
</DOC>
