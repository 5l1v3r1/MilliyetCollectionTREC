<DOC>
<DOCNO> 307393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/ydemirkol.html </URL>
<DATE> 2005/01/18/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yalan Dünya 
</HEADLINE>
<TEXT>



Elimizde bir federasyon açıklamasıyla öylece kalakaldık. Sabahın köründen beri Alaattin Metin'in "Milli takımın başına Hitzfeld geçiyor" haberini doğrulatabilmek için aramadığı, konuşmadığı kimse kalmayan ve haberin sonuna kadar doğru olduğunu öğrenen bizler, öylece kalakaldık. Levent Bıçakcı Almanya, Hasan Doğan Mekke yolunda olduğu için bu iki başkana ulaşamamış, ama diğer herkese bu konuyu onaylatmıştık. En "Hayır" diyenin cevabı "Bunu duydum" du. Levent Bıçakcı uçaktan indi, federasyon basın ofisine haberi yalanlamaları talimatını verdi. Meslektaşlarımız metni yazdı. Yolladılar. Biz de elimizde faksla öylece kaldık. Bu haber yalan olabilir miydi Mehmet Demircan, Almanya bağlantılarını sonuna kadar kullanmış, hemen herkesle konuşmuş, haberi doğrulatmıştı. Zaten bir gün sonra Hitzfeld'in bu doğrultudaki açıklaması da gazetelere yansıyacaktı. Ama Levent Bıçakcı, bizzat yaptığı söylenen bu görüşmeyi yalanlıyordu. Tüm bu zaman içinde Ersun Yanal'la da konuştuk, Hitzfeld'in, Türk yardımcısı olacağı söylenen Süper Lig hocasıyla da. Haberleri olmadığını söylediler. Yanal şaşırmıştı, doğrusu anlamamıştı. Haklı olarak. Peki alelacele basın açıklaması yapılması talimatını veren Bıçakcı, Yanal'ı aramış mıydı Hayır. Ya Hitzfeld'in haberi onaylamasının ardından Hayır. Ertesi gün ya da dün Hayır ve hayır. 

Gücün hukuku 
Haluk Ulusoy federasyonunun görevi bırakması gerektiği konusunda kesin bir düşünceye sahiptim. Sorun Ulusoy'un şahsı değildi. Sorunlara, temel ihtiyaçlara hiç cevap verilemiyor olmasıydı. Ligin dengesi gün geçtikçe bozuluyor, genç oyuncular üst düzey futbol oynama şansı bulamıyor, hakemler dökülüyor, statlar standartlara uymuyordu. Ülkede amatör futbol oynanmayan şehirler vardı. Kadın futbolu, okul futbolu bitmişti. Üniversitelerde bu oyun hiç yoktu. Bizzat Dünya Kupası 3.'sü takımın teknik kadrosu bu başarının bizi kötü etkilediğini söylüyordu. Ekonomik olarak güçlü şehirlerin takımları düşerken, siyasi öneme sahip şehirlerin takımları yükseliyordu. Futbol artık sadece terördü. Bu düzenin değişmesi gerekiyordu ve belki bir başkası bunu yapabilirdi. 
Ama geçen zaman içinde gördük ki, bu federasyon seleflerinden de vahim. Kadrolaşmak dışında bir adım dahi atabilmiş değiller. Gerçi onu da bitirmiş değiller ya 
Şenol Güneş'in müthiş tespitiyle "Bugün Türk futboluna hukukun gücü değil, gücün hukuku hakim". Ve maalesef Bıçakcı federasyonu bunu değiştirmek için hiçbir şey yapmıyor. Zaten şeffaf olamayan, ne yapabilir ki UEFA Asbaşkanı Şenes Erzik "Benim Türk futbolunu yönetenlere her zaman ilk önerim sonuna kadar şeffaf olmalarıydı" diyor. 
Cuma gününden buyana bu idealden ne kadar uzak olduğumuzu bir kez daha gördük. Bakalım bu yalan dünya bize daha neler gösterecek. 

Güneş ve Le Guen 

Paul Le Guen yaşıyla 40 orantıladığınızda şu anda dünyanın en başarılı hocası. "Genç oyunculara ne önerirsiniz " sorusuna verdiği cevap ufuk açıcı "Sadece eğlensinler. Futbolu çok ciddiye almasınlar. Bu konuda kariyer yapma inadına girmesinler. Eğer yetenekleri varsa zaten keşfedilirler ve daha ciddi düşünmeye o zaman başlarlar". Şenol Güneş'in bu konuda söyledikleri de bununla örtüşüyor "Bütün çocuklara spor yaptırmalıyız. Ama çocuklarımıza tek çıkış yolu olarak futbolu göstermemeliyiz. Hepsinin profesyonel olmasına olanak yok. 18 yaşına geldiğinde futbolla ilişkisi kesilmiş ve yapacak başka hiçbir şeyi olmayan bir dolu genç hem kendileri hem de toplu için sorun demektir". 

Sergen, Ergün, Conceiçao 

"Bizim oynadığımız sistemde bir 10 numaraya ihtiyaç yok. Çift önlibero çapa oynuyoruz ve oyunu onlar organize ediyor." Futbolu pek konuşmayan, sadece kendine has oynayan son virtüöz, ülkedeki futbol yorumcularının çoğunun bir türlü kabul edemediği bir futbol gerçeğinin altını çiziyor. Bazı takımlar 10 numarasız oynar. Bazı teknik adamlar bunu tercih eder. Ya da bazen bir 10 numara bulmak kolay olmaz ve bu zorunlu bir tercih olur. Del Bosque o ya da bu sebeple 10 numarasız oynuyor. Ama onun sorunu çapalarının gerçek çapa olmayışı. Öte yandan Hagi birbirinden değerli 4 çapaya sahipken 10 numara peşinde. Ve bulduğunu sandığı 10 numarasıyla yani Pleşan'la cumartesi günü çok iyi işlediğini gördüğümüz makinesini bozmak üzere. Halbuki Ergün ve Conceiçao'yla, hatta Cihan'la, hatta ve aslında Saidou'yla, Ayhan'la iyi işleyen bir takım kurdu. Pleşan ise, sistemi bozacağından, yıkıcı bir fantaziden başka bir şey değil. 

Rakipler neden susuyor 

Aleyhlerinde meydana gelen en ufak bir hakem hatasında ortalığı toz duman edenler. Rakiplerinin şampiyonluklarını, başarılarını karalamak için elinden geleni yapanlar. Düşme hattını demeçleriyle cehenneme çevirenler. İstanbulspor dosyasıyla ilgili basın sonuna kadar giderken, nasıl bu kadar sessiz kalabiliyorlar. Neden en azından "Yahu bizim de midemiz bulandı, bu nasıl iş" demiyorlar. İstanbulspor ve Fenerbahçe'nin rakipleri neden susup uzaktan seyrediyor Asıl dikkat çekici olan, kulaklarımı tırmalayan bu. Sessizlik. Hiç de masum olmadığını bildiğim sessizlik. 



</TEXT>
</DOC>
