<DOC>
<DOCNO> 345897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/siy05.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, kota uygulamalı 
</HEADLINE>
<TEXT>


Kadın hakları savunucusu İsveçli parlamenter Bengtsson, CHP'nin milletvekili seçimlerine yüzde 50 kadın kotası uygulamadan girmesini anlayamadığını belirtti 

YILDIZ YAZICIOĞLU Ankara 


İsveç Parlamentosu Anayasa Komisyonu üyesi ve kadın hakları savunucusu sosyal demokrat Anders Bengtsson, Dünya Ekonomik Forumu'nun cinsiyet eşitliği raporunda 58 ülke arasında Türkiye'nin 57. sırada, İsveç'in de ilk sırada olduğunu söyledi. Bengtsson, "Türkiye'yi mevcut durumundan siyasette hemen cinsiyet kotası uygulamaya başlaması kurtarır" dedi. 
Bengtsson, Kadın Adayları Destekleme Derneği'nin KA-DER davetlisi olarak geldiği Ankara'da Milliyet'in sorularını yanıtladı. Bengtsson, İsveç'in 90 yıldır kadınları seçimlere katmasına karşın, cinsiyet kotası uygulanmadan önce parlamentoda en fazla yüzde 25 kadın parlamenter oranına ulaştığını söyledi. Bengtsson, cinsiyet kotası uygulanmasıyla yüzde 45 oranında kadın parlamenter oranına ulaşıldığını söyledi. Sosyal demokrat parti kimliğine sahip olan CHP'nin milletvekili seçimlerine yüzde 50 kadın kotası uygulamadan girmesini anlayamadığını belirten Bengtsson, "Türkiye'deki sosyal demokratlara gerçekten şaşırdım. Bizde Hıristiyan Demokrat Parti, cinsiyet kotasını uygulamıyor. Ama sosyal demokratlar bizim gibi iktidara gelmek istiyorsa mutlaka kota uygulamalı" dedi. 
TBMM'de ana muhalefet partisi olmasına rağmen CHP'nin çok az kadın milletvekili çıkarmasına anlam veremediğini yineleyen Bengtsson, "Sosyal demokratlarca bile kota uygulanmadığından emin misiniz " diye sordu. 



</TEXT>
</DOC>
