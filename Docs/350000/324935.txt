<DOC>
<DOCNO> 324935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/dunya/dun01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi eşcinsel düğününü polis bastı 
</HEADLINE>
<TEXT>


DIŞ HABERLER SERVİSİ 


Suudi Arabistan güvenlik güçleri, Cidde kentinde eşcinsel bir çiftin gizlice düzenlenen düğününü basarak 110 eşcinsel erkeği tutukladı. 
İnternette yayımlanan Suudi gazetesi El - Vifak'ın haberine göre, pazartesi gecesi bir ihbarı değerlendiren polis, bir düğün salonuna baskın düzenleyerek kadın kılığında dans eden 110 erkeği tutukladı. 80 erkek bir süre gözaltında kaldıktan sonra serbest bırakılırken, 30 eşcinsel çarşamba günü mahkemeye çıkarıldı. 

Kırbaç ve hapis 
Homoseksüelliğin yasak olduğu Suudi Arabistan'da eşcinseller kırbaç veya hapisle cezalandırılıyor. 
Baskının, kuzeydeki Arar kentinde ilişkilerini öğrenen bir Pakistanlıyı öldüren 2 eşcinsel sevgilinin idam edilmesinden bir gün sonra düzenlenmesi dikkat çekti. Ahmed El Enezi ve Şahir El Rubli isimli sevgililer, kendilerini ilişkideyken yakalayan Malik Han isimli Pakistanlıyı döverek öldürmüş, ardından cesedini yakmışlardı. 


</TEXT>
</DOC>
