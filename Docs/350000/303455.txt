<DOC>
<DOCNO> 303455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur11.html </URL>
<DATE> 2005/01/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kaplıca suyu ile otomobil yıkıyorlar 
</HEADLINE>
<TEXT>

     Samsun'un Havza İlçesi'nde belediye tarafından yaptırılan sondaj çalışmalarında çıkan 56 derece sıcaklıktaki kaplıca suyu, sokağa taşınca vatandaşlar ihtiyaçlarını buradan sağlamaya başladı. 
     Edinilen bilgiye göre, çok sayıda termal tesis ve hamamın yer aldığı Havza İlçesi'ndeki termal su verimini artırmak amacıyla yaklaşık 4 ay önce başlatılan çalışmalarda 554 metre derinliğe ulaşıldı. 
     Maden Tetkik Arama Enstitüsü MTA tarafından gerçekleştirilen çalışmalar sonrasında 56 derecede sıcak su bulunurken, sondaj nedeniyle sıcak su sokaklara taşmaya başladı. 
     Bu gelişme sonrasında sokaklar adeta kaplıca sularının buharı altında kalırken, vatandaşlar da sıcak su ihtiyaçlarını buradan karşılamaya başladılar. 
     Kimi vatandaş bedava sıcak su ile çamaşır yıkarken, kimisi de otomobillerini temizlemeyi tercih ediyor. 
     Havza Belediye Başkan Yardımcısı Ömer Büyük, yapılan sondaj çalışmaları sonrasında bulunan kaplıca sularının belediyeye ve ilçedeki termal otellere büyük katkı sağlayacağını söyledi. 
     3 aylık çalışma sonucunda 544 metre derinlikte ulaşılan kaplıca suyunun 56 derece sıcaklıkta olduğunu ve saniyede 41 litre olarak aktığını belirten Ömer Büyük, '' Sokaklara taşan kaplıca suyunu kısa zamanda depolayarak termal otellere dağıtacağız'' dedi. 
     Halen belediyeye ait 5 termal tesisin hizmet verdiği Havza'da, ayrıca 200 dolayında da özel kabin bulunuyor. 

     
</TEXT>
</DOC>
