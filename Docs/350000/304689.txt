<DOC>
<DOCNO> 304689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo19.html </URL>
<DATE> 2005/01/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Güneş Fatih ve Gökdeniz Trabzonspor'u şampiyon yapmadan gidemez 
</HEADLINE>
<TEXT>

     Trabzonspor Teknik Direktörü Şenol Güneş, şampiyonluk mücadelesinde rakiplerine göre dezavantajlı durumda olduklarını söyledi. 
     Trabzonspor'un gerek tesisleşme, gerek mali olanaklar, gerekse kadro zenginliği açısından rakiplerinden geride bulunduğunu ifade eden Güneş, ''Bu şartlarda bugün için şampiyonluk zor görünüyor. Fakat şampiyon olursak eksiklilerimize rağmen başarmış oluruz'' dedi. 
     Trabzonspor'un her zaman şampiyonluk mücadelesi içinde olması gerektiğini, ayrıca Avrupa'da da başa güreşen bir ekip yaratmak istediklerini anlatan Güneş, göreve gelirken bu amaçla en az 3 futbolcu transfer edilmesini istediğini, ancak kendisinin istediği düzeyde bir oyuncuyu dahi transfer etmekte zorlandıklarını söyledi. 
     Sezon sonuna kadar teknik direktör olarak görev yapacağını ve daha sonra transfer komitesi, altyapı komitesi ve teknik ekibin oluşturulmasından sonra profesyonel yapıdan sorumlu yönetici pozisyonuna geçebileceğini anlatan Şenol Güneş, ''Benim kafamdaki Trabzonspor mali yönden, tesis yönünden sıkıntısı olmayan, altyapıdan oyuncularını yetiştiren, hatta yurtdışına pazarlayan bir kulüp durumunda olmalı. 3,5 yıllık görev sürem içinde kulüple bazı kurumsal değişiklikleri gerçekleştireceğim, bazılarının da tohumunu atacağım'' diye konuştu. 
     
     FATİH, GÖKDENİZ VE TOLGA 

     Şenol Güneş, Fatih, Gökdeniz ve Tolga gibi yurtiçi ve dışından bir çok kulübün transfer listesinde yer alan futbolcularını sezon sonunda göndermelerinin söz konusu olamayacağını belirterek, ''Trabzonspor'un bugünkü şartlarda şampiyonluk yarışının içinde olabilmesi bu oyunculara bağlı. Takımı şampiyon yapmadan hiçbir yere gitmelerine izin veremeyiz. Ancak ileride Trabzonspor şampiyonluklara ulaşır, kadrosunda çok sayıda yıldız barındırır ve kulübün menfaati de olursa bu oyuncuları göndermeyi düşünebiliriz'' dedi. 
     
     FUTBOL FEDERASYONU'NA ELEŞTİRİ 

     Futbol Federasyonu'na da eleştirilerde bulunan Şenol Güneş, federasyonun kurumsal olarak bozuk bir düzen içinde olduğunu savundu. 
     Trabzonspor ile sözleşme imzalarken sözleşmesine transfer ücreti istemediğinin altını çizen Şenol Güneş, şöyle devam etti 
     ''Çünkü, sözleşmenin federasyon nezdinde hukuki bir geçerliliği yok. Futbol Federasyonu kendi yaptığı sözleşmeyi dahi tanımıyor. Milli takımda işime son verdikleri halde bunu inkar ettiler. Futbol Federasyonu'nda maalesef hukukun gücü değil, gücün hukuku var. Milli takımda görev yaparken Tarih yazdık, bundan sonra geleceği yazacağız demiştim, ama federasyonda geleceği bizimle beraber yazması gereken kişiler bugünümüzü dahi elimizden aldı. Bugün Hakan Şükür'e dahi Vatan haini diyenler var. Fakat herkes durup bakıyor ve buna tepki koymuyor. Federasyon bugünkü yapısıyla UEFA kriterlerine uymuyor. Bu durumda kulüpleri nasıl uyduracak.'' 
     
     ''BUGÜNLERE O DÜŞÜNCE YAPIMLA GELDİM'' 

     Şenol Güneş, 1996 yılında Fenerbahçe'ye 2-1 yenilerek şampiyonluğu kaybettikleri karşılaşmayla ilgili de şunları söyledi 
     ''O maçta taktik hatası yaptığım gerekçesiyle eleştirilmiştim. Fakat hiç kimse o yenilginin tamamen şanssızlık olduğunu görmedi. Bugün de olsa aynı taktik ve düşünceyle sahaya çıkardım. Ben bugünlere o düşünce yapımla geldim.'' 
     
</TEXT>
</DOC>
