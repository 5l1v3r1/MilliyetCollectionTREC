<DOC>
<DOCNO> 333270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun29.html </URL>
<DATE> 2005/04/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kraliçenin yeni kitabı İslam'ın meydan okuması ciddiye alınmalı 
</HEADLINE>
<TEXT>

     Danimarka Kraliçesi Margrethe, yayımladığı yeni bir kitapta, ''hem yerel, hem de küresel planda İslam'ın ortaya koyduğu meydan okumayı ciddiye almak gerektiğini'' savundu. 
     Gazeteci Annelise Bistrup tarafından kaleme alınan ''Margrehte'' başlıklı kitapta, Danimarka Kraliçesi, ''Bu, ciddiye almamızı gerektiren bir meydan okumadır. Çok uzun zaman bu meselenin su yüzünde kalmasına izin verdik, çünkü hem hoşgörülüyüz, hem de tembel'' ifadelerini kullandı. 
     Kitapta, 64 yaşındaki Kraliçe, Müslümanları, ''bütün hayatları din olan, sabahtan akşama, beşikten mezara günlük yaşamlarını dinle belirleyen insanlar'' olarak nitelendiriyor ve böyle yaşayan Hıristiyanların da var olduğunu belirtiyor. 
     1972'den bu yana tahtta bulunan Kraliçe, ''bazı şeylere karşı hoşgörünün sergilenmemesini'' istiyor ve ''hoşgörülü olunduğunda ise bunun inançtan mı, yoksa öyle gerektiği için mi olduğunun iyi hissedilmesi gerektiğini'' kaydediyor. 
     Adlandırmamakla birlikte köktendinciliği eleştiren Kraliçe, ''Dil konusundaki yetersizliklerinden dolayı toplumumuzdan dışlanan Müslüman gençlerin, sığınmak istedikleri dinlerinin mutlak değerlerinin çekimine kapıldıkları açıktır. Burada sorun sadece Danimarkacayı konuşmak ve anlamak meselesi değildir söz konusu olan, bu dilin kurallarını da kavramak gerekir. Bizler onlara yardım etmeliyiz'' diyor. 
     
</TEXT>
</DOC>
