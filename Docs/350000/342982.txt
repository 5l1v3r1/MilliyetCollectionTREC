<DOC>
<DOCNO> 342982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko44.html </URL>
<DATE> 2005/05/16/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Finansbank'ın 3 aylık net karı 110 milyon YTL... 
</HEADLINE>
<TEXT>

     -FİNANSBANK’IN 3 AYLIK NET KARI 110.7 MİLYON YTL... 
     İSTANBUL A.A - 16.05.2005 - Finansbank, bu yılın ilk çeyreğinde 110.7 milyon YTL net kar elde etti. 
     Finansbank’tan yapılan açıklamada, 2005 yılının ilk 3 ayının, bu yılın da ekonomik anlamda iyi geçeceğinin sinyallerini verdiği ifade edilerek, sağlıklı büyümesini devam ettiren Finansbank’ın, yakaladığı güçlü karlılık ile ortakları için değer yaratmayı, müşterilerine desteği sürdürdüğü belirtildi. 
     2005 yılında özellikle bireysel müşterilere hizmet amaçlı 4 yeni 
     şube açarak toplam şube sayısını 174’e çıkaran bankanın, güçlenen aktif yapısı sonucu Fitch Ratings tarafından kurum notunun D’den C D’ye ve uzun vade yabancı para ve YTL notunun B ’dan BB-’ye yükseltildiği kaydedildi. 
     Finansbank’ta yaşanan bu olumlu gelişmelerin yabancı sermaye piyasaları tarafından da desteklendiği ve bankanın yeni bir ilke daha imza atarak Mart ayında 500 milyon dolar tutarında yedi yıl vadeli seküritizasyon kredisi aldığı anımsatılan açıklamada, sektörün lider bankalarından biri olmayı amaçlayın Finansbank’ın 2005 yılında bu doğrultuda gelişimini sürdüreceği belirtildi. 
     Açıklamada, 2004 yılında kredi portföyünü önemli ölçüde genişleterek, yüksek karlılığını koruyan Finansbank’ın 2005 yılının ilk çeyreğinde de güçlü faaliyet performansını sürdürdüğü vurgulanarak, bankanın net faiz gelirlerinin bir önceki yılın aynı dönemine göre yüzde 70 artarak 243.8 milyon YTL’ye yükseldiği bildirildi. 
     Net ücret ve komisyon gelirlerinin yüzde 110 yükselerek 101.1 milyon YTL’ye ulaştığı belirtilen açıklamada, gelirdeki bu önemli artışların sonucunda Finansbank’ın net karının, 2005 ilk çeyreğinde 110.7 milyon YTL olarak gerçekleştiği kaydedildi. 
     
     NET ÜCRET VE KOMİSYON GELİRLERİ İKİYE KATLANDI 
     Finansbank’ın konsolide olmayan mali tabloları incelendiğinde de aynı güçlü mali performansın görüldüğü ifade edilen açıklamada, konsolide olmayan net karının yüzde 172 oranında yükselerek 78.5 milyon YTL’ye ulaşırken, net faiz gelirlerinin yüzde 83’lük artışla 190.3 milyon YTL’ye ulaştığı, net ücret ve komisyon gelirlerinin ikiye 
     katlanarak 68.6 milyon YTL olarak gerçekleştiği bildirildi. 
     Finansbank’ın 2005 ilk çeyreğinde de kredi portföyünü büyütmeye devam ettiği vurgulanarak, bankanın kredilerinin bu yılın ilk üç ayında yüzde 11 oranında büyüyerek 9 milyar 60 milyon YTL seviyesine çıktığı bildirildi. 
     Açıklamada, Finansbank’ın konsolide olmayan ve Türkiye’de toplanan müşteri mevduatının geçen yılın ilk çeyreğine kıyasla yüzde 42 yükselerek 5 milyar 168 milyon YTL’ye ulaştığı ve bu büyümenin TL cinsi mevduattan kaynaklandığı ifade edildi. 
     Finansbank’ın öz kaynaklarının bu yılın ilk üç ayında yüzde 6 yükselişle 1 milyar 231 milyon YTL’ye, ayrıca serbest sermayesinin yüzde 8 yükselişle 921.8 milyon YTL’ye ulaştığı belirtilen açıklamada, bankanın sermaye yeterlilik rasyosunun konsolide bazda yüzde 14.49 olarak gerçekleştiği de kaydedildi. 
     
</TEXT>
</DOC>
