<DOC>
<DOCNO> 348748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas16.html </URL>
<DATE> 2005/06/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Nazım Hikmet, Moskova'da mezarı başında anıldı 
</HEADLINE>
<TEXT>

     Ünlü şair Nazım Hikmet Ran, ölümünün 42. yıldönümünde, Moskova'da mezarı başında düzenlenen törenle anıldı. 
     Törene katılan şair Ataol Behramoğlu, A.A muhabirine yaptığı açıklamada, ''Nazım'ın bugün hala sürgün olduğunu'' belirterek, ''Çünkü bir bakıma hem yurdundan sürgün hem de Türkiye'de hala yurttaşlığıyla ilgili sorun çözülmüş değil. Vasiyeti hala yerine getirilmiş değil'' dedi. 
     Nazım Hikmet'in, sürgünü, gurbeti ve her türlü acıyı aşarak ölümsüzlüğe ulaşmış bir şair olduğunu söyleyen Behramoğlu, ''İnsanlığa karşı duyduğu sevgisi, emekçi insana karşı duyduğu büyük sevgi ve insanlığın geleceğine karşı umudu, tüm bunlara duyduğu sevgi... Bu anlamda da bütün yurttaşların ve bütün ilerici insanların kalbinde yaşamayı sürdürüyor'' diye konuştu. 
     Büyük şairlerin hiçbirinin ülkelerinde tam olarak anlaşılmadığını ifade eden Behramoğlu, şöyle konuştu 
     ''Hangi şair, yazar ülkesinde tam olarak herkes tarafından anlaşılıyor. Bunun yanıtını tam olarak vermek mümkün değil ama hiç kuşkusuz Türkiye'de Nazım Hikmet gençliğin taptığı bir şairdir. Türkiye insanı onun değerini biliyor. Ama resmi çevrelerde hala birtakım eskiden kalma alışkanlıklar devam etmektedir. Fakat bunları çok da büyütmemek gerekir. Bunlar çok basit olaylardır. 
     Türkiye toplumu Nazım Hikmet'in ölümünden sonra büyük evreler geçirdi. Yani basit olayları çok da büyütmemek gerekir diye düşünüyorum.'' Nazım Hikmet'i anma törenine, Türklerin yanı sıra yaşlı Rus vatandaşları katılıp mezarına çiçek bıraktı. Törene katılanlar, Nazım Hikmet'in şiirleri ve dünya görüşleriyle ilgili konuşmalar yaptı. Törende, Behramoğlu şiir okudu, müzisyen Haluk Çetin de ''Dostların arasındayız'' parçasını gitarıyla seslendirdi. 
     Rus-Türk Araştırmaları Vakfı RUTAM tarafından bu akşam düzenlenecek etkinlikte, Ataol Behramoğlu şiirlerini, müzisyen Çetin parçalarını seslendirecek. 
     
</TEXT>
</DOC>
