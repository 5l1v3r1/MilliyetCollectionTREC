<DOC>
<DOCNO> 334448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko17.html </URL>
<DATE> 2005/04/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kotadan çekinen Çin, önlem alıyor... 
</HEADLINE>
<TEXT>

     Dünya Ticaret Örgütü'nün kararı gereği 2005 başında kotalarının kaldırılmasıyla dünya tekstil pazarındaki payını hızla artıran Çin, ABD ve AB'nin önlem arayışlarına başlaması üzerine, ihracattan aldığı vergiyi artırmak için harekete geçti. 
     Yeni Çin ajansının bildirdiğine göre Çin Tekstilciler Birliği Başkan Yardımcısı Gao Yong, son iki ayda ihracatında hızlı artış görülen mallarda vergiyi artırmayı düşündüklerini, bununla ilgili kararın önümüzdeki hafta içinde çıkabileceğini söyledi. 
     Çin'in tekstil ihracat vergisinde ne oranda artış planladığı konusunda ayrıntı verilmese de, konuya yakın kaynaklar, verginin ikiye katlanabileceğini belirtiyor. 
     Çin'in yılbaşında kotaların kaldırılması nedeniyle uygulamaya soktuğu ve adet başına 0.2-0.3 yuan 2-3 sent ya da kilogram başına 0.5 yuan 6 sent olarak belirlenen tekstil ihracat vergisinin yeterince etkili olmaması üzerine, böyle bir adımın zorunlu hale geldiği kaydediliyor. 
     Dünyanın en büyük tekstil pazarı ABD'de Ticaret Bakanlığı tarafından açıklanan veriler, Çin'den gerçekleştirilen ithalatta patlama olduğunu ortaya koymuştu. 
     İlk çeyrek verilerine göre Çin'den yapılan triko örme ve bluz ithalatında yüzde bin 258, pamuklu pantolon ithalatında ise yüzde bin 521'lük artış görülmesi, ABD'yi önlem arayışına itmişti. 
     Geçtiğimiz günlerde alınan kararla iç pazarın bozulup bozulmadığını ve böyle bir durum varsa bunda Çin'in rolünün olup olmadığının soruşturan ABD'nin başlattığı 'korumacılık prosedürü' adı verilen süreç, yerli üretimin korunması adına Çin'e yeniden kota uygulanmaya başlanmasıyla sonuçlanabilecek. 
     Çin'den yapılan tekstil ithalatının bu yıl içinde toplamda yaklaşık yüzde 50 artmasından rahatsız olan AB'de ise kısıtlamalar getirmek konusundaki kararın Avrupa Komisyonu tarafından 25 Nisan'da alınması bekleniyor. 
     Öte yandan ABD ve AB'nin Çin tekstiline önlem getirmek için harekete geçmesi üzerine bu ülkeye verilen siparişlerde azalma görüldüğü ifade ediliyor. 
     
</TEXT>
</DOC>
