<DOC>
<DOCNO> 324477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo15.html </URL>
<DATE> 2005/03/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hasan Kabze'nin babası Oğlumun idolü Hakan Şükür 
</HEADLINE>
<TEXT>

     Ulaş SAĞ DHA 

      GALATASARAY'ın 22 yaşındaki golcüsü Hasan Kabze'nin İzmir'de öğretmenlik yapan babası Radi Kabze, oğlunun her zaman Hakan Şükür'ü idolü olarak gördüğünü, sarı-kırmızılı takımda forma giymekten mutluluk duyduğunu söyledi. Buca Ticaret Meslek Lisesi Müdürü olan Radi Kabze, "Hasan, hedefini üç büyük takımdan birinde forma giymek olarak belirledi. Ancak Hakan Şükür'e olan hayranlığının etkisiyle Galatasaray'ı her zaman daha yakın buldu. Transferi gerçekleştiğinde, Hakan'la yan yana oynayacağı için havalara uçtu'' dedi. 
     Devlet memuru olduğu için birçok ilde görev yaptığını belirten Radi Kabze, "Ben de gençliğimde, Sivas'ın amatör takımlardan Yıldızspor'da oynadım. Ancak futbol hobi olarak kaldı'' dedi. Oğlu Hasan'ın, çocukluğundan beri futbol oynamayı çok istediğini belirten Radi Kabze, "3-4 yaşındayken evin koridoruna sandalyelerden kurduğu kaleye beni geçirir, şut çekerdi. Bucaspor Yıldız Takımı'nda oynarken, bir maçta kolu kırıldığı için annesinin isteğiyle 11 yaşında futbola ara verdi. Uluslararası İlişkiler okumayı hedefliyordu. Ancak lisede yeniden okul takımına alınınca, 17 yaşında Buca Genç Takımı'na döndü. Bucaspor, o sezon Türkiye B Genç Şampiyonu oldu'' diye konuştu. 
     Oğlunun genç yaşta Galatasaray gibi büyük bir kulüpte forma giymeyi kaldıracak kapasitede olduğunu söyleyen Radi Kabze, "Eğitimci bir ailenin çocuğu olmanın sorumluluğunu hep taşıdı. Liseyi bitirene kadar saçını dahi uzatmadı'' dedi. Oğlu Hasan'ın, kendisine hep hedefler koyduğunu vurğulayan Radi Kabze, "Galatasaray gibi bir dünya kulübünde bu çizgisini bozmadan devam edeceğine, bundan sonra ay-yıldızlı formayı giyip ülkesine de faydalı olmaya çalışacağına hiç şüphemiz yok. İstanbul benim oğlumu bozmaz'' dedi. 
     Oğlunun futbolun yanı sıra basketbol ve masa tenisini de çok iyi oynadığını ifade eden Radi Kabze şöyle konuştu 
     "Spora doğuştan yeteneği var. İlk aşkı futbol, ama diğer branşlarda da başarılı. Ayakları futbolcu için biraz büyük. 45 numara ayakkabı giyer. Öğrencilik dönemi boyunca derslerini hiç aksatmadı. Özellikle matematikte çok başarılıydı. Meslek olarak futbolu tercih edince tahsilini doğal olarak ikinci plana itildi. Şu anda Açık Öğretim'de işletme okuyor. Antrenman programı yoğun olduğu için telefonla bile zor görüşüyoruz.'' Hasan Kabze, Bucaspor ve Çanakkale Dardanel'de oynadıktan sonra Galatasaray'a transfer olmuştu. 
     
</TEXT>
</DOC>
