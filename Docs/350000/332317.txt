<DOC>
<DOCNO> 332317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur37.html </URL>
<DATE> 2005/04/11/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
"Aydınlar Bildirisi"ne tepki... 
</HEADLINE>
<TEXT>

     Türkiye Kamu-Sen, Hukukun Egemenliği Derneği ve Toplumsal Düşünce Derneği, ''bazı aydınlar'' tarafından Mersin, Trabzon ve Sütçüler'de yaşanan olaylara ilişkin yayınlanan bildiriye tepki gösterdi. 
     Türkiye Kamu-Sen Genel Sekreteri ve Türk Büro-Sen Genel Başkanı Fahrettin Yokuş, Hukukun Egemenliği Derneği Genel Başkanı Erdem Akyüz ve Toplumsal Düşünce Derneği Genel Başkanı Fethi Bolayır, yaptıkları ortak açıklamada, Mersin'deki bayrak yakma ve Trabzon'da bildiri dağıtma olayları sonrası, bir bölümü akademisyen 200 aydın tarafından kamuoyuna sağduyu çağrısı yapıldığı kaydedildi. 
     Açıklamada, özetle şu görüşlere yer verildi 
     ''Değerli aydınlar, bu olaylara sebebiyet verenlerden kaygı duymuyorlar da önlemek için alınan önlemlerden kaygı duyuyorlar. Duydukları kaygıyı, 'saldırganlar yerine saldırıya uğrayanların gözaltına alınması' olarak kabul ediyorlar. Yani izinsiz gösteri, korsan yürüyüş yapan, bildiri dağıtan kişiler saldırıya uğrayanlar olarak kabul ediliyor, bunların serbest ve rahat bırakılması isteniyor. Bunlara karşı çıkanlar yasakçı, statükocu olarak kabul ediliyorlar. 
     Bu, bir aydın görüşü değildir. Üst kimlik-alt kimlik, farklı dil, Türkiyelilik deyimi, Sevr paranoyası gibi sözcükler Atatürkçü aydınların sözlüğünde yer almamalıdır. Cumhuriyet bugüne kadar çok hırpalanmıştır. Türk aydınları, Cumhuriyet'e sahip çıkma yolunda asli görevlerini üstlenmelidir. 
     Cumhuriyet'in ilanından 80 yıl sonra, aynı tehlikeli dönemece girilmesini asla uygun bulmuyoruz. Herkes aklını başına almalıdır. Türkiye Cumhuriyeti'nin ülkesi ve milleti ile bölünmez birliği ve bütünlüğü mutlaka korunmalıdır. Biz, Türk halkı ve milleti olarak bu sağduyu çağrısını yapmaktayız.'' 
     
</TEXT>
</DOC>
