<DOC>
<DOCNO> 321020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko05.html </URL>
<DATE> 2005/03/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TMSF'den Dinç Bilgin'in kontrolündeki Medya Grubu hakkında açıklama 
</HEADLINE>
<TEXT>

     Tasarruf Mevduatı Sigorta Fonu TMSF , Etibank'ın eski hakim ortağı Dinç Bilgin'in kontrolündeki Medya Grubu firmalarının Fon'a olan borçlarının bir kısmının tasfiyesi ile ilgili olarak düzenlenmiş bulunan 17 Kasım 2003 tarihli anlaşmanın yürürlük şartlarının çeşitli hukuki ve idari nedenlerle halen sonuçlanmaması nedeniyle bahse konu protokolün henüz yürürlüğe girmediğini açıklandı. 
     Fon, protokolün genel durumuna ilişkin değerlendirmeler ve yürürlük şartlarının yerine getirilmesine yönelik çalışmaların sürdüğünü bildirdi. 
     TMSF, Bankalar Kanunu gereğince 27 Ekim 2000 tarihi itibariyle hisseleri Fon'a intikal etmiş bulunan Etibank'ın eski hakim ortağı Dinç Bilgin'in kontrolündeki Medya Grubu firmalarının Fon'a olan borçlarının bir kısmının tasfiyesi ile ilgili olarak nihai borç tasfiye protokolü mahiyetinde olmayan anlaşmanın daha önce bildirdiği özet bilgilerinin dışındaki kamuya açıklanması gereken diğer hususları da, SPK'nın talebi üzerine açıkladı. 
     İMKB Günlük Bülteni'nde yer alan TMSF Başkan Yardımcısı Salim Alkan imzalı açıklamada, Medya Grubu ile yapılan nihai borç tasfiye protokolü mahiyeti taşımayan anlaşmanın, halka açık olan Sabah Yayıncılık A.Ş,, Medya Holding A.Ş. ve Sabah Pazarlama A.Ş. dahil toplam 49 adet şirket ve şahsın imzaladığı, bu gerçek ve tüzel şahısların tamamının tüm borcu asaleten ve veya kefaleten üstlendiği kaydedildi. 
     Açıklamaya göre, 17 Kasım 2003 tarihli anlaşmada Medya Grubu'ndan olan Fon alacağı, 27 Ekim 2000 bakiyesinin dolara dönüştürülmesi, tahsilatların anaparadan düşülerek ve tazminlerin ilave edilmesi suretiyle hesaplanan 27 Ekim 2002 tarihli ödeme planına esas anapara tutarı 743 milyon 50 bin 123 dolar, ödeme planı dışında tutulan 27 Ekim 2000 tarihli anapara tutarı 146 milyon 558 bin 395 dolar olmak üzere toplam 889 milyon 608 bin 518 dolar olarak belirlendi. 
     Ödeme planı dışında tutulan tutarın üçüncü şahıslarca kullanılan kredilerle ilgili olan kısmı için Medya Grubu sorumluluğunun aynen devam etmesi ve üçüncü şahıslardan tahsil edilmemesi halinde Medya Grubu'ndan talep edilmesi koşuluyla anlaşmaya esas borcun dışında tutulması öngörüldü. Bu alacakların dışında kalan 743 milyon 50 bin 123 dolarlık tutara 27 Ekim 2000-27 Ekim 2002 tarihleri arasında yıllık basit yüzde 4.5 faiz oranı uygulanmak suretiyle, 27 Ekim 2002 tarihli ödeme planına esas borç bakiyesi 812 milyon 641 bin 881 dolar olarak tespit edildi. 27 Ekim 2002 tarihinden itibaren tahsilatların anaparadan düşülmesi ve bu tutara yıllık Libor 0.5 basit faiz oranının uygulanması kararlaştırıldı. 
     Açıklamada, sözleşmeye göre Medya Grubu'na ait bir kısım gayrimenkuller ile A-Tel Pazarlama ve Servis Hizmetleri A.Ş'nin Medya Grubu'na ait yüzde 50 hissesinin grubun borçlarına mahsuben Fon'a devredileceği, ayrıca bakiye borcun tahsiline yönelik olarak Medya Grubu'na ait bir kısım varlıkların marka, isim ve imtiyaz haklarının ve bir kısım menkul ve gayrimenkullerinin hak sahibi konumundaki firmalar ile Merkez Grubu arasında bu varlıkların değerlendirilmesine yönelik olarak düzenlenen ve 150 milyon dolarlık kısım için Turgay Ciner'in kefaletini taşıyan 15 yıl süreli lisans sözleşmelerine Fon tarafından muvafakat edilmesi karşılığında, söz konusu Medya Grubu firmalarının bu sözleşmelerden kaynaklanan lisans alacaklarının belirlenerek Fon'a ödenmesinin öngörüldüğü kaydedildi. 
     
     BİR KISIM KOŞULLAR YERİNE GETİRİLEMEDİ 
     Medya Grubu ile Fon arasında imzalanan protokol uyarınca Medya ve Merkez Grupları arasındaki lisans sözleşmelerinden kaynaklanan lisans ücretlerinin Fon'a ödenmesine ilişkin olarak Merkez Grubu'ndan taahhütname alındığı ve Fon tarafından lisans sözleşmelerine muvafakat edildiği belirtilen açıklamada, ''17 Kasım 2003 tarihli protokolün bir kısım koşulları öngörülen süreler içinde yerine getirilememiş olup, süreler aşılmıştır'' denildi. 
     TMSF açıklamasında, protokolün yürürlük şartlarının yerine getirilmesi hususunda gelinen noktalar hakkında şu bilgiler verildi 
     ''45 gün içinde protokol ekinde yer alan bir kısım gayrimenkullerin koşulsuz olarak Fon'a devredilmesi öngörülmüş olmakla birlikte, halen herhangi bir gayrimenkul devir alınmamış olup, protokolde belirlenen süre aşılmış bulunmaktadır. 
     -Fon'a devri öngörülen Medya Grubu'na ait yüzde 50 pay oranındaki A-Tel Pazarlama ve Servis Hizmetleri A.Ş. hissesinin devrinin, protokolün imzalanmasını müteakip 45 gün içinde yapılması öngörülmüş olmakla birlikte belirlenen süre içinde gerçekleşmemiştir. Bahse konu hisseler üzerindeki takyidatlar Grup tarafından protokol süresi aşıldıktan sonra kaldırılmış ve hisselerin 2003 yılı temettüleri Fon'a hacizli olmasına rağmen şirkete temlik edilmiştir. 18 Ekim 2004 tarihinde bahse konu hisseler Fon tarafından devralınmıştır. 
     -Lisans sözleşmelerine taraf firmaların hisselerinin teminat olarak Fon'a rehnedilmesi öngörülmüş ancak bu husus henüz yerine gelmemiştir. 
     -Protokolün imzalanmasını müteakip en geç 30 gün içinde işbu protokol tarafı tüzel kişilerin tüm hisselerinin Fon'a olan borçlarının teminatını oluşturmak üzere, Fon'un belirleyeceği tutarlar üzerinden genel kurula katılma ve oy kullanma hakkı ile birlikte Fon'a rehnedilmesi ve veya rehnedilmesinin sağlanması ve ipoteklerin alınması hususları öngörülmüş ancak bu husus da belirlenen süre içinde yerine getirilmemiştir. 
     -Peşinat olarak tahsil edilmesi öngörülen 6.5 trilyon lira tutarındaki tahsilat 17 Kasım 2003 tarihinde tamamlanarak Fon kayıtlarına geçmiştir. 
     -Protokolün imzalanmasını takip eden 45 gün içerisinde borçlular aleyhine açılmış davaların borçlular tarafından kabulü ile kesinleştirileceği, yapılmış tüm itirazlardan vazgeçileceği belirtilmiş olmakla birlikte halen bu husus tam olarak yerine getirilmemiş bulunmaktadır. 
     
     MERKEZ GRUBU ATAMAYA İTİRAZ ETTİ 
     -Fon'un bu anlaşmaya riayet edilmesini kontrol etmek üzere sözleşme tarafı Medya Grubu ve lisans özleşmelerine taraf firmalarda mali denetimi yapmaya yaptırmaya ve denetçi atamaya yetkili olması hususu hükme bağlanmıştır. Fon Kurulu'nun 11 Haziran 2004 tarih ve 291 sayılı kararı ile Bankalar Kanunu'nun 15 7 a maddesi uyarınca, protokole taraf Medya Grubu şirketlerinin Denetim Kurulu üyeliklerine ve Medya Grubu ile Fon arasında 17 Kasım 2003 tarihinde imzalanan anlaşma ve eki taahhütname muvafakatname ile lisans sözleşmeleri doğrultusunda Merkez Grubu'na dahil Merkez ATV Televizyon Prodüksiyon A.Ş., Merkez Gazete Dergi Basım Yayıncılık San. ve Tic. A.Ş. ve Merkez İzmir Gazete Dergi Basım Yayıncılık San. ve Tic. A.Ş'nin Denetim Kurulu üyeliklerine Fon tarafından atamalar yapılması kararlaştırılmış olup, ilgili karar protokole taraf Medya Grubu ve taahhütnameyi imzalayan Merkez Grubu firmalarına tebliğ edilmesini müteakip Ticaret Sicili'nde tescil ettirilmiş, ancak Merkez Grubu firmaları bahse konu atama kararına itiraz etmişlerdir. Merkez Grubu firmalarına atanması öngörülen Denetçiler fiilen göreve başlamakla birlikte hukuken tescil işlemleri tamamlanmamıştır.'' Protokole taraf şirketlerin finansal ve hukuki durumlarında, faaliyetlerinde, organizasyon yapılarında ve yönetimlerinde protokol kapsamında başkaca herhangi bir değişiklik yapılmadığı belirtilen açıklamada, bu protokol sözleşmelerle kamu alacağının tahsili ve maddi varlıklarına göre değerlerinin önemli bir bölümü fikri üretimden kaynaklanan, ağırlıklı olarak fikri üretim üzerine kurulu medya organlarının iktisadi hayatlarını idame ettirmesi ve böylece marka ve lisans değerleriyle yayın haklarının ortamlarının korunması ve borçlu Medya Grubu malvarlıklarının Medya Grubu bünyesinde muhafaza edilmesinin amaçlandığı vurgulandı. 
     TMSF açıklamasında, ''Sonuç olarak, Bankalar Kanunu gereğince 27 Ekim 2000 tarihi itibariyle hisseleri Fon'a intikal etmiş bulunan Etibank'ın eski hakim ortağı Dinç Bilgin'in kontrolündeki Medya Grubu firmalarının Fon'a olan borçlarının bir kısmının tasfiyesi ile ilgili olarak düzenlenmiş bulunan 17 Kasım 2003 tarihli anlaşmanın yürürlük şartlarının çeşitli hukuki ve idari nedenlerle halen sonuçlanmaması nedeniyle bahse konu protokol henüz yürürlüğe girmemiştir. Protokolün genel durumuna ilişkin değerlendirmeler ve yürürlük şartlarının yerine getirilmesine yönelik çalışmalar sürmektedir'' denildi. 
     
</TEXT>
</DOC>
