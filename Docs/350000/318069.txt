<DOC>
<DOCNO> 318069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/guncel/gun01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle bebeğim Bakan amca düzeltecek 
</HEADLINE>
<TEXT>


Kuyruklarda canlarından bezen SSK'li hastalar arasında en çok bebeklerin görüntüleri üzüyor. Sağlık Bakanı Akdağ, "Sabredin, düzelecek" diyor ama bunu gelin de çocuğu için kemoterapi randevusu bekleyen anneye sorun... 


ŞÜKRAN ÖZÇAKMAK, ŞAKİR AYDIN, AHU COŞKUN İstanbul 

8 aylık, zatürree, kuyrukta... 
Bezmi lem Valide Sultan Vakıf Gureba Hastanesi'nin bahçesinde rastladık 8 aylık Selahattin Tek'e. Komşusunun kucağındaydı. Minik Selahattin zatürree olmuştu. Doktorlar, bir dizi tahlil ve tetkik istemişti. Ancak annesi, pazartesiden beri kalabalık nedeniyle kayıt yaptıramamıştı. Komşu, Selahattin'e bakarken, anne içeride, kuyruklarda işlemleri yaptırıyordu. Zatürree gibi ciddi bir hastalık geçiren Selahattin ise sabahın 07.00'sinden itibaren soğukta bekliyordu. 

Daha 2 günlük 

Bakırköy Kadın Doğum ve Çocuk Hastanesi'nde Gülşen Ceviz, kolu çıkan 2 günlük bebeğiyle koridorda bekliyordu. Eşi ise kayıt kuyruğundaydı. 



Biz burada ölürüz 

70 yaşındaki Emine Türkeş ile 75 yaşındaki eşi Üzeyir Türkeş, kalp ve bağırsaklarından rahatsız. Emine Hanım eşine, "Biz burada ölürüz" diyordu. 



Ömer daha fazla beklememeli 

En dramatik öykülerden birine Bakırköy Kadın Doğum ve Çocuk Hastanesi'nde tanık olduk. 4 yaşındaki Ömer, kayıt kuyruğunda yorgun gözlerle etrafı izliyordu. Ömer'in sağlık durumu sistemin düzelmesini bekleyecek gibi değildi. Bir yıl önce böbrek bezleri üzerindeki tümör nedeniyle ameliyat olmuştu. Ancak tümör Ömer'in beynine sıçrayınca, doktorlar kemoterapi randevusu verdi. Sistem değiştiği için, Ömer'in yeniden kayıt yaptırması gerekti. 

Kemoterapi beklemez 

Prof. Dr. Erkan Topuz İstanbul Üniversitesi Onkoloji Enstitüsü Müdürü "Kemoterapi ilaç tedavisi, öngörüldüğü tarihten itibaren en geç 10 gün içinde yapılmalıdır. Bu sıkıntıyı yaşayan hastalar 1 - 2 gün idare edebilir. Hayati bir tehdit oluşmaz. Ancak bu sürenin bir haftayı geçmemesi lazım." 

Batuhan ameliyat olacaktı 

Bakırköy Kadın Doğum ve Çocuk Hastanesi'nin bahçesinde sabah kahvaltısını ancak öğlen yapabilen bir aileye rastladık. Kasığında fıtık teşhisi konulmuş 2.5 aylık Batuhan'a bir ay önce ameliyat için gün verilmiş. Atak ailesi de, ameliyat tarihi olan dün saat 08.00'de hastaneye gelmiş ancak bir sürprizle karşılaşmışlar. Baba Bülent Atak, "Sistem değiştiği için ameliyat tarihinin geçersiz olduğu söylendi. Yeniden kayıt yaptırıp gün almamız istendi" diyor. 


</TEXT>
</DOC>
