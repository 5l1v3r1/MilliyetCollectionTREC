<DOC>
<DOCNO> 314086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun47.html </URL>
<DATE> 2005/02/10/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Çeçenistan'da patlamamış 40 ton bomba ve mayın var 
</HEADLINE>
<TEXT>

     Çeçenistan'da patlamamış 40 ton bomba ve mayın bulunduğu bildirildi. 
     Rus İtar-Tass ajansı, UNICEF temsilcileri ile Çeçen yetkilileri arasında bugün yapılan toplantıda, Çeçenistan'daki mayına karşı güvenlik konusunun ele alındığını duyurdu. 
     Ajansa açıklama yapan bir Çeçen yetkilisi, UNICEF'in Anti-Mayın Programı Bölümü verilerine göre, Çeçenistan'da patlamamış 40 ton bomba bulunduğu belirterek, ''BM temsilcileri, mayına karşı güvenlik programlarını, özellikle de mayından sakat kalmış çocuklara yönelik programlarını önerdiler bize. Önerilerinde, mayından sakat kalan çocuklara ücretsiz tedavi, ortopedik, fiziksel ve psikolojik rehabilitasyon yardımı bulunuyor'' dedi. 
     UNICEF yetkilileri, Çeçenistan'da 1994-2004 yılları arasında 717 çocuğun mayın patlamasında sakat kaldığını, 114 çocuğun da hayatını kaybettiğini belirtirken, Çeçen yetkilileri, sivillere yönelik en büyük tehdidin cumhuriyette kalan silahlardan değil, teröristlerin eylemlerinden geldiğini savundu. 
     Çeçenistan Cumhuriyet Konsey Başkanı Taus Cebrailov da İtar-Tass'a yaptığı açıklamada, ''Çeçenistan'da mayınları temizlemek için yoğun çalışan çok sayıda uzman birlik var. Bunların görevi de her gün okulları, devlet kurumlarını ve hastaneleri kontrol etmek'' diye konuştu. 
     
</TEXT>
</DOC>
