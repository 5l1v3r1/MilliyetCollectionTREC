<DOC>
<DOCNO> 348491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/yazar/tamer.html </URL>
<DATE> 2005/06/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hani Başbakan temel atmaz, ama fabrika açardı 
</HEADLINE>
<TEXT>

Dünya ilaç devlerinin ilk evliliğini 1996'da Sandoz ve Ciba yaptı. Novartis adı verilen yeni dev, dünyadaki ilk fabrikasını Türkiye'de açtı 

Başbakan Erdoğan, iktidara geldikten kısa bir süre sonra çok isabetli bir karar alarak "Ben temel atma törenlerine katılmam, fabrika açılışları yaparım" demişti. Öyle ya ülkemizda her temeli atılan tesis bitirilecek diye bir kural yok maalesef Başta Demirel, devlet erkanının en yüksek seviyeden katıldıkları nice görkemli temel atma törenleri gördü bu millet... Ama aradan yıllar geçtiği halde temeller atıldığıyla kaldı, canım Türkiyem'in dört bir yanı yarım kalmış inşaatlar mezarlığına dönüştü. 
Bendeniz ne temel atma törenlerine, ne de fabrika açılışlarına katılırım, ama açılacak tesis ilaç fabrikası olunca durum değişti. İlaç endüstrisi, sadece Türkiye'de değil, küresel düzeyde dikkatle izlediğim bir sektör. Bir yanda 500 milyar dolarlık dünya ilaç piyasasını parmağında oynatan 8 - 10 uluslararası ilaç devi, diğer yanda Çin, Hindistan ve Brezilya gibi az gelişmiş ülkelerin patent duvarlarının arkasına saklı köhnemiş yapıyı çatırdatma girişimleri... Novartis adıyla dünyada kurulan ilk ilaç fabrikasının açılışına katılmak üzere Kurtköy'ün yolunu tuttum. 

Vasella ile sohbet 
Hani "beni fabrika açılışlarına çağırın" diyen Erdoğan 
Başbakan, davetiyede adı yazdığı halde gelmeyince, hükümeti temsil etmek Çalışma Bakanı Murat Başeskioğlu'na düştü. 
Davos'taki Dünya Ekonomik Forumu toplantılarından tanıdığım Novartis'in Dünya Başkanı Dr. Daniel Vasella, Novartis'in ilk mürüvvetini görmek üzere İstanbul'a gelmişti. Bizim gazeteci ordusu ve TV kameraları, yıllardır çeşitli bakanlıklarda gördüğü Başeskioğlu'nu ilk kez görüyormuşçasına başına üşüşüp dakikalarca poz poz fotoğraflarını çekerken, benim tercihim Dr. Vasella oldu. 
Uluslararası İlaç Federasyonu 2005 - 2006 dönem başkanı da olan Dr. Vasella, "Bu fabrikamız, Novartis'in dünyadaki stratejik üretim tesisleri içinde en önemli ilk 7 fabrikasından biri olacak. 50 milyon dolarlık yatırım yaptık. Katı ilaçları, yani tablet ve drajeleri burada üretip dünyaya dağıtacagız. Üretimin yüzde 70'ini Kurtköy'den 50 ülkeye ihraç edeceğiz. İsviçre'deki eczanelerde satılan Alcacyl bile artık sadece Türkiye'de üretilecek," diyor iftiharla. 

Arsa 1983'te alınmış 
Aslında arsa Dr. Edgar Poffet'in Sandoz genel müdürü olduğu dönemde taa 1983'te alınmış. Ancak projenin hayata geçirilmesi için aradan 22 yıl geçmesi, Sandoz'un Ciba ile birleşip Novartis olması, Novartis Türkiye'nin başına Dr. Poffet'in parlak çocuklarından Dr. Altan Demirdere'nin geçmesi ve Novartis'in Dünya Başkanı Dr. Vasella'yı ikna etmesi gerekmiş. 
Haydi hakkını yemeyelim, son yıllarda ekonomide sağlanan istikrarın ve Avrupa Birliği yolundaki kararlı adımların da payı olmuş. Vasella, "Bu fabrika, Novartis'in Türk piyasalarına olan inancının bir eseridir. Siyasi iradenin kuvvetine olan inancımızdan dolayı böyle bir yatırım kararı aldık," diyor. Son yıllarda Almanya'dan Yunanistan'a Avrupa'nın çeşitli ülkelerindeki fabrikalarını kapatan Novartis, birleşmeden 9 yıl sonra açacağı ilk fabrika için Türkiye'yi seçmesi, kurum içinde özellikle fabrikaların kapatıldığı ülkelerde tepkilere yol açmıştı. 

Jenerik ilaçta Sandoz 
Bu arada Vasella'dan öğrendiğime göre Novartis, Türkiye'de jenerik ilaç üretimine de ağırlık verecek. Patentli ilaçlar Kurtköy'de Novartis markasıyla üretilirken, dünyada Amerikan Haxel'in satın alınması sonucu Türkiye'de bünyeye katılan İlksan-İltaş tesislerinde Sandoz adıyla jenerik ilaç üretimi sürecek, hatta büyütülecek. 
Dr. Poffet, uzun yıllar başında bulunduğu Sandoz'un isminin, jenerik ilaçlarla yaşatılacağından pek memnun, her zamanki geniş vizyonuyla "Zaten istikbal jenerik ilaçlarda" diyor. Dr. Vasella ise ilaç sanayiinde istikbalin jenerik ilaçlarda olduğunu bilse de, ser verip sır vermemeyi tercih ediyor. Hele gözlerinin içine baka baka "Patentle koruma er - geç çökecek" dediğimde, "Demek sizin için etik önemli değil, fikri mülkiyete inanmıyorsunuz " diyerek karşı taarruza geçiyor. 



</TEXT>
</DOC>
