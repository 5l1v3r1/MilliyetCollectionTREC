<DOC>
<DOCNO> 324919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas09.html </URL>
<DATE> 2005/03/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Uykusuzluk seminerinde uyudular 
</HEADLINE>
<TEXT>

     Burcu İNAL EDİRNE, DHA 

      EDİRNE F Tipi Kapalı Cezaevi personeline yönelik yapılan anketten çalışanların en büyük sorununun uykusuzluk olduğu sonucu çıktı. Uykusuzluk sorununa çözüm bulmak amacıyla düzenlenen seminere katılan personelden bazıları konuşmacıyı dinlerken uyukladı. 
     F Tipi Kapalı Cezaevi'nde görevli Psikolog Şenay Güler Akın tarafından cezaevi personeline yönelik yapılan ankette personelin en büyük sıkıntısının uyku bozuklukları olduğu ortaya çıktı. Ankette cezaevinde çalışan personelin uykusuzluk dışında, öğlen yemeğini cezaevinde yemekten rahatsız oldukları, sevdiklerine yeterli zaman ayıramadıkları, maddi tatmin yaşayamadıkları da ortaya çıktı. 
     Personelin uykusuzluk sorununa çözüm bulabilmek amacıyla Trakya Üniversitesi Psikoloji Anabilim Dalı Başkanlığı'nın katkılarıyla Edirne Ticaret Borsası Konferans salonunda cezaevi çalışanlarına uykusuzluk konusunda bir seminer verildi. Trakya Üniversitesi Psikoloji Bölümü Yrd. Doç. Dr. Okan Çalıyurt, personele uykusuzluğun meydana getirdiği sorunları anlattı. Ancak bu sırada semineri dinleyen personelin bir kısmı oturdukları yerde uyukladı. 
     Uykusuzluğun günümüzde büyük bir problem olduğunu belirten Yrd. Doç. Dr. Çalıyurt, "Bunun için mutlaka bir doktora başvurmak gerekir. Uykusuzluk bir hastalığın habercisi olabilir. Herhangi bir sorun varsa doktor tarafından gerekli tedaviye başlanmalıdır'' dedi. 
     Uykusuzluk probleminin Türkiye'de her 100 kişiden 30 kişide görüldüğünü belirten Yrd. Doç. Dr. Çalıyurt, "Dünya üzerinde uykunun tanımı tam olarak yapılamamaktadır. Uykunun tam olarak ne olduğu bilinmemesine karşın hayati bir önem taşıdığını biliyoruz. Bunun için uykusuzluk problemi ciddiye alınmalıdır'' diye konuştu. 
     
</TEXT>
</DOC>
