<DOC>
<DOCNO> 324484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo22.html </URL>
<DATE> 2005/03/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Formula 1’de lastik kısıtı 
</HEADLINE>
<TEXT>

     2005 yılı yarışları için özel kurallar getirilen Formula 1’in bu yılki en önemli kural değişikliği her sürücünün hem sıralama turlarında hem de yarışlarda sadece bir takım lastik kullanma hakkının getirilmesi. BMW WilliamsF1 Takımı Teknik Direktörü Sam Michael yeni uygulamayı, Sorumluluğun bir kısmını pistten alıp sürücüye veriyor" şeklinde açıklıyor. 

Formula 1’in 2005 yılındaki ikinci heyecanı, Malezya’da yaşanacak. 2005 yılı yarışları için özel kurallar getirilen Formula 1’in bu yılki en önemli kural değişikliği, lastiklerin değiştirilmesini kısıtlayan uygulama oldu. 
     Uluslararası Otomobil Federasyonunun FIA kuralları belirlemekle sorumlu görevlileri, giderlerde kısıntıya gitmenin yanı sıra, özel olarak Formula 1’de hızlarda da kısıntıya gitme arayışı içinde. Geçtiğimiz birkaç yıl içinde, tur süreleri sürekli azaldı, turlar giderek daha hızlı geçilmeye başlandı. Örneğin Michael Schumacher, 2004’te sıralamadaki birinciliğini korumak için, Fernando Alonso’nun 2003’teki derecesinden neredeyse dört saniye daha iyi bir derece yapmak zorunda kalmıştı. Bu gelişmenin nedenleri, motorlardan ve araçların aerodinamik özelliklerinden çok, lastiklerin virajların giderek daha hızlı alınmasına olanak tanıyan üstün yol tutuş özelliklerinden kaynaklanıyordu. 
     Yapılan yeni düzenleme ile bu trende dur deniyor. Sıralama turlarında ve yarışlarda ayakta kalabilmek için tasarlanan ve 220 özel malzemeden elde edilen 80 kadar farklı karışımdan oluşan yeni lastikler, eski lastiklerden çok daha sert. Bu, daha zayıf yol tutuşu ve sonuç olarak daha düşük viraj alma hızı anlamına geliyor. Bu, lastik imalatçıları açısından sıkıntı yaratabilecek bir durum, çünkü şimdi sadece tek bir sıralama turunun sonuna kadar dayanacak hızlı lastikler değil, tüm yarış boyunca optimum performans gösterecek lastikler üretmek zorundalar. Bununla birlikte, aşınma ve yıpranma bakımından belirleyici tek faktör lastiğin özellikleri değil. Burada, pistin şekli ve yüzeyi, asfalt sıcaklığı, aracın ayarları ve kuşkusuz, sürücünün tarzı gibi faktörlerin her biri ayrı ve önemli rol oynar. Bu nedenle aşınma ve yıpranma denkleminin bir dizi bilinmeyen değişkenin rol aldığı bir denklem olduğunu söyleyebiliriz. Lastik basınçları söz konusu olduğunda, 0.05 bar gibi çok küçük farklar bir lastiğin davranışını belirgin bir şekilde değiştirmek için yeterlidir. Lastik havalarını en zorlu şartlarda bile aynı düzeyde tutmak için, lastiklere hava değil azot basılmalıdır. 
     BMW WilliamsF1 Takımı’nın sponsorlarından Koç Allianz’ın uluslararası ortağı Allianz’ın Teknoloji Merkezi’nden AZT Dr. Christoph Lauterwasser bu konuda şunları söylüyor 
     Normal trafikte bile lastikleri dikkatli kullanmak için birçok geçerli sebep vardır. Düzenli olarak lastik havalarını kontrol etmek sürüş güvenliğini artırır, aşınma ve yıpranmayı azaltır ve yakıt tasarrufu sağlar. Üstelik bu, herhangi bir ek maliyeti olan bir şey değildir. Yanlış ayarlanmış askı donanımları veya hasarlı örneğin kaldırıma yakın park ederken hasar görmüş lastikler, bir lastiğin ömrünü önemli ölçüde azaltır. Dişleri aşınmış lastikler ıslak veya karla kaplı yüzeylerde bariz bir şekilde daha zayıf tutuş sağlar, ve sonuçta direksiyon hakimiyetini önemli ölçüde azaltır." Sürücüler artık istedikleri herhangi bir lastiği seçemeyecek. Buna rağmen, hangi lastiklerin kullanılacağına karar vermek hala çok kolay bir iş olmayacak gibi görünüyor. Cuma günü yapılacak serbest çalışmada, farklı teknik özelliklere sahip iki lastik tipinden yumuşak veya sert karışım hangisinin pist yüzeyine, araca ve planlanan yarış stratejisine daha uygun olduğuna karar verecekler. Bu karar doğrultusunda lastik seçimi bir kez yapıldıktan sonra artık geri dönüş yok. Lastikler yarış sırasında sadece açık bir kusur veya hasarı varsa veya lastiğin durumunun tehlikeli sonuçlara yol açabileceği kanaatine varılırsa değiştirilebilecek. Elbette güvenlik yine ön planda tutuluyor. Takımların bu kurala uymasından FIA görevlileri sorumlu olacak. FIA görevlileri, değiştirilen her lastiği kontrol ederek zorunlu bir neden olup olmadığına karar verecek ve kural ihlallerinde, sürücünün yarışlardan diskalifiye edilmesi dahil ağır cezalar verebilecek. Bir araç lastik değiştirmek için pite girdiğinde yakıt ikmali yasak. Kuşkusuz tüm kuralların istisnaları var. Yarış görevlileri örneğin, bir kazadan sonra pistin her tarafına dağılmış döküntüler üzerinde araç kullanmanın tehlikeli olduğu sonucuna vardığında, takımların lastik değiştirmesine izin verebilecek. Yarış sırasında yağmur yağmaya başladığında, yine takımların herhangi bir ceza almaksızın yağışlı hava koşullarına uygun lastikler takmasına izin veriliyor. Bu amaçla yapılan duraklama sırasında araçlar yakıt ikmali de yapabiliyor. 
     Bu yeni kural sayesinde Formula 1 yarışları artık, iki lastik değiştirme arasında bir dizi kısa sprint şeklinde koşulan bir yarış olmaktan çıkıyor. Sürücüler artık lastikleri konusunda dikkatli olmak ve belli bir taktik anlayış geliştirmek zorundalar. Yoksa er ya da geç ciddi problemlerle karşı karşıya kalacaklar. BMW WilliamsF1 Takımı Teknik Direktörü Sam Michael bu durumu şöyle açılıyor 
     Sürücülerin lastiklerin potansiyelini optimum bir şekilde nasıl kullanabileceklerini, nerede atağa kalkmaları gerektiğini ve nerede gaza fazla yüklenmemeleri gerektiğini tam olarak bilmeleri gerekecek. Sadece bunlar arasında tam bir denge kurmayı başaranlar gerçekten kazanma şansına sahip olacak." 
     
     BUNLARI BİLİYOR MUYDUNUZ 

     Bir Formula 1 aracı, hareketsiz halden 200 km saat hıza en fazla 4.9 saniye ve 140 metrede çıkar. Öte yandan 200 km saat hızda tam frenlemede araç, sadece 1.9 saniye ve 55 metrede durur. Bu süreçler sırasında lastiklerin inanılmaz derecede büyük kuvvetlere dayanması gerekir. Aynı durum viraj alma sırasında da geçerlidir. Örneğin 150 km saat hızla viraj alırken lastikler 3.2 G’ye kadar çıkabilen kuvvetlere maruz kalır. Allianz Teknoloji Merkezinden AZT Dr. Christoph Lauterwasser, Bu, yaklaşık 2.2 tona eşit akıl almaz bir yanal ivmeye dönüşür" diyor. 
     
</TEXT>
</DOC>
