<DOC>
<DOCNO> 321597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur21.html </URL>
<DATE> 2005/03/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Koca dayağından "sağır" oldu .. 
</HEADLINE>
<TEXT>

     Dünya Kadınlar Günü, tüm dünyada olduğu gibi Türkiye'de de çeşitli etkinliklerle kutlanırken, genç bir kadın koca dayağından ''sağır'' olduğunu iddia ederek, Kars'tan kaçıp, Adana'daki annesinin evine sığındı. 
     Kars'ın Subatan Köyü'ndeki evinden kaçıp Adana'nın Yeşilyurt Mahallesi'nde oturan annesinin yanına sığınan Dilek Birdal 32 , AA muhabirine, yaşadıklarından tüm genç kızların ders alması gerektiğini söyledi. 
     Ailesinin maddi durumunun iyi olmaması nedeniyle ilkokulu güçlükle bitirdiğini, bir iş ve meslek sahibi olamadığını anlatan Birdal, 9 yıl önce de bir araya gelip sohbet bile etmeden görücü usulü ile evlendirildiği kocası E.B'nin hayatı kendisine zehir ettiğini savundu. 
     Gelin gittiği günden beri kocasının kendisini sudan sebeplerle dövdüğünü, bu yetmiyor gibi bir de aynı evde yaşadıkları görümcesi, kayınvalidesi ve eşinin diğer akrabalarından da dayak yediğini öne süren genç kadın, şunları söyledi 
     ''Kocam beni döverken sürekli kulağıma vuruyordu. Defalarca yediğim dayak yüzünden hastanede tedavi gördüm. Annemin yanına geldiğimde doktora gidecek paramız olmadığı için Adana Valiliği'ne başvurdum. Bana ve 1.5 yaşındaki kızıma yeşilkart verdiler. Bu sayede gittiğim doktor, bana kulağımın aldığım darbelerin etkisiyle işitme yeteneğini yüzde 70 kaybettiğini söyledi.'' Dilek Birdal, kulağına işitme cihazı takılması için sipariş verildiğini, bu alet geldiğinde yeniden tam olarak işitmeye başlayacak olmanın heyecanını yaşadığını belirterek, konuşmasını şöyle sürdürdü 
     ''Genç kızlar benim yaşadıklarımdan ders alsınlar. Tanımadıklarıyla evlenmesinler. Kocam, evlenmeden önce bana evlerinin, arazilerinin, dükkanlarının olduğunu söylüyordu. Köye gittiğimde bunların hiçbiri yoktu. Yanıldığımı anladığımda çok geç olmuştu.'' 
     
     ''HAMİLEYKEN BİLE DAYAK YEDİM'' 
     Dilek Birdal, hamileyken bile kocasından sürekli dayak yediğini, karnına gelen tekme darbesi nedeniyle bebeğini düşürme tehlikesi atlattığını öne sürerek, şunları kaydetti 
     ''Çocuğum doğduğunda başında şişlik vardı. Doktorlar, bunun darbeden olduğunu söylediler. Başı sürekli su topladığından ameliyat edilerek içine bir alet takıldı. Bu alet sayesinde şimdi çocuğumun başından sürekli su alınıyor. Beni de çocuğumu da hasta bırakan kocamdan boşanmak için açtığım dava devam ediyor.'' Dilek Birdal, yoksul annesinin yanında bazı günler aç yatmak zorunda kaldığını ancak, koca dayağından kurtulduğu için mutlu olduğunu belirtti. 
     
</TEXT>
</DOC>
