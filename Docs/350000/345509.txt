<DOC>
<DOCNO> 345509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/ekonomi/eko06.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Unakıtan kavgası 
</HEADLINE>
<TEXT>


ABDULLAH KARAKUŞ Ankara 

Başbakan Recep Tayyip Erdoğan başkanlığındaki grup toplantısının basına kapalı bölümünde, Maliye Bakanı Kemal Unakıtan ile AKP Bursa Milletvekili Ertuğrul Yalçınbayır arasında af tartışması yaşandı. Unakıtan, komisyondan geçip Genel Kurul'a gelecek olan amme alacaklarının tahsili ve terkini ile ilgili tasarı hakkında milletvekillerine bilgi verdi. Toplantıda konu, tasarının Unakıtan affı olarak eleştirilmesine geldi. Unakıtan, kendisine af getireceği ile ilgili eleştirilere, "Benim affa maffa ihtiyacım yok. Bu işin mağduru binlerce kişi var. Onlar için yapıyoruz" dedi. 
Yalçınbayır ise bu konuyla ilgili bir düzenleme yapılamayacağını belirterek, "Eski hükümet döneminde de oldu. Bu konuyla ilgili mahkeme kararı var, yazılı kararlar var. Bu kanuna aykırı, bu konuda düzenleme yapamazsınız. Haraçtır alamazsınız" dedi. Yalçınbayır'ı dinleyen Erdoğan ise duruma müdahale ederek, "Kemal Bey bak bunları bir konuşalım değerlendirelim" dedi. 


</TEXT>
</DOC>
