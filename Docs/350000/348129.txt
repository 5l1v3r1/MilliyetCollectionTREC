<DOC>
<DOCNO> 348129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yazar/bila.html </URL>
<DATE> 2005/06/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'nin yapamadığını ABD yaptı 
</HEADLINE>
<TEXT>


Türkiye'nin ve KKTC'nin beklentileri doğrultusunda Avrupa Birliği'nin AB atamadığı adımı ABD attı. ABD Kongre üyelerinin Ercan Havaalanı'na inerek gerçekleştirdikleri KKTC ziyareti, Kıbrıs Türk'üne destek, Rum yönetimine ise uyarı niteliğindeydi. 
KKTC'den sonra Ankara'ya gelen ABD heyetinin başkanı Edward Whitfield, Washington'a "somut önerilerle" gideceklerini açıkladı. Bu önerilerin başında da, dün de duyurduğumuz gibi, Ercan Havaalanı'ndan Washington'a doğrudan uçuş yapılması yer alıyor. Hem de sadece Türk Hava Yolları değil, Kıbrıs Türk Hava Yolları uçaklarıyla... 
Bu yönde atılacak bir adım KKTC'ye uygulanan izolasyonun kaldırılması yönünde önemli bir mesafe oluşturacak. 
AB ise doğrudan uçuşların yapılması, ticaretin başlatılması, mali yardım yapılması gibi birçok söz vermiş olmasına karşın, bunların hiçbirini yerine getirmedi. Bu konuda adım atmaktan çekindi. ABD ise AB'nin yapamadığını yaptı ve KKTC'ye doğrudan tarihi bir ziyaret gerçekleştirdi. 

Erdoğan'a moral 
ABD Kongre heyetinin, KKTC ve Ankara ziyaretlerinde yaptıkları açıklamalar, Washington'a gitmeye hazırlanan Başbakan Erdoğan'ın da elini güçlendirdi. Ziyaret öncesinde ABD'nin KKTC jesti, Başbakan Erdoğan'a moral oldu. Whitfield'ın sözleri ve izlenimleri, Başbakan Erdoğan'ı Washington görüşmelerinde destekleyecek bir ortam doğmasına katkıda bulundu. 
Başbakan Erdoğan, Ankara'da, KKTC Cumhurbaşkanı Mehmet Ali Talat, Başbakan Ferdi Sabit Soyer ve Dışişleri Bakanı Serdar Denktaş'la görüşerek, Washington'a götüreceği Kıbrıs dosyasına son şeklini verecek. 

Askerden ABD'ye jest 
ABD heyetinin KKTC'yi ziyareti Ankara'ya destek verirken, Ankara da Doğu Akdeniz'le ilgili olarak aldığı bir askeri kararla Washington'a sıcak bir mesaj göndermiş oldu. 
Ankara, ABD Savunma Bakan Yardımcısı Douglas Feith'in ilettiği, Türkiye'nin Kitle İmha Silahlarının Yayılmasına Karşı Güvenlik İnisiyatifi'nde bölgesel liderlik rolü üstlenmesi önerisini kabul etti. 
Türkiye, bu amaçla, 2006'da Doğu Akdeniz'de NATO şemsiyesi altında gerçekleştirilecek kara, deniz ve hava unsurlarından oluşan tatbikata liderlik ve ev sahipliği yapacak. 

Kaçakla mücadele 
Türkiye, Karadeniz'de, kitle imha silahları yapımında kullanılabilecek malzeme ve diğer kaçakçılıkla mücadeleyi yürütüyordu. Türkiye'nin inisiyatifiyle başlayan bu denetimlere diğer Karadeniz ülkeleri de sonradan iştirak etti. Türkiye, şimdi benzeri bir fonksiyonu NATO çerçevesinde Doğu Akdeniz'de yerine getirecek. 
Washington bu faaliyete özellikle İran politikası bakımından büyük önem veriyor. Karadeniz ve Doğu Akdeniz'de önderlik edeceği bu faaliyetlerle Türkiye, nükleer, kimyasal, biyolojik silah yapımında kullanılabilecek malzemeler açısından denetimlerde etkin rol oynayacak. 
Başbakan Erdoğan'ın ziyareti öncesinde Washington ve Ankara'nın karşılıklı jestleri, iki tarafı da başlangıçta memnun etmiş durumda... 



</TEXT>
</DOC>
