<DOC>
<DOCNO> 305449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko47.html </URL>
<DATE> 2005/01/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Merkez Bankası PPK'da ekonomik gelişmeler değerlendiriliyor 
</HEADLINE>
<TEXT>

     Türkiye Cumhuriyet Merkez Bankası TCMB yetkilileri, faiz kararlarının, '2006'da açık enflasyon hedeflemesine geçildiğinde' Para Politikası Kurulu'nda PPK oylanarak karara bağlanacağı bildirdiler. 
     TCMB yetkilileri, ''dün yapılan PPK toplantısı ve TCMB'den bugün gelen faiz kararının ardından, birbirinden farklı yorum ve değerlendirmeler yapıldığının'' hatırlatılması üzerine, PPK'nın geçmişten bu yana süren aylık olağan toplantılarında, geçmiş yıllarda olduğu gibi, 2005 yılında da enflasyon ve ekonomideki gelişmelerin değerlendirilmeye devam edildiğini belirttiler. 
     Yetkililer, ''geçmişte olduğu gibi bu yıl da, PPK toplantılarında ekonomik gelişmeler değerlendiriliyor. Şüphesiz buradaki görüşler, TCMB'nin aldığı ve alacağı faiz kararlarına katkıda bulunuyor. Gelecek yıl ise açık enflasyon hedeflemesine geçilmesiyle birlikte, faiz kararları PPK'da oylanacak ve kararlar oylama sonucuna göre alınacak. Ayrıca PPK toplantı özetleri yayımlanmaya başlanacak'' dediler. 
     Yetkililer, bu yılki uygulamanın özellikleri hakkında ise şunları söylediler 
     ''2005'teki uygulama, 2002- 2004 dönemi ile kıyaslandığında başta faiz kararlarının zamanlaması ve şeffalık alanlarında olmak üzere, açık enflasyon hedeflemesi tanımına daha da yakınlaşıldı. 2006 ile bu yıl karşılaştırıldığında ise aslında gelecek yıl geçilecek enflasyon hedeflemesi, yeni bir rejim olmaktan ziyade, para politikası karar alma mekanizmasının kurumsallaşması ve fiyat istikrarına giden yolda atılması gereken bir sonraki adım olacak. Bu da, ekonomimizin normalleşme yolunda aldığı mesafenin doğal bir gereği olacak.'' Yetkililer, Banka'nın 20 Aralık 2004 tarihli ve ''2005 Yılında Para ve Kur Politikası'' başlıklı açıklamasında, bu hususlara açıklık getirildiğine dikkati çektiler. 
     Yetkililer, 2006 yılında uygulanacak açık enflasyon hedeflemesinin genel operasyonel çerçevesi ve bu sistemdeki karar alma mekanizmasının ayrıntılarının ise daha sonraki bir aşamada açıklanacağına işaret ettiler. 
     
</TEXT>
</DOC>
