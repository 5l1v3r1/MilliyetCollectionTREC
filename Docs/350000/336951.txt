<DOC>
<DOCNO> 336951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun37.html </URL>
<DATE> 2005/04/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bulgarlar, AB üyeliğini mecliste şampanya ile kutladı 
</HEADLINE>
<TEXT>

     Bulgaristan'ın Avrupa Birliği'ne katılım anlaşmasının dün Lüksemburg'da imzalanması, Bulgaristan parlamentosunda bugün düzenlenen törenle şampanya patlatılarak kutlandı. 
     Cumhurbaşkanı Georgi Pırvanov'un daveti üzerine parlamentoda bugün düzenlenen kutlama törenine, parlamento başkanı Borislav Velikov, Başbakan Simeon Sakskoburgotski, Cumhuriyet Başsavcısı Nikola Filçev, Genelkurmay Başkanı General Nikola Kolev, Sofya Belediye Başkanı Stefan Sofiyanski, Bulgaristan Ortadoks Kilisesi ruhani lideri Patrik Maksim, Merkez Bankası BNB Başkanı İvan İskrov, bakanlar, diplomatik temsilciler ve çok sayıda milletvekili katıldı. 
     Parlamento Başkanı Velikov, kutlama töreninde yaptığı konuşmada, AB katılım anlaşmasının imzalanmasının Bulgaristan tarihinin en önemli olaylarından biri olduğunu belirterek, ''Biz artık Avrupa ailesindeki yerimizi bu anlaşmayla tescil ettirmiş bulunuyoruz'' dedi. 
     Bulgaristan'ın AB'ye katılım anlaşmasını imzalaması, Bulgar basının da geniş yankı buldu. Bulgaristan'da yayınlanan tüm gazeteler olayı birinci sayfalarından manşet haber olarak verirken, ''Merhaba Avrupa'' başlığında birleştiler. 
     Ülkenin en yüksek trajlı gazetesi ''Trud''da yer alan haber yorumda, imzalanan anlaşmanın Bulgaristan'a önemli yükümlülükler getirdiği hatırlatılarak, ''2007 yılına kadar Kozluduy Atom Santralının 3'üncü ve 4'üncü reaktörlerini kapatmak, tütün ürünleri ve akaryakıta zam yapmak ve KDV oranını yüzde 20'den yüzde 18'e indirmek zorundayız'' denildi. 
     Haber yorumda, Bulgaristan'nın 2007-2009 döneminde AB'den toplam 4 milyar avro alacağı da kaydedildi. 
     Bulgaristan'ın dün Lüksemburg'da imzaladığı yaklaşık 1000 sayfalık katılım anlaşmasının, Bulgaristan parlamentosunda 12 Mayıs 2005 tarihinde yapılacak genel oturumda ele alınarak kabul edilmesi bekleniyor. 
     
</TEXT>
</DOC>
