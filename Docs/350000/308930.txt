<DOC>
<DOCNO> 308930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo27.html </URL>
<DATE> 2005/01/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Galatasaray'ın zor dönemeci... 29 günde 5 maç yapacaklar... 
</HEADLINE>
<TEXT>

     Lider Fenerbahçe'nin en yakın takipçisi Galatasaray, 29 günde toplam 5 maç yapacak. 
     Birinci Süper Lig'in ikinci yarısında programı açıklanan ilk 5 haftasında, 3 maçı deplasmanda 2 maçı ise evinde yapacak olan Galatasaray, ligin 23. haftasında ise Beşiktaş'ı Ali Sami Yen Stadı'nda ağırlayacak. 
     Galatasaray, ligin ikinci yarısının ilk hafta maçında, 28 Ocak Cuma günü deplasmanda saat 20.00'de Konyaspor ile karşılaşacak. 
     Ligin 19. haftasında 4 Şubat Cuma günü yine saat 20.00'de Ali Sami Yen Stadı'nda Gaziantepspor ile karşılaşacak olan Galatasaray, 44 gün sonra taraftarlarıyla buluşacak. 20. haftada 12 Şubat Cumartesi günü saat 16.00'da deplasmanda Çaykur Rizespor ile karşılaşacak olan Galatasaray, 21. haftada da 19 Şubat Cumartesi günü saat 19.00'da Ali Sami Yen Stadı'nda Sakaryaspor'u konuk edecek. 
     Galatasaray, şubat ayındaki son maçında, 26 Şubat Cumartesi günü saat 19.00'da Samsunspor ile deplasmanda karşı karşıya gelecek. 
     
</TEXT>
</DOC>
