<DOC>
<DOCNO> 317264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy28.html </URL>
<DATE> 2005/02/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Erdoğan, kabinede değişiklik listesi ile Köşk'e çıktı 
</HEADLINE>
<TEXT>

     Başbakan Recep Tayyip Erdoğan, Bakanlar Kurulu'nun sona ermesinin ardından programında bulunmadığı halde Cumhurbaşkanı Ahmet Necdet Sezer ile görüşmek üzere Çankaya Köşkü'ne gitti. 
     Erdoğan, kabul için saat 15.50'de Çankaya Köşkü'ne giriş yaptı. Erdoğan'ın bu beklenmedik ziyaretinin ardında iki neden olabileceği yorumları yapılıyor. 
     Bunlardan birincisi, geçtiğimiz hafta Kültür ve Turizm Bakanlığı görevinden istifa eden Erkan Mumcu'nun yerine belirlenen kişiyi Cumhurbaşkanı Sezer'in onayına sunmak, ikincisi ise günlerdir konuşulan kabine revizyonuna dair Sezer'in görüşlerini almak. 
     Ankara kulislerinde, Başbakan Erdoğan'ın Mumcu'nun istifasının ardından kabinede geniş çaplı bir değişikliğe gitmeyi planladığı konuşuluyor. Kulislere göre, kabinedeki değişikliklerin önemli bir bölümü de yer değişikliği şeklinde gerçekleşecek. 
     Erdoğan'ın Köşk'e çıkması ile Ankara'da tansiyon yükseldi, bakanlık düşünenler heyecanlı bekleyişe girdi. Kulislerde çok sayıda isim konuşuluyor. 
     
     MİLLİ EĞİTİM BAKANI BÜROKRATLARIYLA TOPLANDI 

     Milli Eğitim Bakanı Hüseyin Çelik, Bakanlık üst düzey bürokratlarıyla makamında yaklaşık 45 dakika süren bir toplantı yaptı. Başbakan Recep Tayyip Erdoğan'ın Çankaya Köşkü'ne çıkmasının ardından gündeme düşen kabine değişikliği söylentilerine denk gelen toplantıda, Çelik'in bürokratlarıyla vedalaştığı kaydedildi. 
     Çelik, toplantının ardından Bakanlık'tan ayrılırken gazetecilerin Kültür Turizm Bakanlığı'na kaydırılacağı yönündeki sorularına, "Ben Partimin bir neferiyim, nerede görev verilirse o görevi yaparım. Başbakan beni buraya kendi iradesiyle getirdi, kendi iradesiyle alır" diye konuştu. 
     Çelik'in bürokratlarla yaptığı toplantının Başbakan Recep Tayyip Erdoğan'ın Çankaya Köşkü'ne çıktığı dakikalara denk gelmesi, Milli Eğitim Bakanlığı koridorlarında "Hüseyin Çelik bürokratlarına veda mı ediyor, bakanlıktan ayrılıyor mu " sorularının tartışılmasına yol açtı. Hüseyin Çelik'in Kültür ve Turizm Bakanlığı'na kaydırılabileceği öne sürüldü. 
     
     Mumcu geçtiğimiz hafta istifa etmişti 

     Erkan Mumcu, geçtiğimiz salı günü şok bir kararla Kültür ve Turizm Bakanlığı görevinden ve partisinden istifa etmiş, istifa gerekçesini de ''katkı imkanım kalmadığı için istifa ettim'' sözleriyle açıklamıştı. 
     Mumcu , yeni bir siyasi oluşumun sinyalini vermiş ve "kabine içinden yaptığım gibi şimdi de dışından görüşlerimi söylemeye devam edeceğim" açıklamasında da bulunmuştu. 

     
</TEXT>
</DOC>
