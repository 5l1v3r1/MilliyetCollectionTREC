<DOC>
<DOCNO> 317879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko11.html </URL>
<DATE> 2005/02/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bankalardan 6.3 katrilyon kar 
</HEADLINE>
<TEXT>

     Bankacılık sektörü 2004 yılında TL bazında yüzde 22.7, dolar bazında ise yüzde 27.7 oranında bir büyüme hızına ulaştı ve net karını yüzde 10.5 oranında artırarak 6.3 katrilyon liraya çıkardı. 
     Bankacılık Düzenleme ve Denetleme Kurumu BDDK 
     bankacılık sektörünün 2004 yılı toplulaştırılmış bilanço ve gelir ve gider tablolarını açıkladı. Buna göre bankalar 2004 yılında toplam 8 katrilyon 987 trilyon liralık brüt kar elde ettiler. Brüt karları 2003 yılına göre yüzde 10.5 oranında artan sektör 2 katrilyon 657 trilyon liralık vergi karşılığı ayırdı ve net karı 6 katrilyon 329.6 trilyon lira olarak gerçekleşti. Sektörün vergi yükümlülüklerinin yüzde 8.1 oranında büyüdüğü 2004 yılında net kardaki artış ise yüzde 11.5 olarak gerçekleşti. Bankalar 2003 yılında ise 8 katrilyon 135 trilyon lira brüt ve 5 katrilyon 677 trilyon lira net kar elde etmişti. Bankacılık sektörünün brüt karı dolar bazında ise yüzde 14.9'luk bir artışla 6 milyar 696 milyon dolara çıkarken, net kar yüzde 15.9'luk artışla 4 milyar 716 milyon dolar olarak gerçekleşti. Bankalar 2003 yılında 5 milyar 828 milyon dolarlık brüt ve 4 milyar 67 milyon dolarlık da net kar sağlamıştı. Bankaların 2004 yılında karını artırmasında en önemli etken, faiz gelirlerinde sağlanan yüzde 2.7 oranındaki artışa karşılık, faiz giderlerinde yüzde 18.9'a varan oranda azalma yaşanması belirleyici oldu. 
     
     KAMU BANKALARINDA YÜZDE 50 NET KAR ARTIŞI 
     2004 yılında karını en yüksek oranda artırdan banka 
     grubu kamu bankaları oldu. Üç kamu bankasının toplam net karı yüzde 50.6 oranında artarak 1 katrilyon 790 trilyondan 2 katrilyon 695.7 trilyona kadar çıktı. Kamu mevduat bankalarının dolar bazında net kar artışı ise yüzde 56.6'ylı buldu. Ziraat Bankası, Halk Bankası ve Vakıfbank'tan oluşan üç bankanın 2003 yılında 1 milyar 283 milyon dolar olan karı 2004 yılında 2 milyar 9 milyon doları buldu. TMSF bankaları ise 2004 yılını toplam 247.7 milyar liralık karla tamamladılar. Bayıdırbank ve geçen yıl ekim ayında Halk Bankası'na devredilen Pamukbank'tan oluşan TMSF bankalarının 2003 yılındaki toplam karı ise 272 trilyon lira olarak gerçekleşmişti. Hazine iç borçlanma faizlerindeki düşüş, gelirleri büyük ölçüde bünyelerindeki Hazine iç borçlanma kağıtlarından kaynaklanan TMSF bankalarının karını azalttı. TMSF bankalarının karı dolar bazında ise yüzde 5.3 oranında azalarak 185 milyon dolar oldu. 
     
     ÖZEL BANKALARDAN 2.8 KATRİLYON KAR 
     Özel sermayeli 18 mevduat bankası ise 2004 yılında 4 katrilyon 282 trilyon lira brüt kar etti. Brüt karı yüzde 9.1 oranında artan özel bankaların, net karı ise vergi 
     yükümlülüklerindeki yüksek oranlı artış nedeniyle yüzde 3 oranında azalarak 2 katrilyon 917 trilyon liraya indi. Özel bankaların vergi yükümlülükleri geçen yıl yüzde 44.3 artarak 1 katrilyon 452 trilyona yükseldi. Özel bankaların brüt karı ise dolar bazında yüzde 13.5lik bir büyümeyle 3 milyar 191 milyon dolar, net karı ise yüzde 0.9'luk artışla 2 milyar 108 milyon dolar oldu. Kurda yaşanan düşüş özel bankaların karını dolar bazında artırdı. 2004 yılında sayıları 13'e ulaşan yabancı sermayeli mevduat bankaları ise toplam 348.7 trilyon liralık net kar elde etti. Yabancı sermayeli bankaların brüt karı yüzde 1.2 oranında azalırken, vergi yükümlülüklerindeki azalış nedeniyle net karı ise yüzde 29.1'lik büyümeyle 240 trilyon liraya ulaştı. 2004 yılını kalkınma ve yatırım bankaları ise 267 trilyon liralık brüt ve 236 trilyon liralık net karla tamamladılar. Söz konusu bankaların net karı 2003 yılına göre yüzde 39.2 oranında azaldı. 
     
</TEXT>
</DOC>
