<DOC>
<DOCNO> 333159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/gun06.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Necatigil ödülleri Tarıman ve Kurtuluş'a 
</HEADLINE>
<TEXT>


Behçet Necatigil Şiir Ödülü'nü bu yıl, 'Herkes Gitmiş' adlı kitabıyla Akif Kurtuluş ve 'Yol İnsanları' adlı kitabıyla Betül Tarıman paylaştı. Ödül töreni 27 Nisan'da... 


Şair Behçet Necatigil adına ailesi tarafından düzenlenen Necatigil Şiir Ödülü sahiplerini buldu. 2005 Necatigil Şiir Ödülü'ne bu yıl 2 şair değer görüldü. Adam Yayıncılık'tan çıkan "Herkes Gitmiş" adlı kitabıyla Akif Kurtuluş ve Can Yayınları'ndan çıkan "Yol İnsanları" adlı kitabıyla Betül Tarıman, ödülü paylaştılar. 
Behçet Necatigil'in şiire verdiği önemi, şairin ölümünden sonra da sürdürmeyi amaçlayan ailesi, her yıl Necatigil Şiir Ödülü yarışmasını düzenliyor. Behçet Necatigil, 1979'da aramızdan ayrılmıştı. İlkine İlhan Berk'in değer görüldüğü Necatigil Şiir Ödülü ise, 1980'den bu yana veriliyor. 

Etkinlik 27 Nisan'da 
Füsun Akatlı, Prof. Cevat Çapan, Mehmet H. Doğan, Haydar Ergülen, Doğan Hızlan, Hilmi Yavuz ve Prof. Tahsin Yücel'den oluşan seçici kurul, bu yılki Necatigil Şiir Ödülü'nü Akif Kurtuluş ve Betül Tarıman'ın dosyalarına verdi. 
Kurtuluş ve Tarıman, ödüllerini, şairin ölümünün 25. yılı dolayısıyla Bilkent Üniversitesi'nde düzenlenecek bir etkinlikle alacak. Etkinlik, 27 Nisan 2005 tarihinde gerçekleştirilecek. 

Güle Gece Yorumları 
Betül Tarıman, daha önce yayımlanan "Kardan Harfler" dosyasıyla 2000 Orhan Murat Arıburnu Şiir Ödülü'ne de değer görülmüştü şairin, 2002 yılında Can Yayınları'ndan "Güle Gece Yorumları" adlı kitabı yayımlandı. 
1980 sonrası Türk şiirinin temsilcilerinden Akif Kurtuluş'un ise, yayımlanmış üç şiir kitabı bulunuyor. Ödüle değer görülen dosyası "Herkes Gitmiş", geçtiğimiz ay Adam Yayınları'ndan çıktı. 
Akif Kurtuluş, 25 yıldır hiçbir yarışmaya katılmadığını belirtiyor ve şöyle devam ediyor "Behçet Necatigil benim çok sevdiğim ve çok şey öğrendiğim bir şair olmasının ötesinde, Türkçe şiirin en zengin damarlarından bir tanesi. Ödüllere alışık olmadığımdan, böyle bir ödülle karşı karşıya gelmek beni biraz şaşırttı. Dosyamı yarışmaya yayınevi gönderdi, ama bunun irademin dışında gerçekleştiğini de söyleyemem. Ayrıca, Necatigil olması belki beni biraz daha rahatlatıyor." 


</TEXT>
</DOC>
