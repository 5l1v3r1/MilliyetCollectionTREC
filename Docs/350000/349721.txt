<DOC>
<DOCNO> 349721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy19.html </URL>
<DATE> 2005/06/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yuşçenko Ticaret hacmimizin 10 milyar dolara ulaşmasını hedefliyoruz 
</HEADLINE>
<TEXT>

     Ukrayna Cumhurbaşkanı Viktor Yuşçenko, Türkiye ile Ukrayna arasındaki ilişkilerin gelecek dönemde daha da geliştirilmesi için bir eylem planı hazırlanacağını belirterek, iki ülke arasındaki ticaret hacminin 2010’a kadar 10 milyar dolara ulaşmasını hedeflediklerini söyledi. 
     Yuşçenko, Çankaya Köşkü’nde yaptığı açıklamada, Türkiye’de bulunmaktan büyük "gurur ve memnuniyet" duyduğunu ifade ederek, "Türkiye ile Ukrayna arasında son derece dostane ilişkiler bulunduğunu" söyledi. 
     İki ülke arasındaki siyasi ve kültürel ilişkilerin iyi düzeyde bulunduğunu belirten Yuşçenko, ekonomik ve ticari alanlarda ise ilişkilerin büyük bir dinamizmle gelişmekte olduğunu söyledi. 
     Yuşçenko, bu çerçevede "İki ülke arasındaki ticaret hacminin 2010’a kadar 10 milyar dolara ulaşmasını hedeflemekteyiz" diye 
     konuştu. 
     İlişkilerin daha da güçlendirilmesi için iki ülke arasında "olağanüstü güzel bir temel" bulunduğunu ifade eden Yuşçenko, iki ülkenin Avrupa ile entegrasyon konusundaki siyasi iradesininse aynı olduğunu belirtti. 
     Sezer ile yaptığı görüşmelerin verimli geçtiğini söyleyen Yuşçenko, Türkiye ile Ukrayna arasında ilişkilerin daha uyumlu hale getirilebilmesi için üst düzey çalışma grupları oluşturulması gerektiğini kaydetti. Yuşçenko, bu çerçevede 2005 ve 2006 yılları için "eylem planı" hazırlama konusunda Cumhurbaşkanı Sezer ile görüş birliğine vardıklarını söyledi. 
     Yuşçenko, eylem planı çerçevesinde başta enerji konusunun ele alınacağını, petrol, gaz ve elektrik dahil enerji kaynaklarının taşınması ve satışı gibi konuların değerlendirileceğini kaydetti. 
     Yuşçenko, enerji projeleri için teknik ve ekonomik konuların görüşülmesi için de teknik komiteler oluşturulacağını belirtti. 
     Sezer ile yaptığı görüşmede ulaştırma konusunu da detaylı olarak ele aldıklarını belirten Yuşçenko, feribot ve demiryolu ulaşımının Türkiye ve Ukrayna üzerinden Avrupa’ya yapılmasını görüştüklerini söyledi. 
     
     VİZE KONUSUNDA ADIM ATILACAK 
     Görüşmelerde vize rejiminin düzenlemesinin de ele alındığını belirten Yuşçenko, Dışişleri Bakanlığı’nın iki ay içinde çalışmalar yapıp konuya ilişkin önerilerde bulunacağını belirtti. Ukrayna’nın vize politikasının son derece liberal olduğunu ifade eden Yuşçenko, vize rejiminin iyileşmesi için gerekli adımların atılacağını söyledi. 
     Gürcistan, Ukrayna, Azerbaycan ve Moldova’nın oluşturduğu GUAM oluşumunun da görüşmelerde gündeme geldiğini belirten Yuşçenko, Türkiye’nin bu oluşuma gözlemci olarak katılmasının söz konusu olduğunu ifade etti. 
     GUAM’ın Ukrayna için önemine işaret eden Yuşçenko, Karadeniz ve Hazar denizinde enerji projelerinin hayata geçirilmesinin oluşumun öncelikli hedefleri arasında yer aldığını kaydetti. Yuşçenko, ayrıca oluşumun bölgedeki uzlaşmazlıklara çözüm aradığını kaydetti. 
     Yuşçenko, Kırım Tatarlarının da görüşmelerde ele alındığını, bu konuda Ukrayna olarak ülkelerindeki mevcut programların uyumlu hale getirilmesinden yana olduklarını söyledi. 
     Ukrayna Cumhurbaşkanı Yuşçenko, uzay alanındaki işbirliğinin de gündeme geldiğini belirterek, gelecek aylarda Türkiye’den Ukrayna’ya bir heyetin gideceğini sözlerine ekledi. 
     
</TEXT>
</DOC>
