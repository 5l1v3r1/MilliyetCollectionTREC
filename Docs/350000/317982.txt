<DOC>
<DOCNO> 317982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur03.html </URL>
<DATE> 2005/02/23/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
SSK'da "Rahim Kanseri"nden malulen emekli olmuş erkekler... 
</HEADLINE>
<TEXT>

     SSK'da erkeklere, sahte evrakla ''rahim kanseri'' oldukları belgelendirilerek malulen emeklilik hakkı kazandıran kişiler ile bu yoldan emekli olan ve halen başvurusu bulunan toplam 12 kişi gözaltına alındı. 
     Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü Mali Büro Amirliği ekipleri, SSK'da sahte evrakla emeklilik işlemleri yapıldığına ilişkin duyumlar üzerine araştırma başlattı. 
     Araştırmada, Türkiye'nin çeşitli illerindeki SSK hastanelerinde malulen emeklilik için yapılan başvurularda, teşekkül oluşturularak sahte evrak düzenlendiği belirlendi. 
     SSK'lı erkeklere, ''rahim kanseri'' oldukları sahte belgelerle ispatlanarak, malulen emeklilik hakkı kazandırıldığı ortaya çıkartıldı. 
     Sahte evrak düzenleyen 5 kişi ile bu yoldan emekli olan 5 ve başvuru yapan 2 SSK'lı gözaltına alındı. 
     Başvuru yapanlardan birinde, SSK'da iş takipçiliği yapan bir kişiden alındığı iddia edilen ''Bu parayı malulen emekli etmek için aldım'' yazılı bir senet de ele geçirildi. 
     Son bir yıl içinde SSK'dan malulen emeklilik için 40 bine yakın başvuru yapıldığı, SSK müfettişlerinin emekli edilen kişilerle ilgili geriye dönük inceleme başlattığı bildirildi. 
     Gözaltına alınan kişilerin, bugün ''Teşekkül oluşturmak suretiyle evrakta sahtecilik yapmak'' ve ''Sahte belge düzenleyerek devleti zarara uğratmak'' suçlarından adliyeye sevk edilmesi bekleniyor. 
     
</TEXT>
</DOC>
