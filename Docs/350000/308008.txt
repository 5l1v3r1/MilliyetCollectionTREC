<DOC>
<DOCNO> 308008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/uras.html </URL>
<DATE> 2005/01/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Türkler' Londra'da 
</HEADLINE>
<TEXT>

LONDRA 

Turks - A Journey of a Thousand Years, 600 - 1600 Türkler - 600 - 1600 Yılları Arasında Bin Yıllık Bir Yolculuk adını taşıyan bir sergi nedeniyle şu günlerde Londra sokakları "Turks" afişleriyle donatılmış durumda. Londra şehrinin göbeğinde bulunan "Royal Academy of Arts"ın Kraliyet Sanat Akademisi büyük binasının, kocaman salonlarında açılan sergide Türklerin 600 yılı ile 1600 yılı arasındaki bin yıllık dönemde Orta Asya'dan başlayan yürüyüşlerinin, Anadolu'ya uzanan ve Avrupa topraklarına taşan Türk medeniyetinin anlatımına, tanıtımına çalışılıyor. Sergilenen 350 parça eserin çevresinde Türklerin kim oldukları, nereden geldikleri, neler yaptıkları hik ye ediliyor. 
Sergilenen eserlerin çoğu İstanbul'daki Topkapı Sarayı Müzesi ile Türk ve İslam Eserleri Müzesi'nden getirilmiş. Rusya'daki Hermitage, Berlin'deki Devlet, Viyana'daki Kunsthistoriches, Paris'teki Louvre ve New York'taki Metropolitan müzelerinden ve de Londra'daki müzelerden getirilen çok değerli eserler sergiyi zenginleştiriyor. 

Türkiye'yi tanıtmaya çalışıyoruz 
Sergiyi Royal Academy of Arts organize etmiş. Ama serginin üçlü bir düzenleme heyeti var. Bizim ünlü müzeci hanımlarımız Filiz Çağman ve Nazan Ölçer, Harvard Üniversitesi İslam Sanatları Profesörü David Roxburgh ve Royal Academy of Art'tan Norman Rosenthal ile birlikte çalışmışlar. 
Türkiye'nin ve Türklerin Avrupa'nın önemli merkezlerinde tanıtımı için Dışişleri Bakanlığımız bir süredir bu tür sergilerin düzenlenmesini sağlıyor. 
Dışişleri Bakanlığı Yurtdışı Tanıtma ve Kültür İşleri Genel Müdürü Büyükelçi Şule Soysal'ın çabalarıyla geçen yıl Tokyo, Singapur, Roma, Berlin ve Brüksel'de sergiler düzenlendi. Şimdilerde Dışişleri'nin organize ettiği bu etkinlikler, Kültür ve Turizm Bakanlığı ile İstanbul Kültür ve Sanat Vakfı'nın katkılarıyla düzenleniyor. Bazı etkinliklerin giderlerini sponsorlar karşılıyor. 
Londra'daki "Türkler" sergisinin büyük sponsorları serginin masraflarının karşılanmasını "destekleyen"ler Garanti Bankası, Aygaz ve İngiliz çelik firması Corus. Ayrıca Lassa ile Akkök ve Çolakoğlu firmalarının da katkıları olmuş. Sponsorların yaklaşık 1.5 milyon dolarlık parasal desteği olmasa bu sergi gerçekleşemezmiş. Burada, sponsorluğun önemi ortaya çıkıyor. Garanti Bankası Genel Müdürü Ergun Özen, "Türkiye'de yaşıyor, Türkiye'de kazanıyoruz. Türkiye'nin yurtdışında tanıtımına katkıda bulunmak bizim görev ve sorumluluğumuz. Sponsor olduğumuz için gurur duyuyoruz" diyor. 

Londra Türklerle doldu 
Bu bayram imk nı olan ailelerden çocuklular çocuklarını bahane ederek Avrupa ülkelerindeki kayak merkezlerine, çocukları olmayan veya büyümüş olanlar "Türkler sergisi"ni bahane ederek Londra'ya uçtu. Londra'ya her gün THY'nin üç uçuşu var. Diğer havayolları da düzenli uçuyor. 
Londra Havaalanı'na akın akın Türklerin gelmesine pasaport kontrol memurları hayret etmiş. Her gelen, "Londra'ya ne amaçla geliyorsunuz " sorusuna, "Türkler sergisi için geliyoruz" karşılığını veriyormuş. 
Bir Türk yolcu, pasaport kontrol memuruna pasaportunu uzattığında memur, "Sakın ha... Siz de Türkler sergisi için geliyorum demeyiniz. Gırtlağınıza sarılırım... Ne bu yahu .. Akın akın sergiye insan geliyor. Siz Türkler, sergilenenleri İstanbul'da Topkapı'da seyretmiyorsunuz da, görmek için Londra'ya mı koşuyorsunuz " demiş. 
Serginin sponsorları Garanti Bankası ile Aygaz, açılışa Türkiye'den çok sayıda misafir getirmiş. Davetlileri Londra'da ağırlıyorlar. Sergi salı akşamı açıldı. Açılışta sergi binasını dolduran iki bine yakın davetlinin hemen hemen yarısını Türkiye'den gelenler, onların da yarısını sergi sponsoru Türk firmalarının misafirleri oluşturuyordu. Okuyucularım için ufak bir açıklama Ben sponsorların misafiri olarak Londra'ya gelmediğim için sergiyi ve de sponsor firmaları övmekten gocunmuyorum. 



</TEXT>
</DOC>
