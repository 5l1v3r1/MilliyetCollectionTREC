<DOC>
<DOCNO> 341444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yazar/guclu.html </URL>
<DATE> 2005/05/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Liseler nasıl 4 yıla çıkacak 
</HEADLINE>
<TEXT>


Liselerin 4 yıla çıkacağına ilişkin haberler kafaları iyice karıştırdı. Ama ortada bu yönde alınmış kesin bir karar maalesef yok. Böyle bir kararın hayata geçirebilmesi için öncelikle Talim Terbiye Kurulu'nun kararı gerekiyor. Yine aynı şekilde 4 yıla göre düzenlenmiş müfredat ve ders kitaplarının hazırlanmış olması lazım. Ancak bunlardan biri bile ortada yok. 
Anlayacağınız pek çok konuda olduğu gibi, liselerin 4 yıla çıkması da bir başka bahara ertelenecek. Tıpkı ÖSS değişikliği gibi... 
Milli Eğitim Bakanı Çelik, daha önce defalarca dile getirdiğimiz gibi, yeni projeler gündeme getirmeye bayılıyor. Ama arkası gelmiyor. Adeta kendi kendini çelmeliyor. Açıkladığı her proje, ya bir öncekini gölgede bırakıyor ya da unutturuyor. Hele hele bazıları da temenni düzeyinde kalıyor ki bu da güvenilirliğini sarsıyor. 
Örneğin geçen yıl, bu yıldan itibaren ÖSS'de lise son sınıflardan soru sorulacağı kesin bir dille açıklanmıştı. Ama değişen bir şey olmadı. Bakan Bey bu konuda YÖK'e söz geçiremiyor. Kabahat onun değil. Ancak ortada kalan, yerine getirilmeyen söz, onun sözü oluyor. Bu yüzden, ortaya bir fikir ya da proje atarken olabilirliğinin enine boyuna düşünülmesi gerekiyor. 
Liselerin 4 yıla çıkması demek, bazı okulların 5 yıla çıkması anlamına gelir ki bunun kime ne faydası olacak Bugüne kadar üç yıllık liselerden mezun olan öğrencilerin üniversitede zorlandıklarına ya da yurtdışına gittiklerinde büyük bir başarısızlıkla karşılaştıklarına yönelik elimizde bilimsel bir veri var mı Sanmıyorum. 
Bu durumda hiçbir ön hazırlık olmadan 4 yıla geçmek, yeni sorunları da beraberinde getirir. 

Yabancı dil eğitimi 
Yabancı dil konusunda, bugüne kadar iyi bir performans sergilemediğimiz kesin. Yıllarca yabancı dil öğrenen öğrenciler, sokakta kendisine yön soran bir turistle iki kelime konuşamıyor. Gerekçeleri üzerinde saatlerce tartışılabilir. Ama eğer bu konuda bir şeyler yapılmak isteniyorsa, önce bunun konuşulup karara bağlanması gerekir. 
8 yıllık kesintisiz eğitime geçildikten sonra yabancı dil eğitim zaafa uğradı. Hazırlık sınıfları 5'ten, 8'den sonraya kayınca, elde edilen sonuç vahim oldu. 
Aslında 4 yıllık lise eğitiminden önce, 8 yıllık temel eğitimin masaya yatırılması gerekir. Ne getirdi Ne götürdü Bunların siyaseten değil de pedagojik açıdan yeniden değerlendirilmesi gerekir. 
Bilindiği gibi yabancı dil eğitimi ne kadar erken başlarsa, başarı oranı o kadar yüksek oluyor. Ama erteledikçe erteliyoruz. 
4'üncü sınıftan itibaren tüm ilköğretim okullarına yabancı dil dersi koyacağız demenin ise hiçbir inandırıcılığı yok. 
Günümüz dünyasında yabancı dile olan gereksinim, her zamankinden çok daha fazla. O halde belki de bu konuda tek gündemli bir Milli Eğitim Ş rası toplayıp yeni bir yol haritası belirlemek gerekiyor... 
Bu alanda deneyimimiz de çok, yetişmiş insan gücümüzde. Eğer doğru bir sistem oluşturabilirsek, çocuklarımızın liseyi bitirinceye kadar olmasa da üniversiteyi bitirinceye kadar iyi bir yabancı dil öğrenmeleri işten bile değil. 
Daha Türkçe okuma yazma ve Türkçe konuşma sorununu çözemeyen bir ülkeyiz. Durum böyleyken yabancı dili nasıl öğreteceğiz diyenler çıkabilir. Haklılar ama zorda kaldığımızda ya da karar verdiğimizde en olmaz denilen sorunları bir çırpıda çözebildiğimize yönelik de pek çok örnek mevcut. 
Özetin özeti Eğitim ciddi bir iş ve ciddi kararlar gerektiriyor. 



</TEXT>
</DOC>
