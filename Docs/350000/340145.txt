<DOC>
<DOCNO> 340145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko07.html </URL>
<DATE> 2005/05/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye döviz gelirlerini en hızlı büyüten ülke oldu 
</HEADLINE>
<TEXT>

     Türkiye, gelişmekte olan ülkeler arasında geçen yıl mal ve hizmet ihracatından kanaklanan döviz gelirlerini en hızlı artıran ülke oldu. Ancak Türkiye döviz harcamalarındaki büyüme açısından da Arjantin’den sonra ikinci sırada yer aldı. Döviz rezervinin büyüklüğü açısından sekizinci sırada bulunan Türkiye döviz rezervinin karşılayabileceği aylık ithalata ilişkin göstergede ise 4.1 ayla alt sıralarda kaldı. 
     Dünya Bankası verilerinden yapılan belirlemelere göre Türkiye geçen yıl mal ve hizmet ihracatını 2003 yılına göre yüzde 28.6 oranında artırdı. Ancak aynı yıl Türkiye’nin mal ve hizmet ithalatına yönelik döviz harcamalarında ise yüzde 34.9 oranında artış yaşandı. Türkiye yüzde 28.6 olan mal ve 
     hizmet gelirleri artışıyla suz konusu grupta yer alan 68 ülke arasında ilk sıraya yerleşti. Türkiye’yi yüzde 27’lik artışla Çin, yüzde 24.3’lük artışla Polonya, yüzde 19.6’yla Brezilya izledi. Türkiye 2003 yılında yüzde 16 olan döviz gelirlerindeki artış hızını TL’deki değerlenmeye rağmen geçen yıl önemli ölçüde büyüterek, Çin’i geride bıraktı. 2003 yılında Çin Ermenistan’dan sonra döviz gelirini yüzde 26.8’le en fazla artıran ikinci ülke olmuştu. Türkiye ise 2003 yılında Şili, Slovakya, Nijerya, Pakistan gibi ülkelerin altında yer almıştı. Ancak Türkiye mal ve hizmet ithalatı için yapılan döviz harcamalarındaki artışta da üst sıralarda yer aldı. Gelişmekte olan ülkeler arasında döviz fiderleri en hızlı büyüyen ülke yüzde 45.4’le Arjantin oldu. Türkiye, yüzde 34.9 olan döviz harcamalarındaki artış hızıyla Arjantin’den sonra ikinci sırada geldi. Döviz harcamaları gelirlerdinden daha yüksek artan Türkiye bu nedenle geçen yıl cari işlemler açığı da hızla büyüyen ükeler arasında ilk sıraya çıktı. Çoğunluğu cari işlem fazlası veren söz konusu ülkeler arasında 15.3 milyar dolarla en yüksek açığı Türkiye verdi. Döviz giderlerindeki artış hızında Türkiye’yi Uruguay, Azarbeycan, Çin, Endonezya gibi ülkeler izledi. Türkiye, GSMH’sinin yüzde 5.3’ü oranında cari işlemler açığı verdiği 2004 yılı sonundaki 37.6 milyar dolarlık döviz rezerviyle de en fazla döviz rezervi tutan 8’inci gelişmekte olan ülke oldu. Döviz rezervi büyüklüğü açısından ilk sırada 609.9 milyar dolarla Çin ilk sırada yer aldı. Çin’i 141.2 milyar dolarla Hindistan, 106 milyar dolarla Rusya, 61.5 milyar dolarla Meksika, 56 milyar dolarla Malezya, 52.9 milyar dolarla Brezilya, 43.3 milyar dolarla Polonya izledi. Ancak Türkiye bu yüksek döviz rezervine rağmen, rezervin kaç aylık ithalatı karşılayabileceğine yönelik karşılaştırmada 68 ülke arasında, bu konuyla ilgili verisi bulunan 55 ülke arasında 30’uncu oldu. Dünya Bankası, Türkiye’nin 2004 sonundaki döviz rezervinin 4.1 aylık ithalata yetebileceğini hesapladı. Hesaplama yapılırken Türkiye’nin bu yıl aylık ortalama 9.2 milyar dolarlık ithalat yapabileceği varsayıldı. Bu yıllık ithalatın 110 milyar dolar olarak tahmin edildiğini gösteriyor. Gelişmekte olan ülkeler arasında en fazla rezerve sahip olan Çin’in bu rezerviyle 11.7 aylık, Hindistan’ın 14 aylık, Rusya’nın 9.5 aylık ithalatını karşılayabilecek durumda olduğu hesaplandı. Döviz rezervi Türkiye’den fazla olan Polonya’nın rezervinin 4.5 aylık, Malezya’nın 5.4 aylık ithalatına yetebileceği hesaplandı. 
     
</TEXT>
</DOC>
