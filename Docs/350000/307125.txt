<DOC>
<DOCNO> 307125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun24.html </URL>
<DATE> 2005/01/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
FBI, milyonlarca uçak yolcusunu fişlemiş 
</HEADLINE>
<TEXT>

     Amerikan Federal Soruşturma Bürosu'nun FBI 2001 yılının Haziran ayından Eylül ayına kadar milyonlarca uçak yolcusunu fişlediği ortaya çıktı. 
     ABD'de milyonlarca kişinin suçlu gibi fişlenmesine tepki gösteren insan ve vatandaşlık hakları kuruluşlarının temsilcileri, FBI'ın 257,5 milyon yolcuyla ilgili bilgileri elinde bulundurduğunu belirttiler. 
     FBI'ın, Freedom of Information Act adlı kuruluşun Mayıs ayında yaptığı başvuru üzerine, daha yeni gönderdiği 12 sayfalık açıklamada, bu süre zarfında kayıtları tutulan 82,1 milyon yolcuyla ilgili bilgilerin yanı sıra 257,5 yolcunun da isimlerinin bulunduğu belirtildi. 
     Açıklamada, bu kişilerin kimle seyahat ettikleri, nereye gittikleri, kredi kartı numaraları, adresleri, telefon numaraları ve yemek tercihleri gibi bilgilerin bulundurulduğu kaydedildi. 
     FBI, güvenlik gerekçesiyle başka birçok bilgiyi vermeyi reddederek, bu bilgilerin elde edilmesini sağlayan havayollarını, çalışanlarını veya ajanlarını açıklamadı. 
     Fişlemeye tepki gösteren insan hakları kuruluşlarından Electronic Privacy Information Center avukatı Marcia Hofmann, milyonlarca kişi hakkında herhangi bir suç işlediklerine dair bir belirti olmadan önemli miktarda bilgi toplandığını belirterek, ''Asıl önemli olan bu bilgileri mazeretsiz bir şekilde saklamayı sürdürmeleri'' diye konuştu. 
     
</TEXT>
</DOC>
