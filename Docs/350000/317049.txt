<DOC>
<DOCNO> 317049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/ekonomi/eko05.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a atılan bomba neden İMKB'ye düştü 
</HEADLINE>
<TEXT>


İran haberiyle fiyatlar düşünce spekülatörler istemedikleri kadar kağıt almak zorunda kaldı. "Fazla" hisselerin satışı borsayı düşürdü. İMKB'de yönü, kapsamı daha da genişletilmeye çalışılan teşvik tartışmaları belirleyecek 

Finans atölyesi SONGÜL HATISARU 

İstanbul Borsası geçen haftayı haftalık bazda yüzde 1.6'lık kayıpla kapattı. Borsa cuma günü bir miktar toparlanmasına karşın haftalık bazda yaşanan düşüşte daha sonra yalanlanmasına karşın ABD'nin İran'a füze attığı haberinin yarattığı dolaylı etkilerin önemli olduğunu düşünüyoruz. Geçen hafta çarşamba günü bu haberin ardından borsada seans içinde yaşanan yüzde 4.5'lik düşüş bizim borsamızda teknik, temel analizlerin hepsinin üstünde bir yöntem olan tahta okuma tekniğini bir kez daha hatırlamamıza vesile oldu. Borsa ilginç bir piyasa ve sadece ekonomi, siyaset bilgisiyle işlerin nasıl döndüğünü anlamak çoğu zaman mümkün olmuyor. Çarşamba günü İran haberiyle 15 dakika içinde yaşanan yüzde 4.5'lik düşüş adeta İstinye'yi vurdu. 

Destek alışları yazılmıştı 
İstanbul Borsası'nda hisselerin işlem gördüğü birçok tahtanın bir sahibinin olduğu sır değil. Özellikle yükseliş dönemlerinde hemen hemen her tahtanın bir sahibi yani hisselerin büyük kısmını elinde tutan oyuncular bulunuyor. Gün içinde genellikle bu tahta sahipleri fiyatı dengelemek, hatta kontrol etmek için destek alımları yazıyorlar. Örnek vermek gerekirse oyuncu X hissesinde yeni hisse almak istemiyor olsa dahi fiyatı dengelemek için düşük kademelere alış emri yazıyor. X hissenin 5.30 YTL'den işlem gördüğünü varsayalım. Hissede büyük pozisyonu olan oyuncular 5.25, 5.20, 5.15, 5.10... gibi kademelere alış emri girerek hisseye talep olduğu imajını yaratıyor. 
Borsada olağanüstü durumların olmadığı dönemlerde düşük kademelere yazılan bu alım emirleri genelde fiyat o noktalara gelmediği için realize olmuyor. Ve gün sonunda sıfırlanıyor. Çarşamba günü de borsada yaşanan böyle bir rutindi. Ancak sonuçları farklı oldu. Borsanın yükseliş trendinde olduğu bir günde düşük kademelere her zaman olduğu gibi destek emirleri girilmişken bir anda ekrana İran'ın vurulduğu haberi düştü. Yatırımcılar satışa geçti. Fiyatlar bir anda 4-5 kademe düştü. Fiyatlar patır patır aşağı gelirken spekülatörlerin alım yazdığı bütün kademelerdeki fiyatlarda işlem gerçekleşti. Ve spekülatörler bir anda hesaplamadıkları oranda yüklü bir malın sahibi oldular. 
Seans içinde İran haberi yalanlanınca borsaya yeniden alım geldi. Ancak hesaplamadıkları kadar hisse alan spekülatörlerin pozisyonlarını dengelemek için yaptıkları satışlarla borsa günü yine ekside kapattı. Ertesi günde yaşanan yüzde 2.4'lük düşüş spekülatörlerin hiç hesapta olmayan mallarından kurtulmak için yaptıkları satışlardan kaynaklandı. 

Gerginlik daha artabilir Ancak borsada geçen hafta son üç günde para akışının da yavaşladığını gözlemledik. Hükümetin ABD ile gereksiz yere tansiyonu yükseltmesi, AB müzakerelerine başlamak için gereken somut adımların atılması konusunda gözlemlenen isteksizlik, IMF ile bağlanan yeni programın bir türlü hayata geçirilmemesi para girişinin yavaşlamasında en büyük etken. Bizim gördüğümüz kadarıyla borsada pozisyonların büyük bölümü büyük yatırımcılarda. IMF ile ilişkiler dolayısıyla ABD ile ilişkiler bir an önce rayına oturtulmaz ise borsada birileri satış dalgasını körükleyebilir. 
IMF'ten gelen tepkiler gündemde iken teşvikli il sayısının kapsamının daha da genişletirilerek 49'dan 54'e yükseltilmesine yönelik haberler ortamı daha da gerginleştirebilir. Bu noktada borsa 26.300 seviyesine kadar gerileyebilir. Endeks bu hafta olumlu haberlerin gelmesi durumunda ise 28.000 seviyesini yeniden test edebilir. Ancak borsada bu kez yaşanacak tepki alımları sayesindeki olası bir yükselişin arkasından k r satışlarının gelmesini bekliyoruz. Yatırımcıların dikkatli olmasında fayda var. 

Dolara müdahale bekleniyor Dolar kuru da bu hafta borsanın yönünde etkili olacak. Geçen cuma günü dolar kuru 1.305 seviyesine kadar gerileyince, piyasalarda Merkez'in dolara müdahale beklentisi kuvvetlendi. Bu hafta da yabancı girişi ve parite etkisiyle kurdaki gerilemenin sürmesi durumunda Merkez'in müdahale etme ihtimali yüksek görünüyor. Dolara müdahale beklendiği bir ortamda özellikle yabancı yatırımcı dövizini yüksekten bozmak için borsada yeni pozisyon açmayıp beklemeyi tercih edebilir. Bu da borsada dar bantta yatay bir harekete neden olabilir. Öte yandan geçen hafta tarihinde ilk defa 5 yıl vadeli sabit faizli kuponlu tahvil ihracı gerçekleştiren Hazine, bu hafta da 5 yıl vadeli 6 ayda bir kupon ödemeli değişken faizli tahvil ihracı gerçekleştirecek. 
Geçen haftanın aksine bu haftaki ihalelere yerli talebinin daha yüksek olmasını bekliyoruz. İhalelere beklentilerin altında teklif gelmesi durumunda ise borsanın olumsuz etkilenmesi muhtemel. 


</TEXT>
</DOC>
