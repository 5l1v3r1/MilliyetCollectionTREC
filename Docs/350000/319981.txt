<DOC>
<DOCNO> 319981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko40.html </URL>
<DATE> 2005/03/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sanayi Bakanı Coşkun Biz şahıs, firma kurtarmaya gelmedik 
</HEADLINE>
<TEXT>

     Sanayi ve Ticaret Bakanı Ali Coşkun, kimseyi haksız yere korumalarının mümkün olmadığını belirterek, ''Fakirin, zenginin derdi, bizim derdimiz. Biz şahıs, firma kurtarmaya gelmedik. Kimseye, bankaya emir verip kredi sağlamayız'' dedi. 
     Doğan Yayın Holding'in DYH Adana Sanayi Odası'nın ev sahipliğinde Hiltonsa Oteli'nde düzenlediği, ''Anadolu'daki Avrupa Toplantıları 2005'' kapsamında canlı olarak yayınlanan, Mehmet Ali Birand'ın sunduğu ''Manşet'' programı sırasında, salonda bulunan işadamı Halil Kadı'nın, ''hükümetin yanlış uygulamaları nedeniyle iflasın eşiğine geldiklerini ve sanayicilerin cezalandırıldığını'' söylemesi üzerine dinleyiciler arasında oturan Ali Coşkun'a söz verildi. 
     Ali Coşkun, geçtiğimiz günlerde Adana'ya gelen Başbakan Recep Tayyip Erdoğan'ın 45 dakika, kendisinin de bir saat dinlediğini belirterek, ''Kendisine, Bakanlığa gel, bilançolarını da getir, her şeyi inceleyelim dedim. Ancak, getirmedi. Bunun üzerinde fazla durmayacağım'' dedi. 
     İktidara geldiklerinde imalat sanayiindeki kapasite kullanım oranının yüzde 50'lerin altında olduğunu ifade eden Bakan Coşkun, konuşmasını şöyle sürdürdü 
     ''Şimdi kapasite kullanım oranı yüzde 84 düzeyinde. Bu da gelinen noktayı gösteriyor. 
     İktidara geldiğimizde halkımızı bezdiren üç temel sorun vardı. Hayat pahalılığı, işsizlik, bölgeler arasında gelir dağılımı adaletsizliğiydi. 
     Büyük şehirlerde büyük sosyoekonomik sorunlar var. Bunları önlemek için enflasyonu tek haneli rakamlara indirdik. Şimdi böyle konuşanlar o gün de enflasyonu indireceğimize inanmıyorlardı. Hayat pahalılığını büyük ölçüde önledik. Ama dar gelirlinin satın alma gücünü artırmak için işsizliği ve göçleri halletmek lazım.'' Kişi başına geliri bin 500 doların altında olan 36 ile teşvik getirdiklerini ve bazı muafiyetler sağladıklarını kaydeden Coşkun, şunları kaydetti 
     ''Hal böyle olunca bunlardan istifade edemeyen arkadaşlar, kişisel menfaatlerini ülke menfaatlerinin üzerinde gördükleri için saldırıya geçtiler. Bu kriterlerin yanlış olduğu iddia edildi. 
     DPT ve IMF'nin mutabık kalmasıyla sosyoekonomik gelişmişlikler katsayısı belirlendi. Bu sayı 49 çıktı. Şimdi 13 il daha ilave edilecek diye büyük bir kampanya başlatıldı. 
     Bizim, ülkenin bütününü düşünmemiz lazım. Bir ağaç için ormanı feda edemeyiz. Biz kimseye, bankaya emir verip, kredi sağlamayız ve kimseyi de haksız yere korumayız. Eski dönemler kapandı. Fakirin, zenginin derdi, bizim derdimiz. Biz şahıs, firma kurtarmaya gelmedik. Kimseyi de haksız yere korumayız. Bunu herkes bilsin.'' Bakan Coşkun, 36 ilde 42 yılda 3 bin 200 yatırım yapılırken teşvik yasası çıkarıldıktan sonra 9 ayda 3 bin 280 yatırım gerçekleştirildiğine dikkati çekerek, ''Bunların devam etmesiyle 42 yılda yapılan kadar fabrika yapılacak. Bu da 247 bin kişinin istihdam edilmesi, göçün önlenmesi, gelir dağılımındaki adaletsizliğin kısmen giderilmesi demektir'' diye konuştu. 
     
</TEXT>
</DOC>
