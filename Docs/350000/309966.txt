<DOC>
<DOCNO> 309966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo29.html </URL>
<DATE> 2005/01/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çalımbay Çok büyük sorumluluk aldığımı biliyorum... 
</HEADLINE>
<TEXT>

     Beşiktaş'ta futbolcu olarak şampiyonluklar yaşayan, kaptanlıklar yapan Rıza Çalımbay, bu sefer teknik direktör olarak takımın başarısı için gayret gösterecek. 
     Siyah-beyazlı kulübün resmi internet sitesinde Çalımbay'ın teknik direktörlüğe getirilişi ''Yuvana hoşgeldin'' şeklinde anons edilirken, kariyeri konusunda bilgiler verildi. 
     
     TAKIMIN ATOM KARINCASIYDI 
     Beşiktaş'ta bir dönem takımın önemli futbolcularından biri olan Rıza Çalımbay, siyah-beyazlı ekipte ''Atom karınca'' diye anılıyordu. 
     Futbola Beşiktaş'ın alt yapısında başlayan ve 1980-81 sezonunda A takım kadrosuna yükselen Çalımbay, orta sahanın sağında görev yaptı. Rıza, çalışkan yönüyle Miliç, Stankoviç ve Milne gibi disipline önem veren teknik direktörlerin vazgeçemediği bir oyuncuydu. 
     ''Atom karınca'', Beşiktaş'ta bir ilke de imza atarak, siyah-beyazlılarda Birinci Lig tarihinde en çok forma giyen futbolcu olma başarısını kariyerine ekledi. 
     Uzun yıllar takımın kaptanlığını yapan Rıza Çalımbay, Beşiktaş formasını 16 sezon taşıdı ve 494 lig maçında görev aldı ve 41 gol kaydetti. Çalımbay'ı Beşiktaş'ın unutulmazları arasına getiren en önemli özelliklerinden birisi de futbolculuğu boyunca sadece siyah-beyazlı formayı giymesiydi. 
     Rıza, Beşiktaş ile birlikte 6 Lig, 3 Türkiye, 4 Cumhurbaşkanlığı, 1 Başbakanlık ve 6 da TSYD Kupası sevinci yaşadı. 
     Rıza Çalımbay, 37 kez A , 8 kez ümit ve 6 kez de genç olmak üzere toplam 51 kez milli formayı giydi. 
     A Milli Futbol Takımı'nın kaptanlığını da 3 yıl yapan Rıza, milli forma altında tek golünü Türkiye'nin 3 Kasım 1991'de İrlanda Cumhuriyeti'ne 3-1 yenildiği maçta atmıştı. 
     
     TEKNİK DİREKTÖRLÜK KARİYERİ 
     1995-96 sezonunda Beşiktaş formasıyla jübile yaparak yeşil sahalara veda eden Rıza Çalımbay, futboldan hiç kopmadı ve kariyerine antrenörlük yaparak devam etti. 
     2 yıl Ümit Milli Takım teknik direktörlüğü yapan Rıza Çalımbay, 2000 Avrupa Şampiyonası'nda Avrupa'nın ilk 8 takımı arasına kalan A Milli Takımı'nda teknik direktör Mustafa Denizli'nin yardımcısıydı. 
     İngiltere'de 3 ay antrenörlük kursuna katılan Çalımbay, 2000-2001 sezonunda Christoph Daum'un yardımcısı olarak Beşiktaş'ta görev aldı. Bir süre Göztepe'yi çalıştıran Çalımbay, sonra Denizlispor'da elde ettiği başarılar ile adından çok söz ettirdi. Göreve geldiğinde, ligde sondan 5. sırada yer alan Denizlispor'u bir sezon sonra UEFA Kupası'nda 4. tura kadar çıkarmayı başardı. Ankaragücü'nü de çalıştıran Çalımbay, bu sezon da Çaykur Rizespor'da başarıyla görevini sürdürüyordu. 
     
     ÇALIMBAY ''ÇOK BÜYÜK SORUMLULUK'' 
     Rıza, bugün kulübün resmi internet sitesine yaptığı açıklamada, takımın başına teknik direktör olarak geldiği için çok mutlu olduğunu belirterek, ''Çok büyük bir sorumluluk aldığımı biliyorum. Çok mutluyum. Ekibim ile birlikte Beşiktaş'ı hak ettiği yerlere taşımak için elimden geleni yapacağım'' dedi. 
     
</TEXT>
</DOC>
