<DOC>
<DOCNO> 341798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun12.html </URL>
<DATE> 2005/05/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak'ta asker ve polis katliamı 
</HEADLINE>
<TEXT>

     Irak’ta bu sabah değişik saldırılarda, ikisi üst düzey asker ve polis 6 kişi öldürüldü. 
     Irak güvenlik kaynakları, yeni kurulan Irak genelkurmayında görevli General İyad İmad Mehdi’nin, Cihad mahallesindeki evinden çıkışında silahlı kişilerce açılan ateşte ağır yaralandığını, kaldırıldığı Yarmuk hastanesinde öldüğünü belirttiler. 
     Bundan bir saat sonra da İçişleri Bakanlığı’nda çalışan Polis Albay Fadıl Muhammed Mübarek’in El Emin mahellesindeki evinden çıkışında silahlı kişilerce öldürüldüğü kaydedildi. 
     İki üst düzey yetkiliyi öldüren saldırganların kaçmayı başardığı bildirildi. 
     Irak ordu yetkilileri de, Bağdat’ın 125 km kuzeyindeki Samarra’da düzenlenen saldırılarda, yola bırakılan bombanın patlaması sonucu iki askerin öldüğünü belirttiler. 
     Aynı kaynaklar, kentin kuzeyinde iki fırın işçisinin de silahlı kişilerce öldürüldüğünü kaydettiler. 
     
</TEXT>
</DOC>
