<DOC>
<DOCNO> 317740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/siyaset/asiy.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bakan, 'Milli Görüş'e taviz mi 
</HEADLINE>
<TEXT>


Erbakan'a yakınlığıyla bilinen Koç'un, AKP'de ön planda yer almamasına rağmen bakan olarak atanması, "Milli Görüşçü" kanada bir mesaj olarak yorumlandı 

ANKARA Milliyet 


Başbakan Recep Tayyip Erdoğan'ın, olası bir kabine revizyonu için konuşulan isimler arasında adı hiç geçmeyen, TBMM ve AKP'de ön planda yer almayan Aydın Milletvekili Atilla Koç'u, Kültür ve Turizm Bakanlığı'na atamasının ardında parti içi dengeyi gözetmesinin yattığı yorumları yapıldı. 
Erkan Mumcu'nun istifasının ardından, ANAP kökenli milletvekillerinin istifa etmeye başlaması, DEP deklarasyonunu yayımlayan MHP kökenli bazı milletvekillerinin de istifaya hazır olduğu iddiaları, Erdoğan'ı tedirgin etti. 

Tepkileri azaltmak 
AKP'deki çatlağın büyümesini istemeyen Erdoğan'ın, Necmettin Erbakan ve kurmaylarına yakınlığıyla bilinen Koç'u ataması, parti içindeki "Milli Görüşçü" kanada mesaj olarak nitelendirildi. Enerji yolsuzluğu operasyonu nedeniyle AKP kadrolarına yönelen eleştirilerden de rahatsız olan Erdoğan'ın, "partiden kopmaların Milli Görüşçüler'le" genişlemesini engellemek istediği kaydedildi. 
Erdoğan, zina düzenlemesi ve türban konusundaki tutumu nedeniyle Milli Görüş kökenli milletvekillerinden tepki almıştı. 

20'şerli gruplar 
Erdoğan'ın milletvekilleriyle 20'şerli gruplar halinde görüşmeye başlayacağı öğrenildi. Erdoğan'ın görüşmelerle, "Grup toplantıları sık yapılmıyor. Görüşlerimiz alınmıyor, milletvekilleri dinlenmiyor" diyen AKP'lilerin tepkilerini azaltmaya çalışmayı amaçladığı kaydedildi. AKP kulislerinde, Erdoğan'ın küskünleri azaltmak için kabinede daha geniş çaplı bir değişiklik düşündüğü, ancak Abdullah Gül'ün sıcak bakmaması nedeniyle planını uygulamaya koyamadığı da dillendiriliyor. 

Tatil yapmayan bakan 

Koç, 33 yıllık devlet görevinde hiç yıllık izin kullanmadığını, ilk yaz tatiline milletvekili olduktan sonra çıktığını söyledi. 
Koç, nasıl bir turist olduğu yönündeki soruya, "Ben milletvekiliyim. Kültür ve Turizm Bakanı olduğum için çok mu seyahat etmeliyim" yanıtını verdi. Koç, basınla sohbet toplantısında, "Bakan olarak kendinden menkul yeni icatlar ortaya koymayı doğru görmüyorum" dedi. Koç, "Türkiye'de memur olmak biraz turist olmaktır. Epey yer gezdik, Türkiye'nin bilmediğim yeri yok. Milletvekili olduktan sonra İzmir ve Kuşadası'na gidebildim. Çok çalışıyoruz. Şimdi yazın da o imk nı bulamıyoruz" diye konuştu. 

Bir berber anısı 

İSTANBUL Milliyet 

Amasya Vali Yardımcısı Ahmet Çınar, "Her Şeyi Yazamadım" adlı kitabında, dönemin Siirt Valisi Koç için, "Halk tarafından sevilen bir başka özelliği de dobra dobra oluşu ve yerinde, güzel küfürler edişiydi" dedi. Kitapta, Koç hakkındaki bir anı şöyle "Atilla Koç, berbere gider. Berber kekemedir. Tıraş biter. Berber kekeleyerek, 'Çok yakışıklı oldunuz sayın valim' der. Yağcılık ve laubalilikten hiç hoşlanmayan vali bey, belki kendisini de yakışıklı bulmadığı için kızarak, 'Yalancının an...' diye dümdüz küfreder. Bir anda panikleyen berber, 'He... hem de bin kere' diye cevaplar." 

Eşi İlahiyat'tan 

Koç, eşi Şadiye Koç'un fedak r bir anne olduğunu söyleyerek, "Eşim Ankara Üniversitesi İlahiyat Fakültesi mezunu, ancak annelikle uğraştı. Diplomasını eve asıp çocuklarımızı yetiştirdi" dedi. Büyük kızı Zehra Zümrüt Koç'un Bilkent Üniversitesi'nden mezun olduktan sonra ABD'ye gittiğini söyleyen Koç, oğlu Ali Taha Koç'un Bilkent Üniversitesi'nden mezun olduğunu belirtti. "Her iki evladımız da Dallas Üniversitesi'nde burslu doktora eğitimlerini sürdürüyor" diyen Koç, küçük kızı Sırma Koç'un Ankara Üniversitesi'nde sosyoloji öğrenimi gördüğünü kaydetti. 


</TEXT>
</DOC>
