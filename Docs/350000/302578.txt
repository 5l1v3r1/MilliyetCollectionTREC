<DOC>
<DOCNO> 302578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko03.html </URL>
<DATE> 2005/12/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İstanbul'a seyyar duş 
</HEADLINE>
<TEXT>

     Haluk Yüksel 

Irak'taki Amerikalı askerler için seyyar tuvalet ihraç eden Bursalı Floteks A.Ş, İstanbul Büyükşehir Belediyesi'nin siparişi üzerine seyyar plastik duş üretti. 
     Floteks Plastik Sanayi ve Ticaret A.Ş Yönetim Kurulu Başkanı Celal Beysel, AA muhabirine yaptığı açıklamada, 17 Ağustos Marmara Depremi sırasında, ortaya çıkan ihtiyacı gidermek için seyyar tuvalet üretimine başladıklarını, Kızılay vasıtasıyla bölgeye gönderilen 3 bin dolayındaki tuvaletin, 100 kadarını da depremzedelere hibe ettiklerini söyledi. 
     Beysel, afet durumunun neden olduğu başlangıcın ardından yaptıkları piyasa araştırmasında, bu işin dünya genelinde büyük bir sektör olduğunun farkına vardıklarını ifade ederek, ''Avrupa'da 1 milyon civarında portatif tuvalet dolaşımda ve bunlar kiralanıyor. Bazı firmalar üretiyor, bir başka firma da onu satın alıyor ve birilerine kiralıyor'' dedi. 
     Vatikan'da 2000 yılında Papa'nın önderliğinde düzenlenen dini içerikli açık hava toplantısında 3 günde 15 bin dolayında seyyar tuvalet kullanıldığını anlatan Beysel, bunun 5 binini kendilerinin temin ettiğini bildirdi. 
     
     IRAK'A SEYYAR TUVALET 
     Beysel, Amerika'nın Irak operasyonu gündeme geldiğinde, askerlerin arazide kullanımına uygun seyyar tuvaletlerin kısmının ABD ve Avrupa'dan uçak ile bölgeye sevk edildiğini belirterek, şunları söyledi 
     ''Bu arada biz de yaklaşık 3-4 bin adet seyyar tuvaleti Irak'a sattık. Bu rakam ABD'nin Irak'taki operasyonunun başından bugüne kadar ki sürece aittir. Irak'a yönelik seyyar tuvalet sevkıyatı eski yoğunlukta değil, ama sipariş oldukça devam ediyor. 
     Biz bunları yaparken, Irak'tan bir de Amerikalı askerler için portatif duş istendi. Ama portatif duşları, plastik istemediler. Bir konteynıra 10-15 duş sığacak şekilde komple bir sistem siparişi verdiler. Biz de asıl işimiz bu olmamakla beraber Hayır demedik ve Irak'a yaklaşık 1 milyon dolarlık portatif duş ihraç ettik. Tabi, sadece duş değil, içinde jeneratöründen su deposuna klimasına komple bir ihaleydi bu. Irak'a henüz tekli duş ihracatı yapmadık.'' 
     
     İSTANBUL'A 200 SEYYAR DUŞ 
     Bu arada, tekli duş siparişlerinin gelmeye başladığına da dikkati çeken Beysel, bu ürünün tasarımının 6 ay sürdüğünü ifade ederek, ''Böylece, seyyar tuvaletlerimize, benzer alan ve hallerde kullanılabilecek seyyar duşlarımızı ilave ettik. Bu ürünlerimiz afet ve savaş durumları ile şantiye, festival, karnaval ve pazar yerleri gibi çok değişik alanlarda tercih ediliyor'' dedi. 
     Beysel, 3 yıl önce Bursa Valiliği'nin talebi üzerine afet merkezine 25-30 adet seyyar tuvalet sattıklarını kaydederek, ''Ayrıca, İstanbul'a aralık ayı başında yaklaşık 200 adet seyyar duş gönderdik. Talep, İstanbul Büyükşehir Belediyesi'nden geldi. Sanıyorum tedbir amaçlı bir alım yaptılar. Şimdi acaba bu ürünümüzü ihraç edebilir miyiz, onun pazarını aramakla meşgulüz'' dedi. 
     
     PAZARIN DURUMU 
     Tamamen plastik maddeden imal edilen seyyar duşlara, elektrikli şofben ve su tesisatının ilave edilebildiğini anlatan Beysel, pazar durumunu değerlendirirken, şunları kaydetti 
     ''Bir tanesi bin avro olarak düşünüldüğünde, nasıl büyük bir pazardan bahsettiğimiz ortaya çıkar. Avrupa'da 40 senedir oluşan bir pazar bu ve çok da iyi üreticiler var, yani pazar boş değil. İtalya bu konuda çok ciddi bir rakip. Biz kalitemizle öndeyiz. İtalyan üreticilerinin tuvaletleri daha ucuz, daha kolay nakledilebilir, ama ömürleri bizimkilerle kıyaslanmayacak kadar kısa. Bunu, Onlar yapamıyor anlamında söylemiyorum. Bu bir seçim. Onların ucuz yapabilmelerinin nedeni, çok pahalı teknolojiler kullanıyor olmaları. Pahalı teknolojileri zamanında satın almışlar, o teknolojileri kullanarak ucuz üretimler yapabiliyorlar.'' 
     
</TEXT>
</DOC>
