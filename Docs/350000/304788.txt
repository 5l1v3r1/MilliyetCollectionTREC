<DOC>
<DOCNO> 304788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/siyaset/axsiy02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Aday değilim 
</HEADLINE>
<TEXT>


"Baykal çekilmeli, Sarıgül de aklanmadan aday olmamalı" diyen Celal Doğan, destekleyeceği ismi açıkladı Livaneli 

EZELHAN ÜSTÜNKAYA Ankara 


Kurultay sürecindeki CHP'de, gözlerin çevrildiği Kemal Derviş, dün İstanbul'da ismi genel başkan adayları arasında geçen eski Gaziantep Belediye Başkanı Celal Doğan'la bir araya geldi. Bu aşamada kurultayın partiye zarar vereceğini belirten Derviş, "Şişli Belediye Başkanı Mustafa Sarıgül ile Genel Başkan Deniz Baykal arasında kozlar paylaşılacağı sürece doğru gidiliyor" değerlendirmesinde bulundu. 
Doğan da, adaylığının bu kompozisyonda söz konusu olmadığını söyledi. Baykal'ın partiyi demokratikleştirmesi için genel başkanlıktan çekilmesi gerektiğini kaydeden Doğan, Sarıgül'ün de aklanmadan aday olmasının doğru olmadığını dile getirdi. 

'3. aday olmam' 
CHP'de genel başkanlık tartışmalarında hiç böyle bir ortam oluşmadığını ifade eden Doğan, "CHP, karpuz gibi bölünecek. Biz parti bölünmesin diye uğraşıyoruz" dedi. Doğan, İstanbul Milletvekili Zülfü Livaneli'nin adaylığı durumunda kendisine destek vereceğini kaydetti. 
Livaneli de, dün 40 milletvekiliyle bir araya gelerek nabız yokladı. "Baykal ve Sarıgül'ün yanında üçüncü aday olmam" diyen Livaneli'nin, "tüm tarafların üzerinde uzlaşacağı tek isim olması halinde adaylığını koyacağı" belirtildi. 


</TEXT>
</DOC>
