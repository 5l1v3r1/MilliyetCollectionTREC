<DOC>
<DOCNO> 317688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas20.html </URL>
<DATE> 2005/02/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kuş gribi insanlık için bir tehdit mi 
</HEADLINE>
<TEXT>

     Amerikalı uzmanlar, Asya'da kümes hayvanlarının telef olmasına yol açan kuş gribinin, virüsün genetik değişikliğe uğrama olasılığı nedeniyle milyonlarca insanın ölümüne yol açabilecek ciddi bir tehdit olduğunu bildirdiler. 
     ABD'de bilimsel bir toplantıda konuşan, hastalıkların kontrolü ve önlenmesi federal merkezleri Başkanı Julie Gerberding, bunun çok ciddi tehdit olduğunu belirterek, ''Asya'da insanlar arasında kuş gribi vakalarında önümüzdeki haftalarda artış bekliyoruz'' diye konuştu. 
     ''Bu virüsün insanlara bulaşması şimdiye kadar nadiren görülse de bulaşma tehlikesinin yüksek olduğunu düşünüyoruz'' diyen Amerikalı yetkili, bununla birlikte bu vakalarda yüzde 72 ile ölüm oranının çok yüksek olduğunun altını çizdi. 
     H1 virüs ailesinden olan kuş gribinin hastalığa yol açma ve insanlar arasında yayılma riskinin yüksek olduğunu belirten Gerberding, H1 tipi virüsün, en ölümcülü 1918-1919'da 20 ila 40 milyon insanın ölümüne yol açan, 20. yüzyılda 3 büyük salgına neden olduğunu anımsattı. 
     ''Her yeni H1 virüsü gördüğümüzde büyük bir salgın ortaya çıkıyor'' diyen Amerikalı yetkili, şimdi görülen H5 tipi virüsün hızla ve Asya'nın batısının tamamında kümes hayvanları arasında yayıldığını vurguladı. 
     Gerberding, virüsün ayrıca kediler arasında hızla yayıldığına dikkat çekerek, bunun insanlar arasında da büyük bir salgın yaratma riskinin işareti olabileceğini belirtti. 
     Amerikalı yetkili, gelecek yıl olası bir salgın hastalığa karşı önlem almaya hazırlandıklarını söyledi. 
     
</TEXT>
</DOC>
