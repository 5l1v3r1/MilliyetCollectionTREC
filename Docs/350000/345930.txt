<DOC>
<DOCNO> 345930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spoz1.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de kazandık 
</HEADLINE>
<TEXT>


İMPARATOR, DEV FİNALİ SÜPER TAKTİK İÇİN YORUMLADI 

FATİH TERİM 


Öncelikle organizasyonla başlamak gerekiyor. Gerçekten bu finale çok iyi hazırlandığımızı, bundan da önemlisi bu işleri mükemmel yaptığımızı gösterdik. Juventus iki kez gelmek istememişti. Haksız olduklarını herkes gördü. Maç öncesinde görsel şovlar harikaydı. Ülkemiz adına çok önemli bir adım attık. Bu tür finaller için Türkiye'nin yolunu açtık. Bu organizasyonu İstanbul'a alan, bu gece için günlerdir hazırlanan yetkililere tek tek teşekkür etmek gerekiyor... 

Milan maça klasik düzeni ve on biriyle başlarken, Liverpool sadece orta sahasında bazı değişiklikler yapmıştı. 
Oyunun daha birinci dakikası dolmadan Milan'ın umulmadık bir anda, umulmadık bir gol bulması maçın bol gollü geçeceğinin sinyallerini vermişti. Şampiyonlar Ligi tarihinin en erken golü, kontrollü geçmesi beklenen maçı hareketlendirdi. 
Gol olmasaydı iki takım da daha temkinli oynayacak belki de beklenen kaliteye ulaşılamayacaktı. Böyle büyük finallerde bu kadar gol beklenemez. 
Liverpool ilk yarıda tek hatlı savunma yapmanın sıkıntısını birçok pozisyonda yaşadı. Bu savunma sistemi dünyanın hangi takımında olursa olsun tek bir blok halinde yapılır. Eğer bir kişi bireysel davranırsa kalenizde her an gol görebilirsiniz. 
Rakibin çok pozisyon bulduğu dakikalar, sizin de hücum ettiğiniz anlamına gelir. Savunma bloğunda bazı riskleri göze alırsınız. Liverpool, birçok tehlike yaşadığı dakikalarda Milan kalesine yaklaşamadı bile. Yani sahada futbol adına iyi işler yapamıyordu. Ancak şunu da mutlaka belirtmeliyiz Luis Garcia'ya ceza sahası içinde yapılan hareket yüzde yüz penaltıydı. Hakem Gonzalez pozisyonu göremedi. Hakem göremedi diye bir şey olmaz. Görecek. Sahaya görmek için çıkıyor. 

Milan ikinci yarıda 3 - 0'ın rahatlığıyla başladı. Ancak bu rahatlık onlar için hiç de iyi değildi. Futbolda "Kazandım" derseniz, kaybedersiniz. İşte Milan bunu yaptı. Liverpool 10 dakika içinde mucize yaratarak, skoru eşitledi. Mucize diyorum çünkü Milan'ın o sağlam defansını üst üste üç kez yıkmak kolay bir iş değil. Bir veya iki farktan maç döner ama bu tür finallerde üç farktan maçı çevirmek yürek ister. İşte futbolun güzelliği burada. Saniyeler ve kader bir anda herşeyi değiştirebiliyor. 
İtalya'da 1 - 0'dan sonra hücum oyuncusu çıkarılır, yerine savunma oyuncusu alınır. Fakat 3 - 0'dan sonra nasıl böyle bir değişiklik yapılmaz anlaşılır gibi değil. 3 - 0'dan skoru 3 - 3'e getirmek İtalyanlar'a karşı yüz senede yapılabilecek bir olay. Milan kupayı alsaydı bile İtalya'da herkes yenen o üç golü tartışacaktı. Şimdi iki kez daha tartışacaklar. 
Ayrıca bu kupanın bir kazananı var. Tribünde yaşananlardan ders almalıyız. İnsanların futbol kültüründe kavga veya gerginlik olmamalı. 3 - 0'dan sonra 5 - 0'da olsaydı Liverpool seyircisi aynı şekilde davranacaktı. 


</TEXT>
</DOC>
