<DOC>
<DOCNO> 309120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun07.html </URL>
<DATE> 2005/01/25/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
"Irak'ta işkence hala devam ediyor" 
</HEADLINE>
<TEXT>

     İnsan Hakları İzleme Örgütü Human Rights Watch , Irak'ta yeni yönetim altında da işkence ve kötü muamelenin yaygın şekilde devam ettiğini açıkladı. 
     Örgütün 'Yeni Irak Irak'ta Gözaltında Kötü Muamele ve İşkence' başlıklı 94 sayfalık raporunda, Irak polisinin yasadışı ve keyfi tutuklamalarda bulunduğu, tutuklananların uzun süre gözaltında alıkonduğu, çocuklar da dahil olmak üzere gözaltındakilerin yaygın ve rutin bir şekilde kötü muamele ve işkenceye maruz kaldıkları belirtildi. 
     
     "Saldırılar kötü muameleyi gerektirmiyor" 
     Irak'ta sorgulanmaları sırasında işkence ya da kötü muamele gördüğünü iddia eden 72 kişinin de aralarında bulunduğu toplam 90 tutuklu ile yüz yüze görüşmeler yapan örgüt, direnişçilerin Irak polisine yönelik saldırılarının Irak yetkililerine gözaltındakilere kötü muamelede bulunma hakkı vermeyeceğini kaydetti. 
     
     "Sözler tutulmuyor" 
     Örgütün Ortadoğu ve Kuzey Afrika Bölümü Başkanı Sarah Leah Whitson, "Saddam Hüseyin'in devrilmesinden sonra Irak halkına daha iyi bir yaşam vaat edilmesine rağmen, Irak geçici hükümeti temel insan haklarına saygı duyacağı yönündeki sözlerini tutmamaktadır... 
     "Üzülerek belirtmeliyiz ki, Irak halkı, gözaltına alınanlara hukuka aykırı bir şekilde kötü muamelede bulunan bir yönetim altında acı çekmeye devam etmektedir" dedi. 
     
     En yaygın işkence 'kaba dayak' 
     Irak polisi tarafından uygulanan en yaygın işkence şeklinin 'kaba dayak' olduğunu kaydeden örgüt, tutukluların bilekleri bağlı, elleri kelepçeli ve gözleri bağlı olduğu halde günlerce bekletilme ve elektrik verme gibi muamelenin yaygın şekilde uygulandığını kaydetti. 
     Raporda, polisin gözaltındakilere su ve yiyecek vermediği belirtilirken, Irak polisinin tutuklulardan serbest bırakılmaları ya da su, yiyecek ve aileleriyle görüşme gibi talepler karşılığında rüşvet istedikleri ifade edildi. 
     
     Sıradan suçlulara da işkence 
     Örgütün raporunda, 2003 yılından bu yana ciddi ve yaygın insan hakları ihlalerine dair ayrıntılar yer alırken, işkencenin hem ulusal güvenliği tehlikeye attığı iddia edilen şüphelilere, hem de sıradan suçlulara uygulandığı belirtildi. 
     2004 yılı ortalarından bu yana ise Irak istihbaratının özellikle devlet güvenliğine tehdit oluşturdukları gerekçesiyle siyasi partilerin üyelerine yönelik ciddi insan hakları ihlallerinde bulunduğu raporda kaydedildi. 
     
     "Danışmanlar göz yumuyor" 
     İnsan Hakları İzleme Örgütü, temmuz-ekim 2004 dönemini kapsayan dört aylık araştırmalara dayalı raporunda, ABD askerleri ve diğer uluslararası güçlerin uyguladığı işkence ve kötü muameleye ise raporunda yer vermedi. 
     Raporda, birkaç istisna dışında Iraklı yetkililerin insan hakları ihlallerinden sorumlu olan görevliler hakkında soruşturma açma ve cezalandırma konusunda başarısız oldukları ifade edilirken, çoğu ABD vatandaşı olan uluslararası polis danışmanlarının da bu tür ihlallere göz yumdukları belirtildi. 
     
</TEXT>
</DOC>
