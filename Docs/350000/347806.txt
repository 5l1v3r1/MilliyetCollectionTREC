<DOC>
<DOCNO> 347806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko09.html </URL>
<DATE> 2005/06/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İlk gözden geçirmede yük ağır 
</HEADLINE>
<TEXT>

     Yeni stand-by anlaşması çerçevesinde IMF heyetinin, 2 Haziran’da İstanbul’da başlayacağı 6 Haziran’dan itibaren de Ankara’da gerçekleştireceği ilk gözden geçirme çalışmasının tamamlanabilmesi için başta Bankalar Yasası ve Sosyal Güvenlik Yasa Tasarılarının TBMM’den geçirilmesi ile kamu bankaları ve vergiyle ilgili düzenlemeler önemli gündem maddelerini oluşturuyor. 
     Bankalar Yasa Tasarısı ile ilgili halen Plan ve Bütçe Komisyonu’nda oluşturulan alt komisyonda çalışmalar devam ederken, sosyal güvenlik yasa tasarısı da henüz Plan ve Bütçe Komisyonu’nda ele alınmaya başlanmadı. Tali komisyonlarda da görüşmeleri tamamlanmayan Sosyal Sigortalar ve Genel Sağlık Sigortası Kanun Tasarısı, Sağlık, Aile, Çalışma ve Sosyal İşler Komisyonu’nun gündeminde bulunuyor. 
     Bankalar Yasa Tasarısı ile ilgili olarak Merkez Bankası, SPK ve Türkiye Bankalar Birliği’nin eleştirileri bulunuyor. 
     BDDK’nin itirazları da devam ediyor. 
     IMF’yle yapılan yeni stand-by anlaşmasıyla takvimlendirilen 2005 yılına ilişkin koşullar kapsamında, haziran sonuna kadar yerine getirilmesi istenilen düzenlemeler kapsamında maktu vergilerin ve KİT fiyatlarının "2005 yılı program varsayımlarıyla uyumlu olması" koşuluyla artış yapılması yer alıyor. 
     Bu ayın sonuna kadar gerçekleştirilmesi istenen düzenlemeler kapsamında "kamu bankalarına ilişkin spesifik stratejilerin hükümet ve kamu bankaları yönetim kurulları tarafından kabul edilmesi ile kamu bankalarına özgü imtiyaz ve yükümlülüklerin aşamalı olarak kaldırılmasına yönelik takvimin hazırlanması" da yer alıyor. 
     Kamu bankalarına yönelik strateji planı çerçevesinde bu bankaların kamuyla olan ilişkilerinin ticari baza oturtulması öngörülüyor. 
     Yapısal koşulsallıklar çerçevesinde kamu kesimi alacakları için yeni af getirilmemesi de "sürekli performans kriteri" olarak yer alıyor. Bu çerçevede kamu alacaklarına af getiren tasarı sorun yaratacak konu olarak değerlendiriliyor. Çalışma ve Sosyal Güvenlik Murat Başesgioğlu, bu tasarıdan prim affına ilişkin düzenlemenin geri çekileceğini açıklamıştı. 
     IMF heyeti yarın İstanbul’a gelerek özel sektörle görüşmeler yapacak. Ankara’ya 6 Haziran Pazartesi günü geçecek olan heyet, ekonomik gelişmeleri ve program kriterlerini inceleyecek. Yeni stand-by anlaşmasında haziran sonuna kadar tamamlanması öngörülen çalışmaların yanısıra yeni vergi düzenlemeleri de ele alınacak. Bu çerçevede Maliye Bakanı Kemal Unakıtan’ın üzerinde Vergi Konseyi’nin çalışmalar yürüttüğünü açıkladığı Gelir ve Kurumlar Vergisi’yle ilgili düzenlemelerin de heyetin temasları sırasında ele alınması bekleniyor. 
     Vergi Konseyi’nde Türk-İş’i temsil eden Dr. Aziz Konukman, Maliye Bakanı’nın Gelir ve Kurumlar Vergisi ile Vergi Konseyi’nin yaptığı çalışmadan kendilerine bilgi verilmediğini belirterek, tepki gösterdi. Konukman, "Biz bu komisyonun üyesiyiz. Bizim dışımızda böyle bir çalışmanın yapılması doğru değil. Vergi Konseyi’nin yasal yapısı yoktu. 
     Gelir İdaresi Yasası’yla oluşturuldu. Yani oradaki temsiliyet yapısı da yeniden belirleniyor. Henüz bu kurumsal yapı da tamamlanmış değil" diye konuştu. 

     
</TEXT>
</DOC>
