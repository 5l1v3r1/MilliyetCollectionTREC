<DOC>
<DOCNO> 312295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun18.html </URL>
<DATE> 2005/02/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
'Atkılı' propaganda modası KKTC'ye sıçradı 
</HEADLINE>
<TEXT>

     KKTC'de siyasi partilerin, 20 Şubatta yapılacak milletvekili erken genel seçimine yönelik propaganda faaliyetleri sürüyor. 
     Partilerin ve adayların ''vaatlerini'' dile getirdikleri, kendilerini ifade etme olanağı buldukları propaganda sürecinde, siyasi partilerin renklerini simgeleyen atkılar, soğuk havaların da etkisiyle en yaygın propaganda malzemesi oldu. 
     Siyasi partiler tarafından 14 Aralık 2003 seçimlerinde hazırlanan atkılar, hava şartlarının de etkisiyle 20 Şubat seçimleri öncesinde de adaylar ve partililer tarafından yoğun bir şekilde kullanılıyor. 
     Trafiğin yoğun olduğu saatlerde ana caddelerde, ellerindeki bayraklar ve pankartlarla halkı selamlayan adaylar ve partililer, köy ve bölge gezilerini de yoğun şekilde sürdürüyor. Propaganda faaliyetlerinde bire bir temasa ağırlık veren partililer, ev ev dolaşarak broşür dağıtıyor. 
     Propaganda dönemini çoğunlukla medya kanalıyla ve köy ziyaretleriyle sürdüren siyasi partiler, son günlerde büyük merkezlerde miting ve şölenler de düzenleyecekler. 25 Ocakta başlayan propaganda dönemi, 19 Şubat akşamı sona erecek. 
     KKTC Cumhuriyet Meclisi'ndeki 50 sandalyenin yeni sahiplerini ve yeni hükümeti belirleyecek 20 Şubat seçimlerine, 7 siyasi parti katılıyor. Bağımsız 2 adayın da yarışacağı seçimlerde Lefkoşa 16, Gazimağusa 13, Girne 9, Güzelyurt 7 ve İskele ilçesi de 5 milletvekili çıkaracak. 
     KKTC genelinde yüzde 5 seçim barajını aşan partilerle adaylar oy oranına göre Meclis'te temsil edilme şansı bulacak. 
     
</TEXT>
</DOC>
