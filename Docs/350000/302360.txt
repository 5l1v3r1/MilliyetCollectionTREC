<DOC>
<DOCNO> 302360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/bvol.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlar sefere çıkıyor 
</HEADLINE>
<TEXT>

   Bayan Voleybol Milli Takımımız, Olimpiyat vizesi için Bakü yolcusu 
      RAGIP TEKİN 

   
   İlk rakip İtalya 
   DÜNYA Şampiyonası'nda 7., Avrupa Şampiyonası'nda da 2. olan Bayan Voleybol Milli Takımımız, yeni zaferler için yollara düşüyor. Azerbaycan'da düzenlenecek Atina Olimpiyat Oyunları Elemeleri için bugün Bakü'ye gidecek olan sultanlar, grubundaki ilk maçını 5 Ocak'ta İtalya, 6 Ocak'ta Bulgaristan ve 7 Ocak'ta da Hollanda ile oynayacak ve finale çıkmak için ter dökecek. 
   
   Yine iddialıyız 
   MİLLİ Takım antrenörü Reşat Yazıcıoğlu, Dünya ve Avrupa Şampiyonaları'ndaki performanslarını elemelerde de göstereceklerini iddia etti. Yazıcıoğlu, "Bizler birbirine inanmış bir ekibiz. Bu ekip başarılı olmaya kilitlendi. Şimdi Bakü'de de grubu birinci bitirmek istiyoruz. Grubumuzda her takım iddialı, sıralama belki averaja bile kalabilir" dedi. 
   
   Tek vize birinciye 
   ELEMELERDE gruplarındaki ilk iki sırayı alan takımlar 9 Ocak'ta çeyrek final maçlarında karşı karşıya gelecek, 10 Ocak'ta oynanacak final maçında birinci olan takım doğrudan olimpiyatlara katılma hakkı kazanacak. Çeyrek finale yükselen diğer üç takım ise Mayıs ayı sonunda Japonya'da yapılacak olimpiyat elemelerinde şansını bir kez daha deneyecek. 
   
   
</TEXT>
</DOC>
