<DOC>
<DOCNO> 314285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun02.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonda yine Çakıcı 
</HEADLINE>
<TEXT>


Enerji Bakanlığı'nda başlatılan yolsuzluk operasyonunun, Alaattin Çakıcı-MİT-Yargıtay soruşturmasındaki telefon dinlemelerine ait bir kayıtla bağlantılı olduğu ortaya çıktı 

Tolga Şardan - Ankara 

Beyaz Enerji'den sonra Enerji Bakanlığı'nda başlatılan ikinci büyük yolsuzluk operasyonunun, "Alaattin Çakıcı - MİT - Yargıtay" soruşturması kapsamındaki telefon dinlemelerinde ulaşılan bir kayıttan hareketle başladığı ortaya çıktı. 
Çakıcı'nın yurtdışına çıkışıyla ilgili soruşturmada telefon dinlemesi yapan polis, 24 Mart 2004 saat 13.21'de, Müteahhit Hakkı Süha Şen'in MİT'çi Kaşif Kozinoğlu ile görüşmesini belirledi. Kozinoğlu'nun, eşi Yeşim Kozinoğlu adına kayıtlı cep telefonuyla yaptığı görüşmede, Şen'den bir alacağın ödenmesi için Çakıcı'nın devreye girmesini istediği kayıtlara yansıdı. Bu görüşmedeki "İbrahim Bey" adlı kişinin, Ezgi İnşaat firmasının sahibi olan ve halen gözaltında bulunan İbrahim Selçuk olduğu belirlendi. 
Polis, Selçuk'un bir süre önce Cemal Çağala adlı bir kişi tarafından yaklaşık 2 milyon dolar dolandırıldığını saptadı. Selçuk'un alacağını tahsil için Kozinoğlu'ndan, Kozinoğlu'nun da Şen'den yardım istediği anlaşıldı. 

Siyasi bağlantılar 
Selçuk'un bazı siyasetçilerle "yakın bağlantıları"nı belirleyen emniyet, kimi ihaleleri EÜAŞ Genel Müdür Vekili Önder Piyade aracılığıyla yüzde karşılığı yönlendirdiğini saptadı. Soruşturma sırasında halen yurtdışında olan Kozinoğlu'nun da izinsiz gözaltına alınabileceği kaydedildi. 

'Kara bulut gibi çökerim' 

Kayıtlarda "Süha" olarak geçen Şen ile "Komutan" olarak geçen Kozinoğlu arasındaki telefon konuşmasının bir bölümü şöyle 
Süha Emret komutanım, beni emretmişsiniz. 
Komutan K ğıt kalem çıkar. 
S Çıkarayım abicim, bir dakka abicim yazıyorum abi 
K Cemal Çağala. 
S Tamam, Cemal. 
K 0 533... 
S Kim abi bu 
K Sen şimdi bunu A.Ç.'ye söyleyeceksin, bu aranacak. 
S He he. 
K Bunun İbrahim Bey'e borcu var, o biliyor ne kadar olduğunu. 
S Bizim İbrahim'e. 
K Ya, sen ne diyorsam yaz onu 
S Anladım, evet 
K O borcu hemen ödesin, üzerine kara bulut gibi çökeceğim ha. Yalnız A.Ç. arasın bunu, anladın mı 
S Ne desin abi o adama onu anlamadım 
K Desin ki, 'İbrahim Bey'e borcunu öde, yoksa ben gereğini yapacam' desin... 

İzlemede farklı teknik 

Gözaltına alınanlar şunlar İşadamları Muzaffer Nasıroğlu, Cemil Kazancı ve İbrahim Selçuk, EÜAŞ Genel Müdür Vekili Önder Piyade, yardımcısı Servet Üst, BOTAŞ Genel Müdür Yardımcısı Fuat Celepçi, Daire Başkanı Fuat Kutsal ve Mesut Dal, Sekreter Demet Göktaş ile İstanbul'dan getirilen Necati Altın. Diğer kişiler ise serbest bırakıldı. Enerji Bakanlığı Teftiş Kurulu'nun başlattığı incelemede bugüne kadar pek rastlanmayan farklı bir teknik izlendi. EÜAŞ yönetim kurulu ve genel müdürlük kadrosunun tamamı aynı anda izlemeye alınırken, bazı yöneticiler çapraz sorgulara tabi tutuldu. Dinleme kayıtlarına ulaşıldıkça yolsuzluktan şüphe edilen dosyalar tasnif edildi. 


</TEXT>
</DOC>
