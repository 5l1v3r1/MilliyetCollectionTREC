<DOC>
<DOCNO> 314211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur13.html </URL>
<DATE> 2005/02/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
3 yılda sigara yasağına uymayan sadece 93 kişiye caza verildi .. 
</HEADLINE>
<TEXT>

     Maliye Bakanı Kemal Unakıtan, 3 yılda kamuya açık kapalı mekanlarda sigara içme yasağına uymayan sadece 93 kişiye idari para cezası verildiğini bildirdi. Verilen para cezasının da ancak üçte biri tahsil edilebildi. 
     Bakan Unakıtan, DYP Denizli Milletvekili Ümmet Kandoğan'ın yazılı soru önergesine verdiği yanıtta, 4207 sayılı Tütün Mamullerinin Zararlarının Önlenmesine Dair Kanun kapsamında kesilen ve vergi dairelerine intikal eden toplam para cezası adeti, bunlara ilişkin toplam tahakkuk ve tahsilat miktarları hakkında bilgi verdi. 
     Unakıtan'ın verdiği bilgiye göre, 2002 yılında 31, 2003 yılında 22, 2004 yılında da 40 kişiye toplam 31 bin 951 YTL idari para cezası kesildi. Bu para cezasının da yaklaşık üçte birine denk düşen 9 bin 285 YTL tahsil edilebildi. 
     Öte yandan, kamu hizmeti yapan kamu kurum ve kuruluşlarında 4207 sayılı kanunun gereklerini yerine getirmediği belirlenen 6 yetkili hakkında idari işlem yapıldı. 18 yaşından küçüklere sigara satışı yaptığı tespit edilen 99 işyeri sahibi hakkında da idari ve adli işlem yapıldığı bildirildi. 
     
</TEXT>
</DOC>
