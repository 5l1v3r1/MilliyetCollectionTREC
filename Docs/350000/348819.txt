<DOC>
<DOCNO> 348819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo09.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi teklif 
</HEADLINE>
<TEXT>


İngiltere Premier Ligi Genel Sekreteri Scudamore gelecek sezon deplasman galibiyetlerine 4 puan verilmesi için 20 kulüp başkanına öneri götürdü. Amaç ligi daha cazip hale getirmek 

Edip ADANIR Londra 


İngiltere Premier Ligi'nde heyecan getirmek için çalışmalar başladı. Premier Lig Derneği Genel Sekreteri Richard Scudamore, gelecek sezondan itibaren deplasman galibiyetlerine 4 puan verilmesi için 20 kulüp başkanına teklif sundu. Bu öneride karar kılınmasının sebebi ise Premiership'i daha cazip hale getirerek, gişe ve televizyon yayın gelirlerini arttırmak. Geçen sezon maç başına ortalama 1 milyon 356 bin kişilik oranın bu sezon 1 milyon 224 bine düşmesi ve arada 132 bin kişilik farkın oluşması da yetkilileri önlem almaya itmiş durumda. 

Özel hayata önlem 
İngiliz futbolunda oyuncuların özel hayatlarını kontrol altına almaları, teknik direktörlerin daha dikkatli olmaları, hakem hataları ile maçlarda teknoloji kullanımının ne derece olacağı da görüşülecek konular arasında. Artık futbol izleyicilerinin her gün gazetelerde uyuşturucu ile yakalanan, alkollü araç kullanmak nedeniyle ehliyetine el konulan, barda kavga çıkaran oyuncu haberleri görmelerini engellemek için bu yolda ciddi önlemler alınacağı bildirildi. 


</TEXT>
</DOC>
