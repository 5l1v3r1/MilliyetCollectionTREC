<DOC>
<DOCNO> 311148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur53.html </URL>
<DATE> 2005/01/31/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Bir kişinin ölümüne sebep olan şehir magandası yakalandı 
</HEADLINE>
<TEXT>

     Antalya'nın Alanya İlçesi'nde, rasgele açılan ateş sonucu ölen kişinin katil zanlısı, tutuklandı. 
     Oba Beldesi'nde rasgele açtığı ateş sonucu Hüseyin Demiryılmaz'ın ölümüne neden olduğu iddiasıyla gözaltına alınan Burhan Daşdemir, nöbetçi mahkemeye çıkarıldı. Mahkeme, Burhan Başdemir'i tutukladı. 
     Oba Beldesi'nde Obagöl mevkiinde dün, ecstacy hap aldıkları ileri sürülen 3 kişi, 07 NCB 79 plakalı otomobille aşırı hız yaparak caddeden geçince, yol kenarında bulunan Hacı Yıldırım adlı apartman sakini, şahısların çevreye rahatsızlık verdiği gerekçesiyle tepki göstermiş, bunun üzerine otomobili durduran gençlerle apartman sakinleri arasında tartışma başlamıştı. 
     Taraflar arasında başlayan tartışmanın kavgaya dönüşmesi üzerine Burhan Daşdemir ve yanında bulunanlardan biri, üzerinde bulunan tabancayı çıkararak ilk önce Yıldırım'ın sol bacağına, daha sonra rasgele havaya ateş etmişti. Bu sırada oturduğu apartmanın balkonuna çıkan Hüseyin Demiryılmaz , Burhan Daşdemir'in tabancasından çıkan kurşunlardan birine hedef olmuştu. Demiryılmaz, kalbine isabet eden kurşun nedeniyle olay yerinde yaşamını yitirmişti. 
     
</TEXT>
</DOC>
