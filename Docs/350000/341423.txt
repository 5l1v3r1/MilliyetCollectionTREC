<DOC>
<DOCNO> 341423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo09.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıtalararası tenis 
</HEADLINE>
<TEXT>


İstanbul Cup'a katılmak üzere Türkiye'ye gelecek olan ABD'li ünlü raket Venus Williams, 15 Mayıs'ta Boğaziçi Köprüsü üzerinde şov yapacak. İki kıta arasında oynanacak ilk tenis maçı tarihe geçecek 

ÖZEL HABER MURAT AĞCA 


Tenisin Dünya çapında yıldız ismi Venus Williams, WTA Tour kapsamındaki bayanlar turnuvasına katılmak üzere geleceği İstanbul'da, Boğaziçi Köprüsü'nde şov yapacak. 
16-21 Mayıs tarihleri arasında Ataköy'deki Crown Plaza kortlarında düzenlenecek turnuvaya bir numaralı seribaşı olarak katılacak olan Williams, köprünün ortasına kurulacak özel kortta "kıtalararası" tenis oynayacak. 200 bin dolar toplam ödüllü turnuva başlamadan bir gün öncesine denk gelen 15 Mayıs pazar sabahı, ABD'li ünlü raketle turnuvaya katılan diğer bir ünlü tenisçinin köprü üzerindeki şovu için gerekli makamlardan onaylar çıktı. 
Williams'a şovda eşlik edebilecek isimler arasında Jelena Dokiç veya Nadia Petrova bulunuyor. Ayrıca turnuvaya wild card ile katılacak milli tenisçimiz İpek Şenoğlu'nun da Williams'a karşı raket sallayabileceği ifade edildi. 

Beş suit oda 
Pazar sabahı saat 07.00 - 07.30 arasında kısmen trafiğe kapatılacak köprüde Avrupa ile Asya kıtalarının buluştuğu yerde karşılaşacak dünyaca ünlü iki raket, böylece aynı anda iki kıta arasında tenis oynayan "ilk" sporcular olarak da tarihe geçecek. İlginç şovun, televizyonlar aracılığıyla yayınlanacağı tüm dünyada da büyük ilgi görmesi bekleniyor. Bu arada kalacağı otelde beş suit oda ayırtan Venus Williams'ın antrenör olan babasının yanı sıra sakat olan kardeşi Serena'nın da ablasını izlemek üzere İstanbul'a gelebileceği öğrenildi. İstanbul Cup, yılın ikinci Grand Slam turnuvası olan Rolland Garros öncesi son hazırlık turnuvası olması nedeniyle de dikkatleri çekiyor. 

Alonso da geliyor 

Dünya'nın en önemli iki sporcusunu aynı anda ağırlayacak İstanbul için 15 Mayıs, tam anlamıyla tarihi bir gün olacak. Venus Williams sabah Boğaz Köprüsü'nde tenis oynayacak, öğleden sonra ise bu kez Formula 1'in yıldızı Fernando Alonso, Sultanahmet Meydanı'nda şov yapacak. Tarihi hipodrom alanında Renault'nun yeni aracı R25 ile adeta tozu dumana katacak olan pistlerin İspanyol boğası Alonso'nun bu unutulmaz şovunu hayranları ücretsiz izleyebilecek. Bu iki dev organizasyonun İstanbul'un uluslararası tanıtımına da büyük katkı sağlaması bekleniyor. 


</TEXT>
</DOC>
