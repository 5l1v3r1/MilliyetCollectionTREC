<DOC>
<DOCNO> 318690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/dunya/adun.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Şiilerin İran'ı varsa bizim de Türkiye'miz var 
</HEADLINE>
<TEXT>


Türk heyeti ile Süleymaniye'de görüşen KYB lideri Celal Talabani, Ankara ile bozulan ilişkileri bu sözlerle onarmaya çalıştı ve ekledi Yeni dönemde en büyük güvencemiz Türkiye'dir 

BARKIN ŞIK, UTKU ÇAKIRÖZER Ankara 


Irak Cumhurbaşkanlığı'nın bir numaralı adayı Irak Kürdistan Yurtseverler Birliği KYB lideri Celal Talabani, kendisiyle görüşmek için Kuzey Irak'a önceki gün giden Türk heyetine, yeni dönemde Iraklı Kürtlerin en büyük güvencesinin Türkiye olacağını belirterek, "Bizim sizden başka kimsemiz yok" dedi. 
Türkiye'nin Irak Koordinatörü Büyükelçi Osman Korutürk başkanlığındaki Türk heyetini Süleymaniye'de ağırlayan Talabani, Irak'ta yeni dönemde Türkiye'nin demokratik ve çağdaş yönetimini örnek alacaklarını kaydetti. Irak içindeki değişik etnik grupların bölge ülkelerinin etkisinde kaldığını belirten ve Şiilerle İran arasındaki yakın bağlara işaret eden Talabani, "Kiminin İran'ı, kiminin Arap ülkeleri var. Bizimse Türkiye'den başka kimsemiz yok" ifadelerini kullandı. 
Türkiye'nin Avrupa Birliği AB üyelik sürecini önemsediklerini de kaydeden Talabani, "Sayenizde AB'ye komşu olacağız" diye konuştu. Korutürk de Talabani'ye Ankara'ya gönderecekleri bir heyete demokratik kurumlar konusunda eğitimler verme teklifini iletti. 

Araplar da bileniyor 
Korutürk ayrıca, Türkiye'nin Irak'la ilgili en önemli kaygısının toprak bütünlüğünün korunması yönünde olduğunu da kaydederek, "Bütünlüğün bozulması hem Irak'ta hem de bölgede dengeleri değiştirir. Biz bu dengelerin korunması için gereken her şeyi yapmaya hazırız" mesajını iletti. Türk heyeti, Talabani'ye bağımsız bir Kürt devleti fikrine hem Irak içindeki hem de komşu ülkelerdeki Arapların da sıcak bakmayacağı uyarısında bulunarak, "Araplar bilenmiş durumda. Irak dışındaki Araplardan da ciddi tepki görürsünüz" şeklinde konuştu. Korutürk, "Kerkük'e Araplar getirildi' diye yıllarca şik yet ediyordunuz. Siz de şehrin nüfus yapısını ileride düzeltilecek noktaya getirmeyin" uyarısında da bulundu. 

Uçuşlar başlıyor 
Ankara, Kürt lidere, Irak - Türkiye uçak seferleri konusunda da "yeşil ışık" yaktı. KYB Ankara Temsilcisi Behruz Galali'yi de görüşmeye helikopterle beraberlerinde götüren Türk heyeti, Kürt yetkilinin ulaşım konusundaki rahatsızlığına, "Irak'ta güvenlik sağlandıktan sonra Bağdat - İstanbul uçuşları karşılıklılık esasına göre başlayabilir" mesajını verdi. 


</TEXT>
</DOC>
