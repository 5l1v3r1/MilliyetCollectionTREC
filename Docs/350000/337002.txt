<DOC>
<DOCNO> 337002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko33.html </URL>
<DATE> 2005/04/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Türk Telekom Genel Müdürü Ekinalan Telsim'le sulh yaptık 
</HEADLINE>
<TEXT>

     Türk Telekom Genel Müdürü Mehmet Ekinalan, Telsim'in Türk Telekom'a ara bağlantıdan kaynaklanan borçlarıyla ilgili olarak, ''Telsim'le sulh yaptık. Sulhun miktarı 600 trilyon liranın üzerinde'' dedi. 
     Türk Telekom'un 10. kuruluş yıldönümü ve özelleştirme sürecine ilişkin düzenlenen basın toplantısında gazetecilerin sorularını yanıtlayan Ekinalan, Eylül 2003 dönemi öncesi borçlarla ilgili Turkcell'le yapılan borç yapılandırmasının aynısını aynı konseptte Telsim'le de sağladıklarını belirtti. 
     Ekinalan, borç yapılanmasının 600 trilyon liranın üzerinde bir miktarı kapsadığını bildirdi. 
     ''Telsim'in toplam borcu o kadar mı '' sorusu üzerine Ekinalan, ''Evet. Biliyorsunuz biz Telsim'le, bir çok bireysel müşterilerimizle sulh yaptık. Telsim'le yapılan sulh miktarı 600 trilyon liranın üzerinde'' dedi. 
     Sulhun ne zaman devreye gireceğinin sorulması üzerine Ekinalan, ''Telsim'de imzaları tamamlamak üzereyiz. İmzalar tamamlandığı takdirde hemen yürürlüğe girecek. İmzaların tamamlanmasını kısa süre içinde bekliyoruz'' diye konuştu. 
     TMSF ile görüşüp görüşmedikleri yönündeki bir soruyu da Ekinalan, ''Hayır Telsim'in kendisiyle görüşüyoruz. TMSF belki arka tarafta birtakım şeyleri kontrol ediyordur, ama esas bizim muhatabımız Telsim'' şeklinde yanıtladı. 
     
</TEXT>
</DOC>
