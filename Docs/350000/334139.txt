<DOC>
<DOCNO> 334139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo16.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Canın sağolsun Zeynep 
</HEADLINE>
<TEXT>


İspanya'da düzenlenen Dünya Tekvando Şampiyonası'nda 55 kiloda finale kalan Zeynep Murat bir puanla altın madalyayı kaçırdı. Erkekler 62 kiloda ise Kıvanç Dinçsalman üçüncülük kürsüsüne çıktı 


Tekvando Milli Takımı, İspanya'nın başkenti Madrid'te yapılan Dünya Şampiyonası'nda dün birer gümüş ve bronz madalya kazandı. 
Şampiyonanın 4. gününde tatamiye çıkan bayanlar 55 kiloda Zeynep Murat, kıl payıyla altın madalyayı kaçırdı. Finalde Güney Koreli rakibine 8-7 yenilenen Murat, gümüşle yetindi. Erkekler 62'de Kıvanç Dinçsalman, yarı finalde Güney Koreli'ye boyun eğdi. Karşılaşmadan 12-11 mağlup ayrılan Dinçsalman, üçüncü oldu. 
Organizasyonda dün erkekler artı 84'te Ali Özen, İtalyan'a 11-7, bayanlar artı 72'de Filiz Aydın, Çinli'ye 9-8 yenilerek elendi. Şampiyonada bugün erkekler 67 kiloda Selim Koşar ile bayanlar 59 kiloda Esra Akbaş tatamiye çıkacak. 


</TEXT>
</DOC>
