<DOC>
<DOCNO> 341184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun50.html </URL>
<DATE> 2005/05/10/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Talat Yeni strateji belirleme aşamasındayız... 
</HEADLINE>
<TEXT>

     KKTC Cumhurbaşkanı Mehmet Ali Talat, göreve yeni başladıklarını ve Kıbrıs sorunu konusunda henüz hazırlık çalışmaları yaptıklarını ifade ederek, yeni strateji ve politikaları belirleme aşamasını yaşadıklarını söyledi. 
     Cumhurbaşkanı Talat, 30. kuruluş yıldönümünü kutlayan KKTC Kamu-Sen’in davetlisi olarak adada bulunan Salim Uslu başkanlığındaki Hak-İş Konfederasyonu yetkililerini kabulünde yaptığı konuşmada, dünyanın en büyük sorununun istihdam olduğunu, ancak ülkenin en büyük sorununun Kıbrıs sorunu olduğunu, bu konuda beklentilerin, umutların, umutsuzlukların bulunduğunu kaydetti. 
     Yeni strateji ve politikaları belirleme aşamasında olduklarını belirten Talat, hayatın devam ettiğini ve ortaya mülkiyet davalarının çıktığını söyledi. Talat, bu gibi konuların Kıbrıs sorununu daha bir "çözümlenmesi gereken konu" haline getirdiğini vurguladı. 
     Talat, genel strateji ve politikalarının doğru olduğunu, çünkü Kıbrıs sorunundan kurtulunmaması halinde diğer sorunların yeterince ele alınamayacağını söyledi. 
     Cumhurbaşkanı Talat, ’Kıbrıs sorununda şu anda beklenenin, BM Genel Sekreteri’nin koşul gibi ortaya koyduğu taleplerinin Rum yönetimince karşılanarak müzakerelerin başlaması olduğunu" belirtti. 
     Talat, önemli günler yaşandığını, Türkiye’nin AB’yle müzakerelere başlayacağı 3 Ekim’e doğru hareketlenmenin artacağını kaydetti. 
     Talat, gürültü yapan politika yerine iş yapan bir politika izlenmesi gerektiğini dile getirdi. 
     Hak-İş Konfederasyonu Genel Başkanı Salim Uslu da, KKTC’nin, yeni lideriyle, bugüne kadar yaşamış olduğu sorunları aşma konusunda daha büyük başarılar elde edeceğine inandıklarını belirtti. 
     
</TEXT>
</DOC>
