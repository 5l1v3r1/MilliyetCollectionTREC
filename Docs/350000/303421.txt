<DOC>
<DOCNO> 303421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo17.html </URL>
<DATE> 2005/01/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray iki grup halinde çalıştı... 
</HEADLINE>
<TEXT>

     Galatasaray, ikinci yarı hazırlıklarını yaptığı antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 1 saat süren antrenmana sadece Hakan Şükür, Hasan, Suat, Ayhan, Aykut, Volkan, Orhan, Arif, Bülent, Saidou, Uğur, Cafercan ve Mülayim katıldı. Bu 13 futbolcunun dışında kalan oyuncular ise salonda fizik-kondisyon çalışması yaptılar. 
     Futbolcular antrenmanda koşu ve pas çalışmasının ardından yarı sahada top kapma idmanı yaptılar. 
     Devre arası tatili nedeniyle ülkelerine giden Mondragon ile Conceiçao'nun öğleden sonra İstanbul'a geleceği bildirildi. 
     Gönderilmesi gündemde olan Saidou ve Suat'ın da katıldığı antrenmanda futbolcuların bir hayli neşeli olmaları dikkat çekerken, Hakan Şükür'ün Saidou'ya sımsıkı bir şekilde sarılması dikkat çekti. 
     Galatasaray, akşam yapacağı antrenmanla ikinci yarı hazırlıklarını sürdürecek. Sarı-kırmızılılar, devre arası hazırlık kampı için 7 Ocak Cuma günü Antalya'ya gidecek. 
     
</TEXT>
</DOC>
