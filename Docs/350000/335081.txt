<DOC>
<DOCNO> 335081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun15.html </URL>
<DATE> 2005/04/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiltere seçimlerinde yarışacak Türk adaylar sonuçtan umutlu... 
</HEADLINE>
<TEXT>

     Dilek Kocabaş bildiriyor 

      İngiltere'de 5 Mayıs'ta yapılacak genel seçimlerde en büyük iki partiden Avam Kamarası'na girmek için yarışacak iki Türk aday, Türk gençleri için İngiliz siyasetinde kapı açtıklarına inanıyor. 
     Ayfer Orhan, iktidardaki İşçi Partisi'nin Kuzeybatı Cambridgeshire adayı, Ertan Hürer ise ana muhalefet Muhafazakar Parti'nin Kuzey Hackney ve Stoke Newington adayı olarak yarışacak. 
     Türk adaylar, seçim bölgelerindeki büyük rekabete rağmen sonuç alacaklarından umutlu görünüyor. 
     Ayfer Orhan, 26 yaşındayken ''Muhafazakar Parti'nin yanlış politikalarına duyduğu öfke'' üzerine politikaya girdiğini söyledi ve bunu, ''doğal bir reaksiyon'' olarak nitelendirdi. 
     Politikada geçen 20 yılı boyunca partisinin her kademesinde görev alan, aynı zamanda sendikalarda yöneticilik yapan Ayfer Orhan, gerek partisi, gerekse sendikalarda genellikle kadın ve azınlık sorunları üzerinde çalışmalar yaptığını ve ''eşitlik komiteleri''nde görev aldığını belirtti. 
     
     ''DEMİR LEYDİ'' AYFER ORHAN 
     Ayfer Orhan, milletvekili adayı olabilmenin güçlüklerini anlatırken, bir partide ne kadar uzun süre mücadele verilirse verilsin, sıkı çalışmadıkça aday olabilmenin kolay olmadığına işaret etti. 
     Kendi seçim bölgesinde Muhafazakar Parti'nin güçlü olduğunu kaydeden Orhan, ''Bu bölgeden aday oldum, zira bu bölgenin sorunları beni çok etkiliyor. Seçim bölgemde suç, anti sosyal davranışlar çok yüksek. Gençler eğitimsiz ve işsiz. Ben bu süreci tersine çevirmek istiyorum'' diye konuştu. 
     Yerel gazetelerin kendisinden bir zamanlar eski Başbakan Margaret Thatcher'a yapılan ''Demir Leydi'' benzetmesiyle söz ettiklerini anımsatan Ayfer Orhan, seçim bölgesindeki az sayıda Türkten ve diğer Müslümanlardan tam destek aldığını kaydetti. 
     
     ERTAN HÜRER THATCHER'DAN ETKİLENDİ 
     Gençliğinde okuduğu okula gelen Margaret Thatcher'ın konuşmasından çok etkilenerek politikaya girmeye karar verdiğini anlatan Ertan Hürer, ''Demir Leydi''nin kendisini en çok etkileyen yanı olarak ''karizmasını'' saydı. 
     Hürer, Türklerin yoğun olarak yaşadıkları Kuzey Hackney ve Stoke Newington'dan aday olmasına karşın, karşısındaki aday güçlü olduğu için işinin kolay olmadığını kabul ediyor. 
     İşçi Partisi'nin son seçimde seçim bölgesinde partisine 14 bin fark attığını hatırlatan Hürer, bu farkı kapatıp seçimi kazanmak için bütün gücüyle çalıştığını ifade etti. Hürer, bölgede oy hakkı bulunan 2500 Türk ile 5 bine yakın diğer milletlerden Müslümanın yaşadığını, bu kesimlerden yeterli destek alacağına inandığını belirtti. 
     İngiltere'ye 1950-60'lı yıllarda göçmen olarak gelen fakir ailelerin çocukları olarak büyük yol aldıklarını, bugün politikada bu noktaya gelmelerinin önemli olduğunu ifade eden Hürer, ''Bizden önceki jenerasyonun ekmek kavgası vermekten politikaya girmeye falan vakti yoktu. Bu fırsatları yakalayabilen ilk jenerasyon ise biziz'' dedi. 
     Her iki aday da politikada sonuç almanın güçlüğüne dikkati çekerken, bugüne kadar belediye meclislerinde görev yaptıkları sırada Türklere ellerinden gelen her türlü yardımı yaptıklarını, yardımlarını Avam Kamarası'na girmeleri halinde de sürdüreceklerini söylediler. 
     Ayfer Orhan, İngiltere'de yaşayan Türk toplumuyla ilgili olumsuz imajı tersine çevirmek için elinden geleni yapacağını belirterek, ''Aday olmamız bile bu bakışın silinmesi için önemli bir adım olmuştur. Düzgün çalışıp, bize verilen fırsatı iyi kullanıp, 'Türkler ciddi, dürüst, çalışkan insanlar' inancının yayılmasına hizmet etmeliyiz'' dedi. 
     Hürer de, girdikleri seçimi kaybetmeleri halinde bile Türk gençlerine iyi bir örnek oluşturmak açısından önemli bir görevi yerine getirdiklerine inandıklarını bildirdi. 
     İngiliz siyasetinde açtıkları kapıdan gelecekte pek çok Türk gencinin gireceğine inanan Ayfer Orhan ve Ertan Hürer, İngiltere'de yaşayan Türklerden oy desteğinin yanı sıra kampanya desteği istiyorlar. 
     
</TEXT>
</DOC>
