<DOC>
<DOCNO> 338575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/axspo02.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombardıman 
</HEADLINE>
<TEXT>


Bilardo Federasyonu Başkanı Kurugöllü'nün, Semih Saygıner için 'Onun ayarında çok sporcu var' sözleri ortalığı karıştırdı. Milli bilardocu, "Küçük yıldızlar güneş battığında çıkar" dedi 

SEDAT HARDAL 


Dünya Şampiyonu bilardocu Semih Saygıner kendisiyle ilgili çarpıcı açıklamalar yapan Federasyon Başkanı Uğur Kurugöllü'ye sert tepki gösterdi. 
Dünya Şampiyonası'na 2003 ve 2004 yıllarında birinci olduğu takım arkadaşı Tayfun Taşdemir'le götürülmemesine tepki gösteren Saygıner'e tavır alan Federasyon Başkanı Kurugöllü, son açıklamalarıyla ipleri iyice gerdi. 
Başkanın, "Semih gibi birçok sporcumuz var. Onları ön plana çıkaracağız. 3 senedir Türkiye Şampiyonu bile olamıyor" sözlerine Saygıner'den yanıt geldi. "Yıllardır ülkem için hizmet ediyorum" diyen milli sporcu, "Amaçları bana sporu bıraktırmaksa denesinler, ama ben pes etmem, boyun da eğmem. Bilardoda sıradışı başarı yakalamışım, insanlara bu sporu sevdirmişim, daha kazandıracak birçok şampiyonluğum varken emekliye ayrılmam" dedi. Açıklamaların doğru olmadığını kaydeden Saygıner, "3 senedir Türkiye Şampiyonu olmadığımı söylemişler. 2002 ve 2003'te birinci olan ben değildim sanki. Bir de benim ayarımda çok sporcu varmış. Küçük yıldızlar ancak güneş battığında ortaya çıkar" ifadesini kullandı. 

Vatan haini suçlaması 
20 yıldır insanların kendisini başarılarıyla tanıdığını da sözlerine ekleyen Saygıner, şunları söyledi "Dünya Şampiyonu birini harcamak bu kadar kolay mı Portekiz'in Porto kulübünde oynuyorum diye, beni vatan hainliğiyle suçlayan bu zihniyete daha fazla ne söylenebilir Bu yılın en önemli iki şampiyonasına da götürülmüyorum. Organizasyon komiteleri üzüldüklerini belirtip, beni onur konuğu olarak şampiyonalara davet ederken, federasyonumuz tarafından evde oturtuluyorum." 

Kadrodan çıkarıldı 

Dünya Şampiyonası'na takım arkadaşıyla götürülmemesine tepki göstermesinin ardından Ceza Kurulu'na sevk edilen Semih Saygıner, hiçbir açıklama yapılmadan iki büyük organizasyonun da kadrosundan çıkarıldı. Saygıner, 12-15 Mayıs tarihleri arasında yapılacak Avrupa Şampiyonası ile 5-8 Haziran'da düzenlenecek Dünya Şampiyonası'na götürülmeyecek. 


</TEXT>
</DOC>
