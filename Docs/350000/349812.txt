<DOC>
<DOCNO> 349812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/ekonomi/eko02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan bankası IMI Global'e ortak oluyor 
</HEADLINE>
<TEXT>


İtalyan yatırım bankası Banca IMI, Global'e ortak oluyor. Global ve Banca IMI Tüpraş'a talip olan İtalyan ENI'nin danışmanları arasında yer alıyor 

Finans atölyesi SONGÜL HATISARU 

Önce bankacılık sektörüne yönelen doğrudan yabancı sermaye girişinin şimdi de finansın alt kollarına kaydığı görülüyor. 
Bender ve HC İstanbul'un yabancılara satışının ardından şimdi de İtalya'nın üçüncü büyük bankası Sanpaolo IMI Grup'un yatırım bankası Banca IMI Global Menkul Değerler'in yüzde 20'sini satın almak için anlaşmaya vardı. Nihai anlaşmanın 6 hafta içinde imzalanması bekleniyor. 

Kontrol hisseleri 
Anlaşma aynı zamanda Banca IMI'nin takip eden iki yıl içerisinde Global Menkul Değerler'in yüzde 30'luk hissesini daha alma opsiyonu içeriyor. 
Sektörde Global ile İtalyanlar arasında şimdilik yüzde 20 hisse için niyet mektubu imzalanmış olmasına karşın yürütülecek satın alma görüşlerinde yüzde 50 hisse yanı sıra yönetimde İtalyanlar'ın kontrol hakkının da gündeme geleceği konuşuluyor. 
Banca IMI ve Global Yatırım Holding'den yapılan ortak açıklamada, Global Menkul Değerler'in sektörde büyüme potansiyelini artırmak amacıyla geniş perspektifli bir iş planı oluşturacakları ve bu birleşmeyle şirketlerin uzmanlıklarını belli bir sinerji altında toplayacakları belirtildi. 
Banca IMI, 7 milyon müşteriye finansal hizmet veren ve 384.5 milyar euroluk aktif büyüklüğü ile İtalya'nın üçüncü büyük bankası olan Sanpaolo IMI Grubu'nun yatırım bankacılığı alanındaki bir iştiraki. 
Global Menkul Değerler'in Genel Müdürü Mert Engindeniz, bu ortaklık ile özellikle kurumsal finansman alanında bir sinerji yaratacaklarını söylüyor. 
Global sermaye piyasasında sadece aracılık değil özelleştirme danışmanlığı ve şirket satın alma - birleşmelerindeki uzmanlığı ile tanınan bir kurum. 

Mavi Akım 
Şirket satın almaları, birleşmeleri, özelleştirme danışmanlıkları, blok hisse satışı gibi kurumsal finansman işlemlerinde Global ve Banca IMI ortaklığının Türkiye ile ilgilenen İtalyan sermaye girişine aracılık etmesi bekleniyor. 
Nitekim Engindeniz'de, İtalyan sermayesinin son bir yıl içinde Türkiye pazarına ilgisinin arttığını ve bu ortaklık yapısıyla muhtemel yeni sermaye girişlerine aracılık edeceklerini söylüyor. 
Global ve Banca IMI geçmiş dönemde ortak birtakım projeler yürüttüler. Bu iki şirket Türkiye'de Mavi Akım'ın Karadeniz'den geçişinin boru hattını döşeyen grup olarak tanınan ve Tüpraş özelleştirmesi için şartname alan İtalyan ENI'nin danışmanlığını birlikte yapıyor. 

Soros da müşterisi 
Global Menkul, piyasada ünlü spekülatör George Soros, Mark Mobius, gibi büyük yatırımcıların Türkiye'deki portföy yatırımlarını üzerinden gerçekleştirdiği kurum olarak tanınıyor. Borsada 1993 - 2002 yıllarını kapsayan dönemde işlem hacminde hep birinci olan Global, yabancı ağırlıklı müşteri portföyüyle dikkat çekti. 

40 bin aktif müşteri 
Şirketin 2004 yılı net faaliyet geliri ise 17 milyon euro olarak gerçekleşti. 40 bine yakın aktif müşterisi, 280 trilyon civarında müşteri bakiyesinin yanı sıra 150 civarında da yurtdışı kurumsal müşteriye hizmet verdiklerine dikkat çeken Engindeniz, ortaklığın yeni finansal ürün geliştirilmesinde katkıda bulanacağını söylüyor. 
Global Yatırım Holding'in iştiraki olan Global Menkul Değerler'in ortaklık haberi borsada işlem gören Global Yatırım Holding hissesinde yüzde 13'lük yükselişe yol açtı. Global Yatırım Holding dünkü kapanış fiyatı itibariyle ise borsada 64.8 milyon dolardan işlem gördü. 


</TEXT>
</DOC>
