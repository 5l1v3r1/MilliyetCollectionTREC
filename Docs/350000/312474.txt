<DOC>
<DOCNO> 312474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur17.html </URL>
<DATE> 2005/02/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gayrimeşru ilişkiden bebek doğuran annesini boğdu 
</HEADLINE>
<TEXT>

     
     Evren KASIRGA MANİSA, DHA 
     

MANİSA'da, 6 Ocak gecesi Devlet Hastanesi karşısındaki çöp bidonunun yanına terkedilen gayrımeşru ilişkiden doğan bebeğin annesi Mülkinaz Doğdan, Saruhanlı'nın Azimli Köyü yakınında su kanalında ölü bulundu. Cinayet zanlısı olarak teslim olan 17 yaşındaki oğlu S.D, çıkarıldığı mahkemece tutuklandı. 
     Saruhanlı Jandarma İlçe Komutanlığı'na önceki gün akşam saatlerinde gelen S.D, annesi Mülkinaz Doğdan'ı elleriyle boğarak öldürdüğünü, cesedini de oturdukları Azimli Köyü'nün yakınındaki su kanalına attığını söyledi. Belirtilen yere giden jandarma, 5 çocuk annesi 46 yaşındaki Mülkinaz Doğdan'ın cesedini buldu. Jandarma tarafından gözaltına alınan S.D.'nin "Olması gereken buydu, pişman değilim'' diye konuştuğu belirtildi. Dün ise, Saruhanlı Adliyesi'ne çıkarılan S.D, nöbetçi mahkemece tutuklanarak cezaevine gönderildi. 
     Eşi 8 yıl önce ölen, yetişkin 4 çocuğu daha olan Mülkinaz Doğdan'ın gayrimeşru ilişki sonucu çocuk doğurması nedeniyle aile meclisi kararıyla öldürülmüş olabileceğini gözönüne alan Saruhanlı Cumhuriyet Savcılığı'nın çok yönlü soruşturma başlattığı öğrenildi. 
     
     OLAY NASIL OLMUŞTU 
     6 Ocak gecesinde, Manisa Devlet Hastanesi önündeki çöp bidonu yanında, donmak üzere bulunan bir bebekle ilgili polisin yaptığı araştırmada, bebeğin annesinin Saruhanlı'nın Azimli Köyü'nde oturan Mülkinaz Doğdan olduğu belirlenmişti. 7 Ocak günü Mülkinaz Doğdan ve bebeği çöpe atan büyük oğlu Ahmet Doğdan, kızı Yüksel Doğdan ve akrabası Dilşah Kara, olayla ilgili olarak gözaltına alınmışlardı. Bebeği çöpe atarak ölüme terk ettikleri gerekçesi ile mahkemeye çıkarılan Mülkinaz Doğdan, Ahmet Doğdan, Yüksel Doğdan ve akrabası Dilşah Kara tutuksuz yargılanmak üzere serbest bırakılmıştı. Anne Mülkinaz Doğdan da çocuklarıyla birlikte Azimli Köyü'ne dönmüştü. Moris Şinasi Çocuk Hastanesi'nin hemşireleri tarafından Ayşe' ismi verilen bebek ise, kimliği de çıkarıldıkdan sonra İzmir Karşıyaka Çocuk Yuvası'na gönderilmişti. 
     
</TEXT>
</DOC>
