<DOC>
<DOCNO> 336071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun03.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Besmele'li dilekçe 
</HEADLINE>
<TEXT>


Kendilerini "Başörtüsüne Özgürlük Yürüyüşçüleri" olarak adlandıran bir grup Anayasa Mahkemesi'ni başörtüsü konusunda ideolojik davranmakla suçladı 

ANKARA Milliyet 

Ankara Abdi İpekçi Parkı'nda başörtüsüne özgürlük için bir süredir imza toplayan ve kendilerini "Başörtüsüne Özgürlük Yürüyüşçüleri" olarak adlandıran grup, dün Anayasa Mahkemesi'ne besmeleyle başlayan dilekçe verdi. Dilekçede Anayasa Mahkemesi ve üyeler, başörtüsü konusunda ideolojik ve keyfi davranmakla suçlandı. 
Anayasa Mahkemesi'ne gelen grup adına Mehmet Turmak, 3 sayfalık dilekçesini Yazı İşleri Müdürü İsmet Yağcı'ya verdi. Dilekçede, "Başörtüsü dini bir vecibedir. Ancak birtakım çevreler, üniversite ve profesörleri, bilimle uğraşmak yerine insanların başlarına taktıklarıyla uğraştırmıştır" iddiasında bulunuldu. 

Dilekçedeki ayet 
Nur Suresi'nin 31. ayetinden, "Mümin kadınlara söyle. Gözlerini korusunlar, namus ve iffetlerini esirgesinler. Görünen kısımlarını müstesna olmak üzere ziynetlerini teşhir etmesinler" şeklindeki alıntıların da yer aldığı dilekçede, Anayasa'da din ve ibadet hürriyetleri açısından başörtüsüne getirilmiş bir kısıtlama bulunmadığı belirtildi. 
Türkiye toplumunun yüzde 90'ının başörtüsü konusunda tamamen özgürlükçü olduğu öne sürülen dilekçede, Anayasa Mahkemesi'nin, Yükseköğretim Kanunu'nun bazı maddelerinin iptaline ilişkin 1989'da verdiği kararının gerekçe gösterilerek başörtüsünün sınırlandığı iddia edildi. 

Üyelere ağır suçlama 
"Anayasa Mahkemesi Başkanı Mustafa Bumin'e soruyoruz" diye devam eden dilekçede şöyle denildi 
"Anayasamızda bırakın başörtüyü yasaklamayı, başörtü takmayı garanti altına alan bunca kanun varken, nasıl oluyor da Anayasa Mahkemesi üyeleri başörtü aleyhine keyfi yorum yapabiliyor Yoksa sayın Anayasa Mahkemesi üyeleri 'ideolojik' mi davranmıştır Anayasa Mahkemesi Başkanı'na sesleniyoruz Sizden başörtüsü mağdurları olarak açıklama bekliyoruz. Ekranların karşısına çıkıp, Anayasa Mahkemesi'nin yorumlarının kanun yerine geçemeyeceğini kamuoyuna açıklayın." 


</TEXT>
</DOC>
