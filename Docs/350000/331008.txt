<DOC>
<DOCNO> 331008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/sazak.html </URL>
<DATE> 2005/04/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ceza ve etik 
</HEADLINE>
<TEXT>


Hukuk, medyada kalite kontrol mekanizması olarak işleyebilir mi, yoksa iletişim alanındaki düzenlemeler ahlak-etik konusu mu olmalıdır 
Türk Ceza Yasası'yla gazetecilere yeni kısıtlamalar ve hapis cezaları getirilirken, İngiltere gibi 'demokrasinin beşiği' bir ülkede de kimi zaman iktidarların aklını çelen yasalar yoluyla medyanın denetim altına alınması girişiminde Türkiye'de ölçünün kaçırıldığı gözleniyor. 
CNN Türk'te Tayfun Ertan'ın 'Söz Sizde' programında AKP Genel Başkan Yardımcısı Dengir Fırat'ın yürürlük süresi 1 Haziran'a ertelenen yeni Türk Ceza Yasası'na ilişkin görüşlerini dinlerken, iktidarın basına 'hapis cezası'nda ısrarlı olmasını hayretle izledik. 
Fırat'ın ekrandaki yaklaşımından anlaşılan şu ki, Türkiye Gazeteciler Cemiyeti'nin karşı çıktığı şekliyle hükümet, 'İyileştiriyoruz' derken, basınla ilgili cezaları artırma yoluna girmiştir. Oysa geçen yıl AB uyum yasaları çerçevesinde Basın Yasası değiştirilirken, 'hürriyeti bağlayıcı' cezalar kaldırılmıştı. Sonradan anlaşıldı ki, yasadan çıkarılan hükümlerin daha ağırı yeni Türk Ceza Yasası'na konulmuş. 23 ayrı maddede, gazetecilere 10 yıla kadar ağır hapis cezaları öngörülüyor. 
1 Nisan'da bu şekliyle yürürlüğe girecek yasa 'son dakikada' ertelenince TCY'den olumsuz etkilenecek diğer meslek grupları gibi medya hukuku açısından da bir umut doğdu. İfade özgürlüğünü engelleyen, gazetecilere cezaevi yolunu açan bu düzenleme savunulamazdı. 
Nitekim Adalet Bakanlığı, gazetecilik meslek örgütlerinden gelen öneriler üzerine bir komisyon oluşturulacağını açıkladı. 
Basın Konseyi Başkanı Oktay Ekşi Başbakan Erdoğan ile görüştü. 
Yasanın 'düşünce suçları'ndan arındırılarak yeniden düzenleneceği beklenirken Sayın Fırat'ın televizyonda 'iftira' maddesine takılarak gazeteciler için hapis cezasını savunması yadırgatıcıydı. 
Resmi sırlar, gizlilik, iftira gibi maddeler, subjektif değerlendirmeye her zaman açık, baskıcı yönetimlerce kötüye kullanılmaya yönelik 'tuzak' maddelerdir. Burada cezalandırıcı yasa hükümleri yerine 'etik kodları' işletmek daha doğru olur. 
'Sıradan bir yurttaş ile gazeteci arasında ne fark var hakaret eden, iftira eden her kimse, mesleğine bakmaksınız cezalandırılır' mantığı ilk anda kulağa hoş geliyorsa da, kamuyu aydınlatma adına görev yapan medyanın haber verme özgürlüğünün 'hapis tehdidi'yle kısıtlanması savunulamaz. 
İktidar sözcüleri ne yazık ki bunu seslendiriyorlar. Oysa bu tür 'cezalandırmalar' gazetecinin kişisel meselesi değil, doğrudan halkın haber alma özgürlüğüyle ilgilidir. Demokratik bir toplumda bu işlev ortadan kaldırılamaz. 
Medyadaki 'etik' tartışmaya katkı açısından Başbakan Erdoğan'ı 'iş takibi' yapan gazetecileri açıklamaya çağırıyoruz. 



</TEXT>
</DOC>
