<DOC>
<DOCNO> 322543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko45.html </URL>
<DATE> 2005/03/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İTO Başkanı Yıldırım Eski Meclisin yüzde 70'i seçildi 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, dün yapılan meslek komitesi ve meclis üyesi seçimlerinde, önümüzdeki hafta gerçekleştirilecek yönetim kurulu başkanlığı seçiminde, kendisini destekleyecek 160 oda meclis üyesi çıkardıklarını bildirdi. 
     İnşaatçılar Meslek Komitesi'nden seçimleri kazanan Yıldırım, AA muhabirine yaptığı açıklamada, 87 meslek komitesinin 547 üyesi ile 230 Oda meclis üyesinin belirlendiği seçimlerde yaklaşık 30 bin oy kullanıldığını belirtti. 
     Yıldırım, ''Aşağı yukarı tahmin ediyorum eski meclisin yüzde 70'i seçildi, bunlar beni destekleyenler. 230 oda meclis üyesinin 160'ını çıkarmış oluyoruz'' dedi. 
     Seçilen şirketlerin kendilerini temsil edecek adayların ismini Cumartesi günü saat 17.00'ye kadar bildirmesi gerektiğini, Pazar ve Pazartesi günü mazbataların alınacağını, 15 Mart Salı günü ise Yönetim Kurulu Başkanlığı ve TOBB delege seçiminin yapılacağını hatırlattı. 
     
     ''EMANETEN KİMSE BURAYA BAŞKAN OLAMAZ'' 
     Mehmet Yıldırım, yönetime adaylığını açıklayan diğer grupların bazı meslek komiteleri seçimlerine itirazları olduğunu, kendilerinin ise hiçbir itirazda bulunmadıklarını ifade ederek, şunları söyledi 
     ''Özel sektör kendi odasına sahip çıkmıştır ve bu seçimlerde oyunu özgür bir şekilde kullanmıştır. Tahmin ediyorum, Salı günü de aynı özgürlük içerisinde yönetimini, başkanını seçecek. 
     Adaylığını açıklayan, kendi sandığından çıkamamıştır. Kendi sandığından çıkamayan, nereden Yeniden adayım diyecek Yani emanet bir şirketten mi gelecek, nasıl gelecek Başka şirketlerim var diyor, hangi komitede varsa şirketini açıklasın. Yok öyle bir şey. Ben baktım. Böyle bir şirketi falan yok başka yerde. Ama, başkasının şirketinden emaneten gelip de buraya kimse başkan olamaz. Çünkü o şirket, yarın onu geri çekerse düşer. O zaman Oda'nın başkanı olamaz.'' Yıldırım, 15 Mart'ta yapılacak seçimlere ilişkin de, ''Başkanlık bekliyorum. İTO son 10 yılda önemli işlere imza atmıştır. Devam eden işleri var. Bu seçimden dolayı belki bazı aksaklıklar olmuştur. Hızlı bir şekilde bu açığı kapatmamız lazım'' diye konuştu. 
     
</TEXT>
</DOC>
