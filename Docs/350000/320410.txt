<DOC>
<DOCNO> 320410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo26.html </URL>
<DATE> 2005/03/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ziya Doğan Malatya önünde alınan galibiyet moral açısından iyi oldu 
</HEADLINE>
<TEXT>

     Gençlerbirliği Teknik Direktörü Ziya Doğan, Malatyaspor maçında alınan galibiyetin, moral ve güven açısından iyi olduğunu söyledi. 
     Gençlerbirliği'nin kendisinden önceki dönemde 5 maçı üst üste kaybettiğini hatırlatan Ziya Doğan, ''Ligde konum olarak tehlikeli bölgeye yakındık. Malatyaspor maçında kaliteli oyunla 3 puanı 3 golle aldık. Ama herşey bitmiş değil'' diye konuştu. 
     Ligde bu hafta sonunda yapacakları Ankaragücü maçını da değerlendiren Ziya Doğan, şöyle konuştu 
     ''İsterdim ki Ankara'dan şampiyon bir takım çıksaydı. 2 takım da alt sıralarda ama derbi olarak değerlendiriliyor. Ama ben böyle düşünmüyorum. Rekabetin olduğu kesin. Ama iki takımın da üst sıralardayken karşılaştığı bir maç daha bir derbi havasında geçerdi. Hazırlıklarımız çok iyi gidiyor. Centilmence bir maç olsun ve hak eden kazansın. Ama hak ederek kazanan tarafın Gençlerbirliği olması beni ayrıca mutlu eder.'' Doğan, Ankaragücü Teknik Direktörü Yılmaz Vural'ın takımın başına gelmesiyle ilgili bir soruya ise, ''Her teknik direktörün değeri var. Belki kan değişimi Ankaragücü'ne iyi gelmiş olabilir. Ama bu değişim bizde herhangi bir korkuya neden olmadı'' diye cevapladı. 
     
     ''İSTEDİĞİM SİSTEMİ OYNATAMIYORUM'' 
     Doğan, takıma oynatmak istediği sistemi bir türlü oturtamadığını, ancak bu konuda önemli adımlar attıklarını söyledi. 
     Genelde 4'lü savunmayı tercih eden bir sistemle oynamak istediğini ifade eden Doğan, ''Ama bu sistemde hatalar yapıyoruz. O nedenle rakibe göre veya elimdeki oyuncuya göre sistem belirliyoruz. 3 teknik adam değiştirmiş oyuncu grubuna yeni bir sistem oturtmak zor. Değişik hocaların değişik yöntemleri, oyuncuların kafasını karıştırdı'' diye konuştu. 
     
</TEXT>
</DOC>
