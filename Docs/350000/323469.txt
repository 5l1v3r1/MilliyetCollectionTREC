<DOC>
<DOCNO> 323469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur06.html </URL>
<DATE> 2005/03/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Aftan yararlanan Hizbullahçı Dini alet ettik 
</HEADLINE>
<TEXT>

     Cem BAKIRCI DHA 

      ERZURUM'da kapatılan DGM tarafından 5 Mayıs 2004 tarihinde verilen kararla, terör örgütü Hizbullah'ın Doğu Sorumlusu olduğu gerekçesiyle 12 yıl 5 ay hapis cezasına çarptırılan İmam Hatip Lisesi mezunu Cemal Avras, Topluma Kazandırma Yasası'ndan yararlandı. Cezasından 8 yıl indirilen Cemal Arvas hakim önüne çıktığı Erzurum 2'inci Ağır Ceza Mahkemesi'nde, "Ben camilerde çocuklara Kuran öğretiyordum. Hizbullah, dini alet ederek masum insanları kandırdı. Bu örgüte bulaşmaktan pişman oldum, üzüntü duydum'' dedi. 
     Hizbullah terör örgütü bölge sorumlusu Celil' kod adlı 29 yaşındaki Cemal Avras, 4959 Sayılı Topluma Kazandırma Yasası'ndan faydalanmak için başvurdu. İçişleri Bakanlığı'nca yapılan araştırmada, silahlı herhangi bir eyleme katılmadığı belirtilerek, yasadan yararlanabileceği bildirildi. Dün, Erzurum 2'nci Ağır Ceza Mahkemesi'nde, hakim karşısına çıkan Cemal Avras, "Ben camilerde çocuklara Kuran öğretiyordum. Ama görüştüğüm kişilerin Hizbullah'ın örgüt üyesi olduklarını bilmiyordum. Hizbullah dini alet ederek masum insanları kandırdı. Ben Türkiye Cumhuriyeti'nin bir ferdi olarak bu örgüte bulaşmaktan pişmanlık ve üzüntü duyuyorum'' dedi. 
     Mahkeme heyeti, 4 çocuk babası Cemal Avras'ın Topluma Kazandırma Yasası'ndan yararlandırılarak, cezasının 4 yıl 5 aya indirilmesine karar verdi. 
     
</TEXT>
</DOC>
