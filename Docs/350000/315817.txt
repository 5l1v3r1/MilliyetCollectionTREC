<DOC>
<DOCNO> 315817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo13.html </URL>
<DATE> 2005/02/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sinan Şamil Sam, unvan maçına İstanbul'da çıkacak... 
</HEADLINE>
<TEXT>

     Dünya Boks Konseyi WBC Ağır Sıklet Kıtalararası Boks Şampiyonu Sinan Şamil Sam, bundan sonraki unvan maçını İstanbul'da yapacak. 
     Gençlik ve Spor Genel Müdürü Mehmet Atalay, AA muhabirine yaptığı açıklamada, milli boksörle görüştüğünü ve unvan maçını Türkiye'de yapmasını isteğini belirterek, ''Bu gururu Sinan ile beraber ülkemizde yaşamak istedik'' dedi. 
     Unvan maçının İstanbul Abdi İpekçi Spor Salonu'nda yapılabilmesi için her türlü fedakarlığı yapmaya hazır olduklarını ifade eden Atalay, şöyle konuştu 
     ''Sinan Şamil Sam, mükemmel bir sporcu ve insan. Türkiye'yi dünyada en iyi şekilde temsil ediyor. Maddiyatla ölçülemeyecek reklamımızı büyük bir özveriyle yapıyor. Biz de bu heyecanı ülkemizde yaşamak istedik. Sinan da kabul etti. Bundan sonraki unvan maçını da ülkemizde Türk seyircilerin önünde yapacak. İnanıyoruz ki daha büyük başarılara imza atacak.'' Bu arada, Boks Federasyonu Başkanı ve Uluslararası Boks Federasyonları Birliği AIBA Asbaşkanı Caner Doğaneli'nin de konuyla ilgili girişimlere başladığı belirtildi. 
     
     ''ASLINDA KAVGAYI HİÇ SEVMEZ" 

     Profesyonel boksta ağır sıklet kıtalararası şampiyonluk unvanını geçen cumartesi gecesi ABD'li rakibine karşı koruyan Sinan Şamil Sam, eşine çok şey borçlu olduğunu söyledi. 
     Sinan Şamil Sam, eşi Funda Sam'ın kendisine her zaman destek olduğunu belirterek, ''Her başarılı erkeğin arkasında güçlü bir kadın vardır derler ve ben buna yürekten katılıyorum. Zor günlerimde hep onuun destğini hissediyorum. Maçlardan önce büyük stresler yaşıyorum. Bunu eşimin yardımlarıyla atlatıyorum. Çok anlayışlı bir insandır. Maç bittikten sonra yine hemen kendisini arıyorum. O iyi ve kötü günümde her zaman benim yanımda ve en büyük destekçimdir'' dedi. 
     Funda Sam da eşi Sinan Şamil Sam ile gurur duyduğunu belirterek, şöyle konuştu 
     ''O dünyanın en iyi insanıdır. Altın gibi bir kalbi vardır. Bakmayın ringlerde dövüştüğüne, aslında kavgayı hiç sevmez. Gündelik yaşamımızda oldukça sakin ve anlayışlı bir insandır. İnsanlara yardım etmeyi sever ve çok merttir. Kalbi sevgiyle doludur. İnsan sevgisi dışında hayvaanlara da büyük sevgi besler. Bu yüzden evimizin bahçesinde 2 kulübe yaptırdık. Bunlarda tavuk ve güvercin besliyoruz. Zaten Sinan'ın atlara olan ilgisini birçok insan biliyor. Türkiye'de yarış atı alarak beslemeye başladı. Boş zamanlarında güvercinlere ilgilenir ve bu şekilde günün yorgunluk ve stresini üzerinden atmış olur. Sinan'ın maçları sırasında yaşadığım heyecanı ise kelimelerle anlatamam.'' 
     
</TEXT>
</DOC>
