<DOC>
<DOCNO> 307056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy05.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimden manyetik engel 
</HEADLINE>
<TEXT>


EZELHAN ÜSTÜNKAYA Ankara 


CHP'nin 29 Ocak'taki olağanüstü kurultayı öncesi başta Şişli Belediye Başkanı Mustafa Sarıgül olmak üzere aday olması beklenen isimlerin kurultay salonuna "adam yığma" ihtimalini dikkate alan yönetim, "teknolojik harek t" başlattı. Delege ve izleyicilerin salona manyetik kartlarla girmesi, giriş ve çıkışların ancak bu kartların okunmasıyla yapılması, böylece içeriden kartların toplanarak dışarıdan "bindirme"nin engellenmesi amaçlandı. Daha önceki kurultaylarda normal kimlik kartı kullanan yönetim, bu kez manyetik kartlar bastıracak. Buna göre delege, seyirci ve kurultayı izleyecek basın mensuplarına manyetik kartlar dağıtılacak. Sayılı basılacak kartlarla "tek giriş ve çıkış" yapılabilecek. Salon girişine ve çıkışına turnikeler konulacak, kartlar bu turnikelerde okutulacak. Önceki kurultaylarda içerden kartların toplanarak dışarıdan "yeni izleyiciler"in salona sokulduğunu dikkate alan yönetim, böylece "salona adam yığma"nın önüne geçecek. 


</TEXT>
</DOC>
