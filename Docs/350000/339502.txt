<DOC>
<DOCNO> 339502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun41.html </URL>
<DATE> 2005/05/04/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Nato'yu Irak'ta özel sektör koruyacak... 
</HEADLINE>
<TEXT>

     NATO yetkilileri, Fransız gazetesi "Le Figaro"da çıkan bir haberi doğrulayarak, Irak’ta oluşturulacak Askeri Akademi’nin güvenliğinin özel bir şirket tarafından sağlanacağını bildirdiler. 
     Kaynaklar, bu konuda resmi kararın gelecek günlerde verileceğini, geçici bir çözüm önleminin söz konusu olduğunu belirttiler. 
     İttifak, 2004 yılının eylül ayından bu yana Bağdat’ta, Iraklı güvenlik birimlerinin eğitilmesine yönelik "NTM-I" NATO Training Mission Iraq operasyonunu sürdürüyor. NTM-I merkezi, ABD Büyükelçiliği ve Irak hükümetinin de konuşlandırıldığı, çok sıkı güvenlik önlemlerinin alındığı bir kent bölgesinde bulunuyor. 
     Merkezde, bugüne kadar 500’den fazla Iraklının eğitildiği belirtiliyor. 
     Bağdat’ın bir banliyösünde, gelecek sonbahardan itibaren bir Askeri Akademi oluşturması öngörülen NATO, bu akademinin güvenliğini sağlamak için özel sektörden yararlanmaya hazırlanıyor. 
     Yetkililer, kurulacak akademinin tesislerinin ve personelinin güvenliğinin, ismi açıklanmayan bir özel şirket tarafından, muhtemelen yıl sonuna kadar sağlanacağını, daha sonra Amerikalı ve Macarlardan oluşan birimlerin bu görevi üstleneceğini belirttiler. 
     Yılda bin kadar Iraklı güvenlik görevlisini eğitmeyi hedefleyen NTM-I bünyesinde, bugünkü durumda, 130 eğitmen ve 230 güvenlik görevlisi olmak üzere toplam 360 asker ve subayın hizmet verdiği ifade ediliyor. 
     
</TEXT>
</DOC>
