<DOC>
<DOCNO> 346308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun26.html </URL>
<DATE> 2005/05/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fransa'da referandumda "Evet" çıkma ihtimalı zayıflıyor 
</HEADLINE>
<TEXT>

     Fransa’da, AB Anayasası için düzenlenecek referanduma iki gün kala, son kamuoyu yoklamaları, "Evet" oyu çıkma ihtimalinin artık giderek azaldığını ortaya koyuyor. 
     Fransa’da siyasi gözlemciler, referandumda "Hayır" çıkmasının ülkede "siyasi deprem etkisi" yapacağını belirterek, pazar günü alınacak sonucun merkez sağ ve sol partiler içinde önemli değişikliklere yol açacağı yorumunu yapıyorlar. 
     "Hayır" çıkma ihtimalinin yaratacağı etkileri değerlendirmeye başlayan gözlemciler, başta Cumhurbaşkanı Jacques Chirac olmak üzere, Sosyalist Parti Genel Sekreteri François Hollande’ı en fazla mağdur olacak siyasi liderlerin başında gösteriyorlar. 
     Hollande bugün basına yaptığı açıklamada, referandumu genel seçim havasına soktukları gerekçesiyle "Hayır" oyu kullanacak solcu seçmenleri suçladı. 
     "Referandum sonucunun iktidar partisinin görevi bırakmasına yol açmayacağını" hatırlatan François Hollande, "sağ ve sol arasındaki esas hesaplaşmanın 2007 yılında düzenlenecek cumhurbaşkanlığı seçimlerinde olduğunu" söyledi. 
     
     "SARAYDA PANİK" 
     Le Parisien gazetesi, "Hayır" oylarının giderek güçlenmesi üzerine "Cumhurbaşkanlığı Sarayı’nda resmen panik yaşandığını" yazarken, Le Monde gazetesi de AB Anayasası’nı destekleyen sağ ve sol parti yöneticilerinin mağlubiyet sonuçlarını değerlendirmeye başladıklarını bildirdi. 
     
     GISCARD D’ESTAING "YENİDEN OYLAYALIM" 
     Bu arada AB Anayasası’nı hazırlayan konvansiyona başkanlık eden Valery Giscard d’Estaing, referandumdan "Hayır" çıkması halinde bir kez daha oylanması gerektiğini savundu. 
     CSA ve Ipsos kamuoyu araştırma merkezleri tarafından düzenlenen son iki anket, referandumda "Hayır" oylarının yüzde 55’e çıktığını ortaya koyuyor. 
     İki kamuoyu araştırma merkezi tarafından yapılan anketler, "Evet" oylarını yüzde 45 oranında gösteriyor. 
     Araştırmalara göre, seçmenlerin yüzde 23’ü fikirlerinin her an değiştirebileceğini söylüyor. 
     Fransa’da sol seçmen, sağ seçmene oranla AB Anayasası’na daha soğuk bakıyor. 
     
</TEXT>
</DOC>
