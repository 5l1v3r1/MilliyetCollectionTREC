<DOC>
<DOCNO> 333685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko27.html </URL>
<DATE> 2005/04/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan Bütçenin elverdiği ölçüde KDV indirimleri sürecek 
</HEADLINE>
<TEXT>

     Maliye Bakanı Kemal Unakıtan, bakanlık olarak tekstil ve konfeksiyon sektöründe, 'KDV konusunda' çeşitli çalışmalar yaptıklarını ve çeşitli opsiyonlar üzerinde çalıştıklarını bildirdi. 
     Unakıtan, Türkiye Odalar ve Borsalar Birliği'nde TOBB , Tekstil ve Konfeksiyon Sorunları konulu toplantının ardından, gazetecilerin sorularını yanıtladı. 
     Bir gazetecinin ''tekstilde KDV indirimine'' ilişkin sorusu üzerine Unakıtan, çeşitli opsiyonlar üzerinde çalıştıklarını, bunların ne getirip ne götürdüğü konusunda, KDV'de çok enteresan rakamlarla karşılaşabildiklerini kaydetti. 
     Unakıtan, ''bütçeye de bir yük olmaksızın, bana bunu tekstilde KDV konusu halledebiliriz gibi geliyor. Bu hususlarda çalışmalar netleşince, daha ayrıntılı fikir verebilirim. Ancak geniş çaplı konsensüs sağlanması lazım. Bu sağlanmadan da adım atamıyoruz'' dedi. 
     Unakıtan, ''bu çalışma ne zaman sonuçlanır '' şeklindeki soru üzerine, ''şu anda bir tahminde bulunamıyorum ama biz mümkün olduğu kadar erken bitirmek istiyoruz'' yanıtını verdi. 
     
     İRLANDA ÖRNEĞİ İNCELENECEK 

     KDV indirimine ilişkin bir başka soru üzerine Unakıtan, şunları söyledi 
     ''Dikkat ettiğimiz pusula, bütçe disiplinidir. Türkiye bütçesi halen açık veren bir ülkedir. Bütçe disiplini el verdiği ölçüde, bu indirimlere devam edeceğiz. Zihniyet olarak, vergiler indirildiğinde daha fazla vergi toplanacağı düşüncesindeyiz. Bütçe disiplininden de vazgeçmeyeceğiz. 
     İrlanda Cumhuriyeti'ni, Maliye Bakanlığı'ndaki bir ekiple birlikte ziyaret edeceğiz, incelemelerde bulunacağız. Çünkü vergiyi ençok indiren ülkelerden biri bu.'' 

     
</TEXT>
</DOC>
