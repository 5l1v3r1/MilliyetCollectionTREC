<DOC>
<DOCNO> 329518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun05.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
22 Hizbullahçıya ömür boyu hapis 
</HEADLINE>
<TEXT>


91 kişiyi öldürmek suçundan 10 yıldır yargılanan 22 Hizbullahçının davası sona erdi 

Diyarbakır DHA 

Mardin, Batman ve Şırnak'ta düzenlenen 129 silahlı eylemde 91 kişinin öldürülmesinden sorumlu oldukları gerekçesiyle 10 yıldır yargılanan 22 Hizbullah üyesi, ağırlaştırılmış ömür boyu hapis cezasına çarptırıldı. 
Diyarbakır 6. Ağır Ceza Mahkemesi'ndeki duruşmaya 22 tutuklu sanık katıldı. 

Tahliye talebi 
Örgüt üyesi olduklarını, ancak silahlı eylemlere katılmadıklarını savunan sanıklar, 10 yıldır tutuklu olduklarına dikkat çekerek tahliyelerini istedi. TCK'deki son düzenlemelere dikkat çeken avukatları da tahliye talebinde bulundu. Mahkeme, örgütün askeri kanat yapılanmasında görev alan Kaan Aktaş, Mehmet Salih Aslan, Abdurrahim Haşimi Güneş, Hayrettin Demir, Abdurrahim Orhan, Şeyhmus Uğur, Sait Özbey, Adnan Aktaş, Mehmet Kadri Can, İbrahim Güler, Mehmet Şerif Bayındır, Zeki Şinego, Selami Sevim, Seyfettin Ağırman, Mehmet Ziya Gümüş, Hayrettin Şayık, Selman Dil, Ömer Saruhan, Mehmet Mahsun Demir, Mehmet Beşir Demir, Mahmut Avcı ve Asım Şinego'yu, TCK'nin 146 1 maddesi gereğince ağırlaştırılmış ömür boyu hapis cezasına çarptırdı. 
Ömür boyu hapisleri istenen 5 sanığın, cinayetlerin işlendiği tarihte 18 yaşından küçük olmaları nedeniyle yargılanmalarına Çocuk Mahkemesi'nde devam edilmesine karar veren mahkeme, yardım ve yataklıkla suçlanan 18 sanık hakkındaki davayı ise zamanaşımı nedeniyle kaldırdı. 



</TEXT>
</DOC>
