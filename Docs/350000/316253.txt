<DOC>
<DOCNO> 316253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/dunya/dun01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Büyükelçisi, 'İsrail yaptı' diyor 
</HEADLINE>
<TEXT>


UTKU ÇAKIRÖZER Ankara 


Eski Lübnan Başbakanı Refik Hariri'ye düzenlenen suikasttan sorumlu tutulan Suriye'nin Ankara Büyükelçisi Halit Raad, "Hariri ölmeseydi Suriye'yi ziyaret edecekti. Cinayetin arkasında İsrail var" dedi. 
Ülkesine yönelik suçlamalara yanıt veren Raad, "Bunların aslı astarı yok. Suriye, dünyanın neresinde olursa olsun teröre karşıdır" diye konuştu. Hariri'nin öldürülmesinin ardında Lübnan'daki etnik bölünmeyi körüklemek isteyenlerin olduğunu savunan Raad, "Güçlü ve istikrarlı bir Lübnan'ı engellemek isteyenlerin başında da İsrail geliyor. Yeniden iç savaş çıkması İsrail'in yararınadır" şeklinde konuştu. Raad, İsrail ile Filistin arasında kalıcı barışa yönelik görüşmelerin yapıldığı bir dönemde gerçekleştirilen suikastın, "Barış sürecini kesinlikle olumsuz yönde etkileyeceğini" söyledi. 


</TEXT>
</DOC>
