<DOC>
<DOCNO> 302771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun26.html </URL>
<DATE> 2005/01/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Filistin'de anketler Abbas önde diyor 
</HEADLINE>
<TEXT>

     Filistin'de yapılan bir kamuoyu yoklamasına göre, 9 Ocak'ta yapılacak seçimlerde Mahmud Abbas rakiplerine göre açık farkla önde görünüyor. 
     Ankete katılanların yüzde 65'i devlet başkanlığı için Abbas'ı favori gördüklerini belirtirken, Abbas'a en yakın aday Mustafa Barguti yüzde 22 destek aldı. 
     Filistin devlet başkanlığı için aday olan diğer 5 kişinin desteği yüzde 5'de kalırken, kararsızların oranı yüzde 8 oldu. 
     Filistinlilerin yüzde 71'i Abbas'ı İsrail ile barış yapabilecek bir lider olarak gördüklerini belirtti, Abbas'a Gazze Şeridi'nden yüzde 70, Batı Şeria'dan yüzde 62 oranında destek çıktı. 
     Abbas'ın Fetih hareketi ise liderine yüzde 41, Hamas hareketi yüzde 20 oranında destek verdi. 
     Filistinli siyasi uzmanlar, Abbas'ın 11 Kasım 2004'te ölen Yaser Arafat'ın gerçek anlamda halefi olabilmesi için en az yüzde 60'lık bir desteğe ihtiyacı olduğunu bildiriyorlar. 
     
     HAMAS, BOYKOT ÇAĞRISINI YİNELEDİ 

     Aşırı dinci Filistinli örgüt Hamas, Filistin'de 9 Ocak'ta yapılacak seçimlerin boykot edilmesi çağrısını yineledi ve adaylardan hiçbirini desteklemediğini açıkladı. 
     Hamas'ın Batı Şeria sorumlusu Hasan Yusuf, AFP'ye yaptığı açıklamada, ''Hamas seçime katılmayacak ve adaylardan hiçbirini desteklemeyecek'' dedi. 
     Yusuf'un bu açıklamayı, seçimde aday olan 2 eski Hamas üyesinin örgüt adına kampanya başlattıklarına dair spekülasyonlar ortaya atılması üzerine yaptığı belirtiliyor. 
     Bağımsız adaylar Abdülhalim El Aşkar ve Elseyyid Barakeh'in, seçimi kazanacağı sanılan Filistin Kurtuluş Örgütü lideri Mahmud Abbas'ın oy oranının azaltılması amacıyla Hamas adına yarı resmi bir kampanya yürüttükleri ileri sürülmüştü. 
     
</TEXT>
</DOC>
