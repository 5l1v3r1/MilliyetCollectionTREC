<DOC>
<DOCNO> 309536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko24.html </URL>
<DATE> 2005/01/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ASO Başkanı İşgal edilmiş kamu arazileri, ekonomiye kazandırılmalı 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türkiye'nin Gümrük Birliği'ne GB uyum maliyetlerinde çok ciddi bedel ödediğini kaydederek, aynı şeyin AB müzakere sürecinde de yaşanmaması için, uyum maliyetlerinin AB'den talep edilmesi gerektiğini söyledi. 
     Çağlayan, ASO Aylık Olağan Meclis Toplantısı'nda yaptığı konuşmada, AB konusunun Türkiye'nin 2005 yılını değil, 2015'ini de ilgilendiren bir konu olduğunu belirterek, öncelikle iç bünyede tarama yapılarak, AB mevzuatına uyum konusunda, hangi sektörlerde, ne yapılması gerekiyorsa tespit edilmesi gerektiğini ifade etti. 
     Çağlayan, şöyle devam etti 
     ''GB'de, Türkiye uyum maliyetlerinde çok ciddi bedel ödedi. Diğer ülkelere yapılan mali yardımlar Türkiye'ye yapılmadı. Aynı şeyin AB müzakere sürecinde yaşanmaması için, bizim öncelikle iç taramamızı süratle başlatıp, sıkıntılı olduğumuz sektörleri ve uyumun nasıl olacağını tespit edip, bunun maliyetlerini mutlak surette AB'den talep edilmesi gerekli. Çünkü GB yaşanan sıkıntıyı AB müzakere sürecinde de yaşayabiliriz. 
     Müzakere sürecinde, uyum sürecinde belli sektörlerde uyum maliyetlerini asgariye indirecek çalışmaların içinde olunmalı.'' 
     
     KAMU ARAZİLERİ 
     ASO Başkanı Çağlayan, Türkiye'nin hassas olduğu konuların başında borç konusunun geldiğini kaydederek, borçlanmanın maliyetinde bir düşüşün yaşandığını, ancak Türkiye'nin mutlak surette borçlarını azaltması gerektiğini söyledi. 
     Pazartesi günü Cumhurbaşkanı Ahmet Necdet Sezer tarafından kabul edildiklerini hatırlatan Çağlayan, Cumhurbaşkanı Sezer'e ASO tarafından yapılan ''Kamu Arazilerinin Milli Ekonomiye Kazandırılması'' konulu çalışmasını sunduklarını anlattı. 
     Çağlayan, borçların azaltılmasının yollarından birinin işgal edilmiş kamu arazilerinin milli ekonomiye kazandırılması olduğunu belirterek, vatandaşların gasp edilmiş haklarını devletin bir şekilde geri almak zorunda olduğunu kaydetti. Bu noktada, Cumhurbaşkanı Sezer'e buradan elde edilen gelirin tamamının borcun tasfiyesinde kullanılması teklifinde bulunduklarını anlatan Çağlayan, Cumhurbaşkanı Sezer'in de borçlar konusunda endişeli olduğunu belirttiğini, kamu arazileri ile ilgili konuya hukukçu gözüyle baktığında, bu tür düzenlemelerin yeni afları çağrıştıracağı konusunu gündeme getirdiğini söyledi. Çağlayan ayrıca, yılda 2 kez ağaçlandırma kampanyası yapılması teklifinde bulunduklarını da söyledi. 
     
     İSTİHDAM 
     İstihdam konusuna da değinen Çağlayan, ulusal bir mesleki eğitim politikası oluşturulması gerektiğini belirterek, İş Yasası ile getirilen zorunlu istihdam bariyerlerinin 30 ve 50'de tutulduğunda Türkiye'de istihdam sorunun çözülemeyeceğini söyledi. ''Zorunlu istihdamın bariyerlerinin mutlaka yükseltilmesi gerekiyor'' diyen Çağlayan, istihdam yaratanın cezalandırılmaması gerektiğini kaydetti. 
     
     VİZE SORUNU 
     Zafer Çağlayan, AB ülkelerinden alınan vizelerde yaşanan sorunlara değinirken de AB'nin yaptığının, haksız rekabet yaratmak, ticarette teknik engel çıkarmak ve insan hakları ihlali olduğunu iddia etti ve şöyle konuştu 
     ''AB ülkeleri , arkadaş sen Türk işadamı olarak benim ülkeme gelme, ihaleye girme, mal satma, sadece ben sana mal satayım diyor. 2005 yılında hükümetin en öncelikli maddesi bu olmak zorunda. Müzakere sürecinde en başlıca konuşulması gereken konu bu olmalı. 
     Büyükelçilere şunu söylüyorum, sanayi odasından giden bir adamın iltica ettiğini gördün mü Onun için bana uzun süreli vize ver. Vizeyi alıp alamayacağın belli değil. Oradaki adamın keyfine kalıyor. Büyükelçinin görevlendirdiği Hans'ın keyfine kalıyor. Hans'ın o gün kafası iyiyse tamam, değilse gidemiyorsunuz. Bu meselenin mutlak surette çözülmesi gerekiyor.'' Çağlayan, bir hafta, 10 gün içinde 24 ülkenin büyükelçileri ile bu konuda biraraya geleceklerini de söyledi. 
     
     KOTALARIN KALKMASI 
     Çin'e uygulanan kotaların kalkması ile ilgili olarak Çağlayan, sadece Çin'den şikayet edip, kotaların ardına sığınmak yerine, Çin ile ekonomik ilişkilerin, işbirliğinin nasıl geliştirebileceği, Çin ile rekabet şansının yaratılması için girdi maliyetlerinin nasıl düşürüleceğinin tartışılması gerektiğini söyledi. 
     
     YABANCI SERMAYE 
     ASO Başkanı Çağlayan, geçtiğimiz günlerde uluslararası bir finans kuruluşunun Türkiye'ye 3.8 milyar dolar doğrudan yabancı sermaye geleceğini ifade ettiğini hatırlatarak, yabancı sermayenin Türkiye'ye gelme konusunun dünya kamuoyunda gündeme gelmesi ile oluşan olumlu havadan Türkiye'nin faydalanması gerektiğini söyledi. 
     Bu noktada yapısal reformların yapılmasının kaçınılmaz olduğunu belirten Çağlayan, ''Türkiye olumlu bir hava yakaladı, ancak hava yetmiyor, hava sadece yabancı sermayenin Türkiye'yi portföye koymasını sağlar, ama yabancı sermayenin gelmesi için şartların uygun olması gerekir'' dedi. 
     Çağlayan, 2005 yılında Irak seçimlerinin ve İran'daki gelişmelerinde dikkatle izlenmesi gerektiğini söyledi. 
     YTL konusuna değinen Çağlayan, özellikle kuruş kullanımının mutlak surette özendirilmesi ve kamuoyu yaratılması gerektiğine dikkat çekerek, kuruş kullanımının yuvarlamayı ortadan kaldıracağını, kuruş kullanımının YTL dönüşümünün enflasyonda yaratabileceği olumsuz etki olursa bunu engelleyeceğini sözlerine ekledi. 
     Başkan Çağlayan, 2004 yılını değerlendirirken de geçen yılın olumlu bir yıl olduğunu ve ekonomik açıdan önemli gelişmelerin oluştuğunu, enflasyonun tek haneli rakamlara indiğini, ihracatta, büyümede, faiz dışı fazlada önemli gelişmeler yaşandığını anlattı. 
     
</TEXT>
</DOC>
