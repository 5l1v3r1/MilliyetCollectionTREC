<DOC>
<DOCNO> 336608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun15.html </URL>
<DATE> 2005/04/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Talat, görevi Soyer'e verdi 
</HEADLINE>
<TEXT>

     KKTC Cumhurbaşkanı Mehmet Ali Talat, Cumhuriyetçi Türk Partisi CTP Genel Başkan Vekili, Gazimağusa Milletvekili Ferdi Sabit Soyer'i yeni hükümeti kurmakla görevlendirdi. 
     Talat, Soyer'in hükümeti kurmak için 15 günlük süresi olduğunu ifade ederek, bu sürede, meclisten güvenoyu alacak bir hükümet kurmasını diledi. 
     Talat, CTP Genel Başkan Vekili Soyer ve beraberindeki heyeti kabul ederek görüştü. Talat, görüşme sonunda yaptığı açıklamada, yeni hükümeti kurma görevini Soyer'e verdi ve başarılar diledi. 
     Cumhurbaşkanlığı olarak arzusunun hükümetle tam uyumlu bir çalışma ortaya koymak olduğunu dile getiren Talat, hükümetle işbirliği içinde, özellikle Kıbrıs konusunda, çalışmalarını sürdüreceklerini kaydetti. 
     Önümüzdeki günlerde Kıbrıs konusunda bir hareketlilik beklendiğini ifade eden Talat, ''Bu çerçevede hükümetle uyumlu çalışma yapmak arzusundayım. Bunu sağlayacak bir anlayışta hükümetin oluşması tabii ki en büyük arzumdur'' dedi. 
     CTP Genel Başkan Vekili ve Gazimağusa Milletvekili Ferdi Sabit Soyer de Talat'ın cumhurbaşkanı seçilmesi nedeniyle CTP'nin kendisini başkan vekili olarak görevlendirdiğini anımsatarak, 15 günlük süreyi beklemeden hükümeti oluşturacağını söyledi. 
     Daha önce parti içinde ve Demokrat Parti DP ile görüşmeler yaparak, hazırlık çalışması yaptıklarını anlatan Soyer, süratle hükümeti oluşturacaklarını kaydetti. 
     Hükümeti oluşturduktan sonra cumhurbaşkanı, meclisteki muhalefet partileri, sivil toplum örgütleri ve üniversiteler ile yapıcı bir diyalog içinde olacaklarını ifade eden Soyer, ''Kıbrıs Türk halkının Kıbrıs Rumları kadar hak sahibi olacağı bir çözümü gerçekleştirmek, toplumu ekonomik, sosyal, demokratik olarak ileriye taşımak sürecinde elbette Türkiye hükümetiyle bir işbirliği ve diyalog içerisinde bu görevi yerine getireceğiz'' dedi. 
     
</TEXT>
</DOC>
