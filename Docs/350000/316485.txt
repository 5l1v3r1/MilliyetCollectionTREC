<DOC>
<DOCNO> 316485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo14.html </URL>
<DATE> 2005/02/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mavericks, Suns'a şans tanımadı... 
</HEADLINE>
<TEXT>

     ABD Profesyonel Basketbol Ligi'nde NBA All-Star maçı için verilecek aradan önce bu sabaha karşı son 2 maç yapıldı. 
     Batı Konferansı'nın 2 güçlü takımının karşı karşıya geldiği mücadelede Dallas Mavericks, deplasmanda Phoenix Suns'ı 119-113 yenmeyi başardı. 
     Ligde 35. galibiyetini alan Mavericks'te 33 sayı ve 4 ribauntla takımının en skoreri olan Micheal Finley ve rakip potaya gönderdiği 30 sayıyla kariyerinin en yüksek rakamına ulaşan Josh Howard, takımlarına galibiyeti getirdi. 
     Alman forvet Dirk Nowitzki'nin 16 sayı ve 16 ribauntla ''double-double'' yaparak oynadığı maçta 10 sayı atan Devin Harris, takım arkadaşlarına destek sağladı. 
     San Antonio Spurs ile birlikte NBA Ligi'nin en fazla galibiyet alan takımı unvanını elinde bulunduran, ancak bu yenilgiyle geriye düşen Phoenix Suns'ta ise 6 oyuncu çift haneli rakamlara ulaşmasına karşın bu oyuncuların çabaları yenilgiyi engelleyemedi. 
     Amare Stoudemire'nin 31 sayı ve 12 ribauntla takımının en skoreri olduğu maçta Quentin Richardson da 22 sayıyla oynadı. 
     19 sayı ve 11 asistle yine ''double-double'' yapmayı başaran Kanadalı oyun kurucu Steve Nash ile 17 sayı ve 6 ribauntla maçı tamalayan Shawn Marion da takımlarını yenilgiden kurtaramadılar. 
     
     TIMBERWOLVES, YENİ ANTRENÖRÜYLE 2. GALİBİYETİNİ ALDI 
     Batı Konferansı Kuzeybatı Grubu'nun iddialı takımlarından Minnesota Timberwolves, sahasında Cleveland Cavaliers'i 94-88 yendi. 
     Flip Saunders'in görevine cumartesi günü son veren ve yeni antrenörü Kevin McHale ile 2. maçını da kazanan Timberwolves'ta Wally Szczerbiak, 26 sayı ve 5 ribauntla takımının en skoreri oldu. 
     Geçen yılın en değerli oyuncusu seçilen MVP Kevin Garnett, 20 sayı ve 18 ribauntla Timberwolves'a galibiyeti getiren oyuncular arasındaydı. 
     Cavaliers'te rakip potaya 26 sayı atan LeBron James, 7 ribaunt ve 8 asistle maçı tamamladı. All-Star kadrosuna seçilen Zydrunas Ilgauskas'ın ise 24 sayı ve 9 ribauntluk performansı galibiyet için yeterli olmadı. 
     Lige, 23 Şubat Çarşamba günü TSİ sabaha karşı yapılacak 8 maçla devam edilecek. 
     
</TEXT>
</DOC>
