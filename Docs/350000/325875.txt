<DOC>
<DOCNO> 325875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko25.html </URL>
<DATE> 2005/03/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vorkink Küçük ve orta ölçekli işletmelerde iyileştirme yapılmalıdır 
</HEADLINE>
<TEXT>

     Dünya Bankası Türkiye Direktörü Andrew Vorkink, KOBİ'lerin Türk ihracatının sadece yüzde 10'una katkıda bulunduğunu belirterek, ''Küçük ve orta ölçekli işletmelerde bir iyileştirme çalışması yapmak gerekir ki, Türkiye'de büyük bir gelişme olsun'' dedi. 
     Devlet Planlama Teşkilatı DPT tarafından, Dünya Bankası işbirliğiyle gerçekleştirilen, Avrupa ve Orta Asya ülkelerinin bilgi ekonomisine geçişlerini desteklemeyi amaçlayan ''İş Ortamı ve Özel Sektörün Büyümesine İlişkin Bilgilendirme'' başlıklı, ''4. Bilgi Ekonomisi Forumu''nun tanıtımı amacıyla bir basın toplantısı düzenlendi. 
     Toplantıya katılan Andrew Vorkink, forumun en önemli konusunun iş ortamı ve özel sektörün büyümesinde bilginin yeri olacağını vurgulayarak, ''Türkiye için önemli bir konu da becerileri geliştirme konusudur'' diye konuştu. 
     Vorkink, şu an da Türkiye için yatırım ortamı değerlendirmesinde bulunduklarını, bunun için 1 bin 500 şirkette araştırmalar yapılacağını belirterek, şunları kaydetti 
     ''Türkiye'de bu şirketlerin iş ortamı konusunda ne düşündüğüne, zorluklara, nelerin iyileştirilebileceğine bakılacak. Şeffaflık konusu ele alınacak. Yolsuzluk gibi konular da gündemde olacak. Bu araştırma TOBB'la birlikte gerçekleştirilmektedir. Ümit ediyoruz ki bu sonuçlar yazın, sonbaharın başında elimizde olacaktır. '' Forumda iş yapma çalışmalarıyla ilgili bir rapordan da bahsedileceğini bildiren Vorkink, ''Biz bu rapordan hem küresel alanda, hem de Türkiye için çok şey öğreneceğiz'' dedi. 
     
     ''2.5 YILDIR TÜRKİYE'DE İSTİKRAR VAR''... 
     Forumda gündeme gelecek konuların Türkiye için de önemli olduğuna işaret eden Vorkink, konuşmasını şöyle sürdürdü 
     ''Forumdaki konulardan biri, işlerin ve çalışmaların gelişmesine verdiğimiz önem ve tabii ki istikrardır. Zaten son 2.5 yıl içinde de Türkiye'de büyük bir istikrar gördüğümüzü ifade edebilirim. Forumda iş ortamlarının ve işyerlerinin açılması, kapanması ve bir çalışma ortamı içinde bulunması konusu da ele alınacaktır. Çalışma piyasasındaki esneklik de çok önemlidir. Bu konu da burada konuşulacaktır. Anlaşmaların yürürlüğe girmesiyle ilgili konu da gündeme gelecektir.'' Küresel konulardan biri olan kredinin de forumda ele alınacağını bildiren Vorkink, kredinin birçok çalışanı tedirgin eden bir konu olduğunu söyledi. Vorkink, Türkiye'deki iş ortamı ve iş alanlarının büyümesiyle ilgili istatistiklerin çok ilginç olduğunu da ifade ederek, şöyle dedi 
     ''Türkiye'deki bütün şirketlerin yüzde 99'u KOBİ'dir. Bunların yüzde 99'u ise Türk ihracatının sadece yüzde 10'una katkıda bulunmaktadır. Küçük ve orta ölçekli işletmelerde bir iyileştirme çalışması yapmak gerekir ki Türkiye'de büyük bir gelişme olsun. Bir büyümeyi 3 yıldır görüyoruz. Bunun önümüzdeki yıllarda da aynı şekilde devam etmesi gerekir. Bu da bizim burada, en fazla duyacağımız konu olacaktır. Türkiye bu şirket ortamını nasıl düzeltebilir, yenilikleri nasıl yapabilir ve nasıl daha ileriye götürebilir ki yarının Türkiye'sini yaratabilelim '' 
     
     DPT MÜSTEŞARI 
     DPT Müsteşarı Ahmet Tıktık da üç gün sürecek forumun, daha önce Paris, Finlandiya ve Macaristan'da yapıldığını hatırlattı. 
     Tıktık, ülkelerin sanayi toplumundan bilgi toplumuna geçiş sürecini yaşadıklarını, bunu yaşarken yaratılan katma değerin çekirdeğinde bilgi olduğunu vurgulayarak, firmaların aldıkları kararlarda bilgiyi yoğun bir şekilde kullandıklarını ve bu kuruluşların bu şekilde daha başarılı olduğunu anlattı. 
     Foruma 27 ülkeden kamu ve özel sektör ile üniversitelerden 300'e yakın kişinin katıldığını belirten Tıktık, toplantıda çeşitli ülkelerin deneyim ve çalışmalarının ele alınacağını, Hazine Müsteşarı İbrahim Çanakcı'nın da ''yatırım ortamının iyileştirilmesiyle'' ilgili bir sunuş yapacağını bildirdi. 
     Dünya Bankası Avrupa ve Orta Asya Bölgesi Operasyonlar ve Strateji Direktörü Annette Dixon da Türkiye'nin içinde bulunduğu bölgede büyümenin ortalama yüzde 6.8 olduğunu ve dünyada en hızlı büyüyen ikinci bölge konumunda bulunduğunu söyledi. 
     Yüksek büyüme oranlarını sürdürmenin zor olduğunu vurgulayan Dixon, bölgede zengin doğal kaynaklar bulunduğunu, ancak bu büyümeyi sürdürmek için çeşitlendirmeye gidilmesi gerektiğini, bilgi ekonomisinin de gelişmenin en önemli kollarından birini oluşturduğunu söyledi. 
     Çalışanların becerisinin de uzun vadeli büyüme için önem taşıdığını ifade eden Dixon, Türkiye'nin şu anda AB yolunda olmasının çok önemli olduğunu vurguladı. 
     
</TEXT>
</DOC>
