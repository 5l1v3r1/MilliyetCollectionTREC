<DOC>
<DOCNO> 309182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko17.html </URL>
<DATE> 2005/01/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yeşil soğan muzu geçti... 
</HEADLINE>
<TEXT>

     Yurdu etkisi altına alan soğuk hava, bazı sebze fiyatlarını tırmanışa geçirdi. Yeşil soğanın fiyatı, ithal muzun fiyatını geçti. 
     Kar yağışı ve olumsuz hava koşulları nedeniyle üretimi azalan yeşil soğanın fiyatı, manav ve marketlerde kilosu 2.85 YTL'ye çıkarken, ithal muzun kilosu ise 2.7 YTL'ye düştü. Yerli muzun fiyatı da 2.2 YTL'ye geriledi. 
     Türkiye Sebze ve Meyve Komisyoncuları Federasyonu TÜSEMKOM Yönetim Kurulu Üyesi Mustafa Yücel, yeşil soğanın fiyatının toptancı halinde 1.8 YTL'ye kadar çıktığını belirterek, şunları söyledi 
     ''Yeşil soğan üretim alanları, yağmur ve selden zarar gördü. Üretim azalınca fiyatlar arttı. Narenciye fiyatları da bu yıl çok düşük olunca tüketici muz almayıp portakal almayı tercih ediyor. Talebin azalması sonucu ithal ve yerli muz fiyatları geriledi. Muz fiyatlarının düşmesi, narenciye fiyatlarının düşük olmasından kaynaklanıyor.'' 
     
</TEXT>
</DOC>
