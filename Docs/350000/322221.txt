<DOC>
<DOCNO> 322221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy12.html </URL>
<DATE> 2005/03/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Meclis Araştırma Komisyonu, eski hakem Bülent Uzun'u dinliyor... 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, eski hakem Bülent Uzun'u dinlemeye başladı. 
     Komisyon, AK Parti Ankara Milletvekili Haluk İpek başkanlığında toplandı. Komisyon toplantısından görüntü ve fotoğraf alınmasına, gazetecilerin toplantının yapıldığı Halkla İlişkiler Binası B Blok'a girişine de izin verilmedi. 
     Komisyon bugün, kendilerine yeterince görev verilmediği için Merkez Hakem Kurulu'nu protesto ederek görevlerinden istifa ettiği belirtilen eski hakemler Bülent Uzun ve Mutlu Çelik ile Çetin Sarıgül'ü dinleyecek. 
     Komisyon ilk olarak Bülent Uzun'u dinlemeye başladı. 
     
     ''SERDAR ÇAKMAN İLE İLGİLİ YAPILAN HABER RENCİDE EDİCİ, BU NEDENLE KOMİSYONDA KAPALILIK KARARI ALDIK'' 

     TBMM Araştırma Komisyonu Başkanı Haluk İpek, basında eski hakem Serdar Çakman ile ilgili çıkan haberin rencide edici olması nedeniyle komisyonda kapalılık kararı aldıklarını söyledi. 
     TBMM Araştırma Komisyonu bugün yapılan toplantısında ilk olarak eski hakem Bülent Uzun'u dinledi. Komisyon çalışmaları sürerken, toplantıdan kısa bir süre ayrılan Başkan Haluk İpek, gazetecilerin sorusu üzerine kapalı oturum kararını alma gerekçelerini anlattı. Komisyona daha önce bilgi veren eski hakem Serdar Çakman'ın, basında çıkan haberlerle ilgili olarak rahatsızlığını kendilerine ilettiğini belirten İpek, şöyle dedi 
     ''Serdar Çakman küfürle mücadele etmiş, bu nedenle maçı tatil etmiş ve hakemliği bırakmıştır. Komisyonda da bununla ilgili örnekler verdi. Şahsıyla ilgili değil. Ancak çıkan haberde mağdur edilmiş durumda. Rencide edici bir haber. Ben kendisini aradım. Çok üzülmüş, çok üzüldük. Hayatlara müdahale edilmemeli. Bundan dolayı kapalılık kararı aldık. İçerde konuşulanlar, tutanaklar dışarıya yansımayacak.'' Komisyonda dinlenen eski hakem Bülent Uzun da toplantı sonrasında yaptığı açıklamada, kendisine şiddet, doping ve teşvik primi ile ilgili sorular sorulduğunu anlatarak, ''Ben de komisyon üyelerine konularla ilgili yardımcı olmaya çalıştım. Buradan son derece iyi bir kanaatla ayrılıyorum. İnşallah komisyonun çalışmaları sonuca ulaşacak'' diye konuştu. 
     TBMM Araştırma Komisyonu, öğleden sonra yapacağı çalışmalarda eski hakemlerden Mutlu Çelik ve Çetin Sarıgül'ü dinleyecek. 
     
</TEXT>
</DOC>
