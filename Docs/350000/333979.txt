<DOC>
<DOCNO> 333979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko03.html </URL>
<DATE> 2005/04/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Güçlü AB, Türk tarımına destek verecek... 
</HEADLINE>
<TEXT>

     Tarım ve Köyişleri Bakanı Sami Güçlü, Avrupa Birliği'nin AB tarımla ilgili 3 komiseri ile beyaz et, Akdeniz ve Karadeniz balıkçılığı gibi bir çok konuda görüşmelerde bulunduklarını belirterek, '' AB, Türk tarımı ile ilgili konularda çok büyük destekler verecek. Biz bu parayla tarımın gelişimini sağlayacağız beklentisi içine girmemeliyiz'' dedi. 
     Brüksel gezisini AA muhabirine değerlendiren Güçlü, AB müzakere sürecinde en önemli konunun tarım olduğunu söyledi. 
     Tarımın öneminin, Türkiye ve AB'nin tarım sektöründe uygulanılan politikaların yapısı itibariyle birbirinden farklı olmasından kaynaklandığını vurgulayan Güçlü, müzakerelerin tamamlanıp, üye olunacak güne kadar geçecek 10-12 yıllık süre içinde bu farklılıkların mutlaka giderilmesi gerektiğini kaydetti. 
     Bu süre içinde tarım sektöründe çok önemli değişmelerin olacağını dile getiren Güçlü, bunun, AB üyesi ülkeler, komisyon ve Türkiye tarafından çok iyi bilindiğini anlattı. 
     Güçlü, müzakereler başlarken, Tarım ve Köyişleri Bakanlığı olarak çok önemli çalışmalar yaptıklarını, bu çalışmaları AB komisyonuna aktarmak için Brüksel'e gittiğini belirterek, şunları kaydetti 
     ''AB'nin tarımla ilgili 3 komiseri ile beyaz et, Akdeniz ve Karadeniz balıkçılığı gibi birçok konuda görüşmelerde bulunduk. Görüşmeler beklediğimizden de çok iyi geçti. Görevlerine yeni atanan 3 komiserin de Türkiye'ye çok yakın ilgisi var. Bundan sonra, yasa tasarıları ve teknik çalışmalar konusunda müşterek hareket edeceğiz. En fazla, bizi Brüksel'e davet eden tarım ve kırsal kalkınmadan sorumlu komiser ile görüştük. Türkiye'de kırsal kalkınmayla ilgili yeni bir yapılanmaya gidilecek. Görüştüğümüz ekip önümüzdeki günlerde Türkiye'ye gelecek ve görüşmelerimizi burada sürdüreceğiz.'' Güçlü, 4 gün kaldığı Brüksel'de görüşmelerini 2 gün boyunca yoğun bir şekilde sürdüğünü vurgulayarak, gıda ve hayvan sağlığından sorumlu komiser ile de birçok konuda görüşme imkanı bulduklarını ifade etti. 
     Gıda güvenliği ve hayvan sağlığı konusunda AB'nin hassasiyetinin çok büyük olduğunu vurgulayan Güçlü, ''Bu konuda bizim kat etmemiz gereken çok önemli mesafeler var. Karşılıklı düşüncelerimizi aktardık. Bizim gıda güvenliği ve hayvan sağlığı konusunda yaptığımız çalışmalarla ilgili olarak bazı tereddütleri var. Bunların, karşılıklı oluşturulacak bir ekip tarafından tartışılması konusunda mutabakata vardık'' dedi. 
     Güçlü, görüşmelerde Türkiye'nin düşüncelerine değer verdiklerini, ülkemizin çok yakından takip edildiğini ve taleplerimiz konusunda görüşmelere açık olduklarını gördüklerini söyledi. 
     
     ''DESTEKLER BÜYÜK MİKTARLARDA OLMAYACAK'' 
     AB'nin tarım politikalarının 2013 yılına kadar belli olduğunu, o tarihten sonra değişikliklerin yapılacağını ifade eden Güçlü, şöyle devam etti 
     ''Yeni bir tarım bütçesi yapılacak. Artık tarıma doğrudan destek vermiyorlar. Gıda, çevre ve kırsal kalkınma ağırlıklı destekleri var. Biz de bu yönde çalışıyoruz. Desteklerimizi bu yöne kaydırma yolunda önemli bir açılım gerçekleştirdik. AB, Türk tarımı ile ilgili konularda çok büyük destekler verecek. Biz bu parayla tarımın gelişimini sağlayacağız beklentisi içine girmemeliyiz. Destekler kamuoyunun beklediği gibi çok büyük miktarlarda olmayacak. Teknik açıdan her türlü desteği alacağız.'' Alınacak desteklerin en faydalı şekilde kullanılması konusunda yöntemlerin geliştirilmesi gerektiğnii belirten Güçlü, ''Gerçek anlamda destek, üyelikten sonra alınabilecek. Biz AB müzakereleri sürecinde lehimize olacak değişikliklerin yapılması için gücümüz nispetinde çalışacağız. AB ve Türk tarımını tamamen mercek altına aldığımız görüşmelerden çok olumlu ayrıldık. Bu görüşmelerin daha da olumlu süreceğine inanıyoruz. Bu konuda herkese önemli görevler düşüyor'' diye konuştu. 
     
</TEXT>
</DOC>
