<DOC>
<DOCNO> 342681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/axspo02.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon gibi 
</HEADLINE>
<TEXT>


Fenerbahçe, Ankara'yı adeta yerinden oynattı. Sarı - Lacivertli taraftarların coşkulu karşılama töreninde takıma büyük sevgi gösterisi yapıldı, Galatasaray yenilgisi unutturulmaya çalışıldı 

YUSUF DURSUN 


Hafta içi ezeli rakibi Galatasaray'a 5-1 gibi farklı skorla yenilerek Türkiye Kupası'nı kaybeden Fenerbahçe'yi, Ankaragücü maçı için gittiği Başkent'te taraftarlar bağrına bastı. 
Genç Fenerbahçeliler grubu tarafından karşılanan Sarı - Lacivertli futbolculara önce çiçek verildi, ardından büyük sevgi gösterilerinde bulunuldu. Fenerbahçeli taraftarlar uzun süre "Galatasaray'ı yenin şampiyon olun. Sizlerden tek isteğimiz bu" şeklinde tezahürat yaptı. 
Daha sonra Fenerbahçeli futbolcular taraftarlar ile birlikte konvoy halinde kamp yapacakları Class Otel'e gittiler. Bu coşkulu karşılamaya rağmen futbolcuların morallerinin kötü olduğu gözlendi. Başkan Aziz Yıldırım ve Mahmut Uslu da takımla birlikte Ankara'ya gitti. Sarı - Lacivertli taraftarlar, Yıldırım için de uzun süre tezahüratta bulundu. 

Yıldırım garanti 

YUSUF KOBAL 

Ankara seyahati öncesi havalanında Teknik Direktör Daum ile uzun süre sohbet eden Başkan Aziz Yıldırım, Alman hocaya güvenoyu verdi. Yıldırım'ın "Endişeye kapılma, moralini bozma. Kimseye teklif yapmış değiliz. Önümüzdeki sezon da seninle çalışacağız. Yeter ki takımı şampiyon yap" ifadelerini kullandığı öğrenildi. Aziz Yıldırım, şampiyonluk için yönetim olarak her türlü fedakarlığa hazır olduklarını belirtti, "Galatasaray yenilgisini artık unut. Kendini kalan 3 maça şartlandır. Biz senin arkandayız" dedi. 

Fenerbahçe tek yumruk 

Kaptan Ümit, Tuncay ve Rüştü, arkadaşlarıyla toplantı yaptılar, "Gelecek hafta Galatasaray'ı yenerek şampiyon olursak ne Türkiye Kupası, ne de 5 - 1 konuşulur" ifadelerini kullandılar 


Fenerbahçeli futbolcular, Başkent'e gitmeden önce kendi aralarında bir toplantı yaptı. 
Kaptan Ümit, Tuncay, Rüştü, "Bu yenilgi sonrası herkes üzerimize geliyor. Bizim en büyük şansımız, Galatasaray ile bir kez daha ve bu kez evimizde oynayacak olmamız. 10 gün sonra Galatasaray'ı yenip, şampiyon olduğumuz zaman ne Türkiye Kupası, ne de 5-1 konuşulur. Şimdi suskun kalıp işimizi yapalım ama unutmayalım ki, Galatasaray'ı yenmeden şampiyon olmanın bir esprisi kalmadı. Galatasaray'dan Şükrü Saracoğlu Stadı'nda rövanşı alırsak, tarih bizi şampiyon olarak yazacak" diye konuştular. 
Ankaragücü maçının zor geçeceğini belirten Ümit Özat, "Herkes sahada herşeyini ortaya koysun. Birbirimizle yardımlaşalım. Hatalarımızı kapatalım. Birlik içinde olursak bu engelini de geçeriz" dedi. 

Selçuk şüpheli 

Ankara'ya üç eksikle giden Fenerbahçe'de sakatlığı henüz tam geçmeyen Selçuk'un da oynayıp oynamayacağı netlik kazanmadı. Teknik Direktör Daum'un bugün yapılacak kontrollerden sonra bu oyuncu hakkındaki kararını vereceği öğrenildi. Selçuk'un oynamaması durumunda orta sahada Kemal'in forma giymesi bekleniyor. Alman hoca savunmayı ise Önder, Luciano, Deniz ve Ümit Özat'tan kuracak. Nobre yine tek forvet olarak görev alacak. 


</TEXT>
</DOC>
