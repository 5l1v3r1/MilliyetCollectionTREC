<DOC>
<DOCNO> 336773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur30.html </URL>
<DATE> 2005/04/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Aşk cinayetine 15 yıl hapis 
</HEADLINE>
<TEXT>

     İsmail AKDUMAN DHA 

SAMSUN'da, sevgilisi 22 yaşındaki Göknur Kaplan'a aşık olan 23 yaşındaki Emrah Bayar'ı bıçaklayarak öldüren 22 yaşındaki Serkan Erdoğan son kez hakim önüne çıktı. Göknur Kaplan'ın kendisini azmettirmediğini söyleyen Erdoğan, "Biz sözlüyüz. Göknur'u rahatsız ettiği için tartıştık. Ölmesini istememiştim'' dedi. Kaplan ise "Emrah sürekli beni rahatsız ediyordu. Serkan'a durumu anlattım. Emrah ile konuşmak istedi. Ben kimseyi azmettirmedim'' dedi. Mahkeme, Göknur Kaplan'ın beraatine karar verirken, Serkan Erdoğan'a cinayet suçundan 15 yıl hapis cezası verdi. 
     Olay, geçen Ağustos ayında Samsun'da meydana geldi. Ondokuz Mayıs Üniversitesi Meslek Yüksekokulu Tekstil Bölümü 2'inci sınıf öğrencisi olan Göknur Kaplan, 1 yıl önce tanıştığı Serkan Erdoğan ile arkadaşlık yapmaya başladı. İddiaya göre, İstasyon Mahallesi'nde tek başına kalan Göknur Kaplan, 4 ay önce de Emrah Bayar ile tanışarak arkadaş oldu. Her iki gençle de arkadaşlığını devam ettiren Kaplan'ın evinde Emrah Bayar ile Serkan Erdoğan karşılaştı. İki gencin tartışmasının kavgaya dönüşmesi üzerine Serkan Erdoğan, Emrah Bayar'ı bıçaklayarak öldürdü. Daha sonra da sevgilisi ile birlikte kaçtı. Ancak 5 gün sonra Göknur Kaplan ve Serkan Erdoğan, polis tarafından yakalanıp gözaltına alındı. Kaplan, Erdoğan ve onlarla birlikte olan 24 yaşındaki Mehmet Uludoğan, tutuklanarak cezaevine gönderildi. 
     Samsun 1'inci Ağır Ceza Mahkemesi'nde cinayet suçundan 24 yıl hapis cezası istemiyle tutuklu yargılanan Serkan Erdoğan son savunmasında, "Göknur ile 1 yıldır birlikteydik. Aramızda sözlendik ve evlenmeye karar verdik. Olaydan üç gün önce Göknur, Emrah'ın kendisini telefonla rahatsız ettiğini evine geldiğini ve kendisiyle zorla ilişkiye girmek istediğini söyledi. Olay akşamı Göknur'un evinde otururken, Emrah telefonla arayarak eve geleceğini söyledi. Ben ve arkadaşım Mehmet aşağıya inererek onu bekledik. Önce biraz konuştuk. Gitmesini isteyince, bana küfür ederek elini beline attı. Ben de bıçağı çekerek ona sapladım. Mehmet hiçbir şeye karışmadı'' dedi. Tutuklu yargılanan Mehmet Uludoğan da arkadaşının ifadesine katılarak beraatini istedi. 
     Cinayete azmettirmek' suçundan tutuklu olarak yargılanan ve 20 yıl hapis cezası istenen Ondokuz Mayıs Üniversitesi Meslek Yüksekokulu Tekstil Bölümü 2'nci sınıf öğrencisi Göknur Kaplan ise "Serkan'la 1 yıldır birlikteyiz. Emrah ile de olaydan 4 ay önce bir arkadaşımın aracılığıyla tanıştık. Bundan sonra Emrah, beni sürekli telefonla arıyor, evime geliyor ve rahatsız ediyordu. Kötü bir şey olmasın diye kimseye bir şey söylemedim. Ancak dayanacak gücüm kalmayınca Serkan'a anlattım. O da bir kaç kez Emrah'la konuştu. Olay akşamı da biz evde otururken, Emrah telefonla arayarak eve geleceğini söyledi. Ben de karşı çıktım. Ama Serkan Çağır gelsin' dedi. Emrah gelince de kavga çıktı. Benim Emrah'la ilişkim yoktu. Kimsenin de ölmesini istemedim ve azmettirmedim'' diye konuştu. 
     Emrah Bayar'ın babası 47 yaşındaki Savaş Bayar ise her üç sanıktan da şikayetçi olduğunu söyleyerek, "Bu kız hem oğlumla hem de bu gençle ilişki yaşadı. Sonra da oğlumu kurduğu tuzakla öldürttü'' diye konuştu. 
     Mahkeme heyeti, cinayete azmettirmek' suçundan tutuklu olarak yargılanan Göknur Kaplan ile cinayete karıştığı ileri sürülen Mehmet Uludoğan'ın beraatlerine karar verirken, Serkan Erdoğan'ı cinayet' suçundan 15 yıl ağır hapis cezasına çarptırdı. 
     

     
</TEXT>
</DOC>
