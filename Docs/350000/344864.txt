<DOC>
<DOCNO> 344864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur14.html </URL>
<DATE> 2005/05/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türk Hava Kuvvetleri'nin büyük başarısı... 
</HEADLINE>
<TEXT>

     Fransa’da düzenlenen Uluslararası Taktik Hava Yarışmaları ve Komutanlar Sempozyumu’nda ETAM , Türk Hava Kuvvetleri takımı birinci oldu. 
     Alınan bilgiye göre, 16-21 Mayıs tarihlerinde 10 ülkenin hava kuvvetleri takımlarının katıldığı ve yapılan hataya göre ceza puanı sistemiyle değerlendirilen yarışmalarda, Türkiye, genel takım sıralamasında -1500 puan alarak birinci seçildi. 
     Türkiye’nin yanı sıra Almanya, ABD, Belçika, Fransa, Hollanda, İngiltere, İtalya, Norveç ve Polonya’nın katıldığı yarışmalarda İspanya -4500 puanla ikinci, ev sahibi Fransa -5000 puanla üçüncülüğü elde etti. 
     Yarışmalarda, ülkelerin hava kuvvetlerini temsil eden ekipler, malzeme atma, personel atma, kapı yükü atma, hassas iniş, taktik iniş, hedef bulma, atış ve uçak tanıma alanlarında birbirleriyle mücadele ettiler. Alman, İngiliz ve Amerikan hakemlerin gözetiminde yapılan yarışmada Türk ekibi, tüm dallarda iyi sonuçlar elde ederek, toplamda birinci oldu. 
     Yarışmalarda büyük başarı elde ederek, Türk Hava Kuvvetleri’nin adını uluslararası alanda duyuran 223. Filo’nun 19 kişilik ekibi, 12. 
     Hava Ulaştırma Ana Üs Komutanlığı’nda törenle karşılandı. 
     Ekiple birlikte 8 saatlik yolculuğun ardından Fransa’dan dönen 12. 
     Hava Ulaştırma Ana Üs Komutanı Tuğgeneral Hüseyin Belpınar ve ekibi, Erkilet Havaalanı’nda büyük coşkuyla karşılandı. 
     Ekipteki subay ve astsubayların eş ve çocuklarının katıldığı karşılama töreninde, Kayseri Büyükşehir Belediyesi Mehter Takımı gösteri sundu. Davullu zurnalı karşılamada ekip üyelerinin aileleri ile kucaklaşmaları sırasında duygulu anlar da yaşandı. 
     
     "ARKADAŞLARIMIZLA GURUR DUYUYORUM" 

     Üs Komutanı Tuğgeneral Belpınar, gazetecilere yaptığı açıklamada, Fransa’nın, hava kuvvetlerinin 60. kuruluş yıldönümü kutlamalarını yaptığı bir dönemde bu ülkede elde edilen başarının kendileri için büyük önem taşıdığını anlattı. 
     Diğer ülkelerin daha modern uçaklarla yarışmalarına rağmen Türk ekibinin büyük başarı gösterdiğini belirten Belpınar, "Ekibim, büyük bir özveri ve gayret gösterdi. Burada aldıkları eğitimin semeresini tüm dünyaya gösterdiler. Fransa’da düzenlenen büyük bir törenle ödülümüzü aldık. Arkadaşlarımızla gurur duyuyorum. Başarılarımızın devamının gelmesi için de çalışmalarımızı sürdüreceğiz" diye konuştu. 
     Türkiye, 2003’de Kayseri’de düzenlenen ETAM yarışmalarında birinci ve geçen yıl İspanya’da yapılan yarışmada ikinci olmuştu. 
     
</TEXT>
</DOC>
