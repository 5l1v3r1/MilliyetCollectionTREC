<DOC>
<DOCNO> 349287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun17.html </URL>
<DATE> 2005/06/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Le Figaro Fabius'un atılması sosyalistleri parçaladı 
</HEADLINE>
<TEXT>

     Fransa'da yayımlanan gazeteler, ana muhalefet Sosyalist Parti içinde, eski başbakanlardan Laurent Fabius'un parti yönetiminden uzaklaştırılmasının ardından kriz yaşandığını yazdılar. 
     Gazeteler, AB Anayasası için düzenlenen referandumda ''Hayır'' kampanyası yürüten Fabius'un parti yönetiminden uzaklaştırılmasıyla ilgili haberlerinde, partide ''ciddi kriz'' yaşandığı yorumlarında bulundular. 
     Le Figaro gazetesi, ''Fabius'un Atılması Sosyalistleri Parçaladı'' başlığıyla, gelişmeleri manşetten okuyucularına duyurdu. 
     Liberation gazetesi de, ''Sosyalist Parti'de Kriz'' başlığını kullandı. 
     Fabius'un parti yönetiminden atılmasıyla ilgili olarak Sosyalistlerin nabzını tutan gazete, bir kamuoyu araştırmasına göre, sol seçmenlerin yüzde 71'nin bu kararı onaylamadığını belirtti. 
     Sosyalist Parti'nin referandum sonuçlarını değerlendirmek üzere hafta sonunda düzenlediği kongrede, Genel Sekreter François Hollanda'ın talebi doğrultusunda bir oylama yapılmış, Fabius ve arkadaşlarının parti yönetiminden atılması kararlaştırılmıştı. 
     Fabius ve yandaşları, yeteri kadar sosyal hakkı desteklemediği gerekçesiyle AB Anayasası'na karşı çıkmıştı. 
     Bu arada, Liberation gazetesince yapılan bir araştırma, ''Sosyalist Parti seçmeninin yüzde 54'nün, eski başbakanlardan Lionel Jospin'in yeniden partinin başına geçmesine destek verdiğini'' ortaya koydu. 
     Jospin, 2002 yılındaki cumhurbaşkanlığı seçiminde ikinci tura kalamayınca siyaseti bırakma kararı almıştı. 
     
</TEXT>
</DOC>
