<DOC>
<DOCNO> 323160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun22.html </URL>
<DATE> 2005/03/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rauf Denktaş Kıbrıs Türkü barış istediğini ispat etti... 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs Türkünün uzlaşma istediğini daima ispat ettiğini'' ifade ederek, ''ama uzlaşmanın adı konulmazsa, hem dünyanın kandırılmış olacağını, hem de ani bir sürprizle karşılaşılabileceğini'' söyledi. 
     Denktaş, gazetecilere yaptığı açıklamada, referandumdaki ''evet'' oylarını, ''Kıbrıs Türkleri bağımsızlık egemenlik, devlet istemiyor, Rumlarla birleşmekten başka talepleri yoktur'' diye yorumlayanların yanıldıklarını görmemeleri halinde, Türkiye ve KKTC hükümetleri üzerinde büyük baskı yapılacağını kaydetti. 
     Denktaş, ''uzlaşma isteyen Kıbrıs Türklerinin, referandumda kanıtladığı gibi iki eşit halktan biri olduğunun ve Rumların hiçbir şekilde Kıbrıs Türkünü temsil etme ve ona hükmetme hakkı olmadığının açıklıkla söylenmesi gerektiğini'' vurguladı. 
     ''Annan planının, en büyük güvence olan Türkiye'nin garantörlüğünü ve müdahale hakkını oldukça sulandırdığını'' ifade eden Denktaş, ''Annan planının askeri adadan çıkardığını, 100 bine yakın insanı yerinden söktüğünü, Kıbrıs Türkünün içine Rumları salarak, onlara siyasi haklar verdiğini ve azınlık olmanın yollarını hazırladığını'' kaydetti. Denktaş, ''Çok dikkatli olalım, birlik ve beraberlik içerisinde hareket edelim'' dedi. 
     
     ''BASIN GERÇEKLERİ YANSITMIYOR'' 
     Denktaş, şunları söyledi 
     ''Niçin bu kadar uğraşıyorum, hep Türkiye'de dolaşıyorum Davetler alıyorum da onun için. Bu davetlerin üçte birine ancak gidebiliyorum. Davetler almamın nedenlerinden biri de, Türk halkının Kıbrıs'ın gerçeklerini duymak istemesindendir. Çünkü basın gerçekleri yansıtmıyor, halkı yanıltıyor. Bunun acısı içerisindeyiz, bunu telafi etmek için de elimizden geleni yapmaktayız. İlgi büyüktür, heyecan büyüktür.'' Türkiye'ye gelecek hafta da gideceğini kaydeden Denktaş, 16 Mart Çarşamba günü İstanbul'a gideceğini, İstanbul, Kayseri ve Sivas'ta konferanslar verdikten sonra 20 Mart'ta KKTC'ye döneceğini belirtti. 
     
</TEXT>
</DOC>
