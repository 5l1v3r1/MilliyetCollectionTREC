<DOC>
<DOCNO> 309138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun25.html </URL>
<DATE> 2005/01/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
'Gamalı haç'ın iyi ünü için kampanya 
</HEADLINE>
<TEXT>

     İngiltere'deki Hindular, ''gamalı haç''ı Nazi geçmişindeki kötü ününden kurtarmak ve ''şans'' sembolü olarak 5000 yıllık itibarını iade etmek için kampanya başlattılar. 
     Kampanya, Prens Harry'nin bir partide koluna gamalı haç bandı takması üzerine Avrupa'nın ayağa kalkması ve Avrupalı parlamenterlerin bu Nazi sembolünün kıtada yasaklanmasını istemeleri üzerine başlatıldı. 
     İngiltere'deki 700 bin Hindu'yu temsil eden Hindu Forumu genel sekreteri Rameş Kallidai, ''Yapmak istediğimiz şey, gamalı haçın itibarını iade etmek'' dedi. 
     Adolf Hitler'in Hinduların dini sembolleri olan gamalı haçı kendine malettiğini söyleyen Kallidai, sembolün Hindularca 5000 yıldır kullanıldığını, şans getirdiğine ve kötülükleri kovduğuna inanıldığını kaydetti. 
     Kallidai, ''yasağın hayata geçirilmesi durumunda, Hindular gamalı haçı 5000 yıldır yaptıkları gibi dini amaçlarla kullandıkları vakit, yasayı ihlal ettikleri düşünülebilir'' diye konuştu. 
     Gucarat eyaletinde, bir bebeğin saçı ilk kez kesildiğinde kötülükleri kovması için alnına gamalı haç çizildiğini anlatan Kallidai, ''Bu sembolün şans getirmesi için bir evin kapısına çizildiğini de görebilirsiniz. Düğün davetiyelerinde ve kutsal resimlerde de gamalı haça rastlayabilirsiniz'' dedi. 
     Kallidai, binlerce yıllık sembolün 65 yıl önce nefret, yıkım ve yabancı düşmanlığıyla bir tutulduğunu söyledi. 
     Hindular bu amaçla başlattıkları medya kampanyasının yanı sıra parlamento nezdinde de girişimde bulunuyorlar ve Londra'da bir basın toplantısı düzenlemeyi planlıyorlar. 
     
</TEXT>
</DOC>
