<DOC>
<DOCNO> 333237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yazar/tamer.html </URL>
<DATE> 2005/04/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Karikatürün önlenemez yükselişi 
</HEADLINE>
<TEXT>


Dün gazetemizde çok hoş bir haber vardı Mizah dergisi Penguen, Başbakan Tayyip Erdoğan'ın, karikatürleri nedeniyle toplam 40 bin YTL'lik dava açtığı Tayyipler Alemi başlıklı kapağını poster yapmış. Fiyatı 1 YTL olan 50 x 70'lik bu posterler, TÜYAP İzmir Kitap Fuarı'nda kapış kapış satılıyormuş. Özellikle de gençlerin yoğun ilgisi varmış. 
Sağolasın Musa Kart. Gerçi Cumhuriyet'teki türban yumağına dolanmış Erdoğan başlı kedi karikatürü yüzünden 5 bin YTL ceza yedin, ama fazlasıyla değdi doğrusu 
Sen o cezayı yemeseydin, Penguen'in 8 usta çizeri sana destek için oturup da filden zürafaya, kurbağadan deveye, maymundan ördeğe, inekten yılana Erdoğan kafalı karikatürler çizmeyeceklerdi. 
Dolayısıyla 24 şubat tarihli Penguen, bu karikatürlerin topluca yer aldığı Tayyipler Alemi başlıklı bir kapakla çıkmayacaktı. Ve tabii Başbakan Erdoğan da Penguen'in kapağındaki 8 karikatürün her biri için 5'er bin YTL'lik manevi tazminat davası açamayacaktı... 

Mizahı özlemiştik... 
Erdoğan'ın, karikatüre dava açmak gibi sana yaptığı vahim bir hatayı tekrarlaması elbette çok üzücü. Ama Penguen'i de dava edince film koptu ve insanlarımız, güncel olayları gülerek eleştirmeyi aslında ne kadar özlediklerini fark ettiler. TV'lerin gülü, milli kaynanamız Semra Hanım'la yarışamasa da, karikatüristlere toplumun ilgisinde belirgin bir artış oldu. Baksana, Tayyipler Alemi poster olmuş ve özellikle gençlerden yoğun ilgi görüyormuş. 27 yaşındaki asistanım Özlem Ertem de, mümkün olsa kuş olup uçacak ve İzmir'den birkaç poster kapıp gelecek. 
Sevgili Musa, 
Sen o kedili karikatürü çizerken, bu esprili eleştirinin sonunun, Almanya'nın en saygın gazetelerinden Die Welt'te yer alan yandaki aşağılayıcı Erdoğan karikatürüne kadar varacağını herhalde rüyanda görsen inanmazdın. Ama bu işler böyledir. Sadece çizer olarak sizler değil, gazeteci olarak bizler de günlük hay huy içinde yazılarımızı yetiştirmeye çalışırken, bir bakarız ki hiç düşünmediğimiz bir yazımız, tamamen bizim dışımızdaki etkenlerle ülke gündemini değiştirivermiş. 

Battıkça batıyor 
Senin o masum karikatürünü dava etmekle başlattığı süreç de Başbakan Erdoğan'ı, her geçen gün kendi kazdığı çukurun biraz daha derinliklerine sürüklüyor. 
Die Welt'in yayınladığı karikatürü önceki gün haber yapan gazetelerden sadece Hürriyet, "Die Welt'e yakışmadı, Kedinin dozu kaçtı" diye başlık atmıştı. Sanki yaptıkları Erdoğan'a yakışıyor da, Die Welt'e mi yakışmıyor Üstelik muhatap, Davos'ta aynı gazetenin kardeş kuruluşunun genel yayın yönetmenine verdiği röportajı önce ink r edip, belgeler ortaya çıkınca kabullenmek zorunda kalan bir Başbakan ise 
Die Welt, bu karikatürü France - Echos adlı derginin internet sitesinden alarak yayınlamış. 

Görmezden gelemeyiz 
İzleyebildiğim kadarıyla Türk medyası bu karikatürü görmezden geldi. Oysa Başbakanların tahammülsüzlüğünün bedelinin ne kadar ağır olabileceğinin görülmesi açısından bence bu karikatür mutlaka Türk medyasında yer almalıydı. 
Ne biz millet olarak, ne de Erdoğan Başbakan olarak bu karikatürdeki aşağılamayı hakediyoruz aslında. Ama mizaha tahammülsüzlüğün sonu, bakın nerelere kadar varabiliyor... 



</TEXT>
</DOC>
