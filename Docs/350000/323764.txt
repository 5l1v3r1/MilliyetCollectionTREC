<DOC>
<DOCNO> 323764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur09.html </URL>
<DATE> 2005/03/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İstanbul Boğazı ve Sirkeci-Yenikapı sahil yolu ulaşıma açıldı... 
</HEADLINE>
<TEXT>

     İstanbul Boğazı, kontrollü olarak transit gemi trafiğine açıldı. 
     İstanbul Liman Başkanlığı yetkilileri, İstanbul Boğazı'nda, dün gece Zeytinburnu açıklarında meydana gelen gemi kazası nedeniyle durdurulan transit gemi geçişlerinin, saat 22.00'den itibaren kontrollü olarak yapılmaya başladığını bildirdiler. 
     Trafiğe kapatılan Sirkeci-Yenikapı arasındaki sahil yolu, son 2 tankerin de Haydarpaşa'ya çekilmesiyle yeniden ulaşıma açıldı. 
     Sürüklendikleri Ahırkapı kıyısında kontrol altında tutulan ve biri tamamen boşalmış, diğeri de gaz kaçıran 2 tanker, Kıyı Emniyeti ve Gemi Kurtarma İşletmeleri Genel Müdürlüğü, itfaiye ile İGDAŞ ekiplerinin yürüttükleri 2 saatlik çalışma sonucu Haydarpaşa'ya çekildi. 
     Bu çalışmaların tamamlanması üzerine olayın hemen ardından tedbir amacıyla kapatılan Sirkeci-Yenikapı arasındaki sahil yolu, yeniden trafiğe açıldı. 
     
</TEXT>
</DOC>
