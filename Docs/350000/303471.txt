<DOC>
<DOCNO> 303471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur27.html </URL>
<DATE> 2005/01/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
LPG'li birçok araç "tekerlekli bomba" olarak dolaşıyor .. 
</HEADLINE>
<TEXT>

     TMMOB Makina Mühendisleri Odası İstanbul Şube Başkanı Tevfik Peker, ''LPG'li birçok aracın ortalıkta 'tekerlekli bomba' olarak dolaştığını'' vurgulayarak, montaj denetim yetkisinin tekrar kendilerine devredilmesini istedi. 
     Oda'da düzenlenen basın toplantısında konuşan Peker, önce Gözcü Gazetesi Genel Yayın Yönetmeni Rahmi Turan'ın Sekreteri Oya Kayaoğlu'nun hayatını kaybettiği kazayla ilgili uzmanları tarafından hazırlanan raporu açıkladı. 
     İnceleme sonucu yangının LPG tesisatından kaynakladığının tespit edildiğini anlatan Peker, aracın çalışmadığı veya herhangi bir nedenle stop etmesi durumunda depodan motora giden gazı otomatik olarak kesen gaz elektro-valfin çalışmadığının görüldüğünü söyledi. 
     Araç üzerinde 2000 tarihli LPG tankının belirlendiğini kaydeden Peker, şöyle dedi 
     ''Şubemiz kayıtlarında yapılan incelemelerde, aracın, 2000 tarihinden beri fenni muayene için gerekli 'gaz sızdırmazlık' raporunun şubemizden almadığı tespit edildi. Büyük bir olasılıkla aracın fenni muayenesi usulsüz ya da eksik belgeyle yapıldığından, kolaylıkla tespit edilecek bu arıza zamanında tespit edilememiş ve bir insanımızın hayatını kaybetmesine neden olmuştur.'' 
     
     YAPILMASI GEREKENLER.. 
     Daha önce kendileri tarafından yapılan LPG montaj denetiminin, 2000 yılından sonra montajı yapan firmalara devredildiğine işaret eden Tevfik Peker, ''Denetim yetkisinin tekrar Oda'ya devrini istiyoruz'' dedi. 
     Ticari araçlarda her yıl, diğer araçlarda 2 yılda bir yapılması gereken ''LPG sızdırmazlık'' kontrolleri ve alınması gereken raporların, araç muayene istasyonlarında kontrol edilmesi ve olmayanlara ''fenni muayene uygunluk raporu'' verilmemesini de isteyen Peker, trafik denetimlerinde de kendileri tarafından verilen ''sızdırmazlık raporu'' bulunduğunun kontrol edilmesini istedi. 
     Toplantıda soruları da yanıtlayan Peker, şunları kaydetti 
     ''Birçok araç, ortalıkta 'tekerlekli bomba' olarak dolaşmakta. İstanbul Şubesi'nin LPG CNG kontrol istasyonlarına 2004'te gelen 23 bin 740 araçtan 6 bin 400 tanesinin montajının, kamu can ve mal güvenliği açısından sakıncalı olduğu tespit edildi. Bunlardan 5 bin 500 tanesi eksikliklerini gidererek 'uygun' raporu aldı. Ancak 900 tanesi, 'sızdırmazlık' raporu almadan İstanbul trafiğinde dolaşmakta.'' 
     
     ÜCRETSİZ KONTROL 
     Genel Sekreter Battal Kılıç da, İstanbul'da şu anda 18 bin tanesi ticari araç olmak üzere 100 bin LPG'li aracın dolaştığını söyledi. 
     Kılıç, ticari araçların sadece 3-4 bininin rapor için kendilerine geldiğini bildirdi. 
     Teknik görevli Ayhan Aydın da, ''Araçlardaki LPG tankları yürüyen bir bomba mıdır, yoksa gerekli önlemler alındığında tanklarda sorunsuz olabilir mi '' sorusu üzerine, ''Gerekli önlemlerin alınması yetmiyor. Parçaların da gerekli standartlara uygun olması gerekiyor. Eğer bütün şartlar yerindeyse ve tamamsa güvenli bir şekilde kullanılabilir'' dedi. 
     Aydın, ayrıca aracında gaz kokusu hisseden ya da montajından şüphelenenlerin Tuzla, Göztepe, Kemerburgaz, Beylikdüzü ve Halkalı'da bulunan istasyonlarında ücretsiz kontrol yaptırabileceklerini sözlerine ekledi. 
     
</TEXT>
</DOC>
