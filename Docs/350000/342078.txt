<DOC>
<DOCNO> 342078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy10.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu ve Bayar dirsek temasında 
</HEADLINE>
<TEXT>


DYP'den istifa eden Bayar, Mumcu'yla görüştü. Bayar, ANAP'a katılmayacağını söyledi 

AYDIN HASAN Ankara 


ANAP Genel Başkanı Erkan Mumcu ile önceki gün DYP'den istifa eden Genel Başkan Yardımcısı Mehmet Ali Bayar'ın, merkez sağda bütünleşmeyi sağlayabilecek yeni bir proje geliştirmek için temasa geçtiği belirtildi. 
Bayar ve arkadaşlarının DYP'nin büyük kongresi öncesinde istifa etmesi, ANAP saflarına katılacakları söylentisine neden oldu. Kulislerde, Bayar ve arkadaşlarının 20 Mayıs'ta toplanacak tüzük kongresinde ANAP rozetini takacağı öne sürüldü. Mumcu'yla görüştüğünü söyleyen Bayar ise ANAP'a kesinlikle katılmayacağını vurguladı. Bir başka partiye geçmek için istifa etmediğini kaydeden Bayar, "İstifamın merkez sağda yeni bir başlangıca vesile olmasını istiyorum" dedi. Siyasete devam edeceğini dile getiren Bayar, DYP ve ANAP'ı kurumsal kimlikleriyle içerecek, yeni bir merkez sağ siyasi bloku oluşturma gayreti içinde olacağını söyledi. DYP'den istifa eden Lokman Kondakçı da, "Biz geniş bir cephe oluşturulması gerektiğine inanıyoruz. Mumcu ile Bayar arasındaki görüşmelerde, yeni siyasete ilişkin ilkeler üzerinde duruluyor. İkisinin de birlikte siyaset yapma konusunda itirazları yok" diye konuştu. 


</TEXT>
</DOC>
