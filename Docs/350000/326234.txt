<DOC>
<DOCNO> 326234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun63.html </URL>
<DATE> 2005/03/23/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Yunanistan Türk savaş uçaklarının taciz edilmesini yalanladı 
</HEADLINE>
<TEXT>

     Yunanistan Genelkurmay Başkanlığı, ''Türk savaş uçaklarının Yunan savaş uçakları tarafından Ege'de taciz edildikleri iddiasının gerçek dışı ve dayanaksız olduğunu'' bildirdi. 
     Yunanistan Genelkurmay Başkanlığı, Türk Genelkurmay Başkanlığı'nın 21 Mart Pazartesi günü Rodos adası yakınlarında Türk uçaklarının Yunan uçakları tarafından taciz edildiğine ilişkin açıklamasına yanıt verdi. 
     Olayın, ''Türk uçaklarının hava trafik kurallarını ihlal ederek, uçuş planı sunmadan Atina FIR hattına girmelerinden kaynaklandığı'' belirtilen açıklamada, Yunan savaş uçaklarının ''tanımlama'' amacıyla bölgeye gittikleri savunuldu. 
     Açıklamada, Yunan uçaklarının ''hazır kuvvet'' olarak görev yapmaları nedeniyle silahlı olarak uçtukları da belirtildi. 
     Türkiye'nin, ''Askeri uçaklar dahil olmak üzere, tüm devlet uçaklarının izin istemeden uluslararası hava sahasında uçuş yapmakta serbest olduğu'' tezinin geçerli olmadığı savunulan açıklamada, Türk tarafının, Chicago Antlaşması'nın sadece 3. maddesini göz önüne aldığı, ancak Uluslararası Sivil Havacılık Örgütü'nün ICAO bu konudaki genel yorumunu ve amacını göz önünde bulundurmadığı öne sürüldü. 
     Bu arada Atina, Ege'de uçuş yapan Türk savaş uçaklarının bugün de ''uluslararası havacılık kurallarını'' ve Yunan hava sahasını ''ihlal'' ettiklerini öne sürdü. 
     Atina haber ajansı ANA , 32 Türk savaş uçağının kuzey ve orta Ege'de 15 kez Atina FIR hattına girdiğini ve 5 kez Yunan hava sahasını ihlal ettiğini iddia etti. 
     Ajans, Türk uçaklarının Yunan savaş uçakları tarafından ''geri çevrildiklerini de'' belirtti. 
     
</TEXT>
</DOC>
