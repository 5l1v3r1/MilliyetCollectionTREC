<DOC>
<DOCNO> 328185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy23.html </URL>
<DATE> 2005/03/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TBMM'de "fitness center" açılacak... 
</HEADLINE>
<TEXT>

     TBMM Başkanı Bülent Arınç, Meclis'te ''elektrikli, stresli'' bir hava bulunduğunu belirterek, ''Bizim bunu dağıtmamız lazım. Onun için Meclis kampusünde fitness center açacağız'' dedi. 
     Arınç, 85. Yıl Milli Egemenlik Kutlama Programı kampanyasında, TBMM, Sağlık Bakanlığı ve Türkiye Devlet Hastaneleri ve Hastalara Yardım Vakfı HASVAK işbirliği ile düzenlenen ''Sağlıklı Yaşam Kampanyası''nı başlattı. 
     TBMM Tören Salonu'nda düzenlenen törende konuşan Arınç, yüz milyarlarca lirayla bile değeri ölçülemeyecek insan sağlılığının en çok ihmal edilen, unutulan şey olduğunu söyledi. Sağlığın her şeyin başı olarak kabul edilmesi gerektiğini kaydeden Arınç, milletin kalbi olan Meclis'in de böyle haklı konulara ev sahipliği yapmasının doğal olduğunu söyledi. Milletvekillerinin bu tür etkinliklere katılımını çok önemsediği kaydeden Arınç, milletvekillerinin diyabet, organ bağışı, tansiyon ve kalp sağlığı ile sağlıklı yaşam konularının gündeme getirilmesine öncülük ettiğini anımsattı. 
     Sağlık Bakanı Recep Akdağ ve bakanlığının, sağlıkla ilgili bu tür etkinliklere büyük destek verdiğini, sivil toplum örgütlerinin de katkılarının önemli olduğunu ifade eden Arınç, ''Sağlıklı yaşama hepimizin ihtiyacı var'' dedi. 
     TBMM'de yaşı 80'e yaklaşan ve aşan milletvekilleri bulunduğunu belirten Arınç, söz konusu milletvekillerinin özgeçmişlerine baktığında hemen hepsinin gençlik yıllarında spor yaptıklarını gördüğünü ifade etti. Arınç, CHP İstanbul Milletvekili Şükrü Elekdağ ile AK Parti İstanbul Milletvekili Nevzat Yalçıntaş'ı örnek gösterdi. 
     Arınç, TBMM'de yoğun çalışmalar nedeniyle çok büyük stres ortamı olduğunu, bundan kurtulmanın yolunun mutlaka bulunması gerektiğini söyledi. ''Hayatımızı mahveden ve karartan şey stres'' diyen Arınç, elektrikli ve stresli havanın dağıtılması için Meclis'in bir bölümünü 'fitness center' denilen yaşam alanı olarak ayırmayı planladıklarını bildirdi. Arınç, şunları kaydetti 
     ''Milletvekillerimiz bulundukları mahalleler itibariyle belki yürüyüş yapma alanlarından mahrumdur. Meclis'e gelecekler. Meclisimiz çok büyük, 550 dönümlük yer. İçinde çok güzel mekanlarımız, tepelerimiz, yeşil alanlarımız, rekreasyon alanlarımız var. Yürüyüşlerini, gerekirse kahvaltılarını yapacaklar. Sonra fitness centere giderek sporlarını yapacaklar, duş almak suretiyle çalışmalarını tamamlayacaklar. Buna ihtiyaç olduğunu hissediyorum. İnşallah bu dönemde gerçekleştirme imkanımız olur.'' Arınç, 3 gün sürecek kampanya boyunca özel bir hastane, Sağlık Bakanlığı ve HASVAK'ın imkanlarıyla 4-5 dalda tarama yapılacağını bildirdi. Arınç, milletvekilleri ve personelin, bundan yararlanmalarını istedi. 
     Sağlık Bakanı Recep Akdağ, törende, bakanlık olarak son 2 yılda palyatif önlemler almak yerine köklü çözüm arayışlarına gittiklerini ifade etti. Bir zihniyet devrimini başlattıklarını kaydeden Akdağ, vatandaşın son 2 yılda devletin şefkatli elini hissettiğini söyledi. 
     Bugünden yarına bütün sorunları çözeceğini söylerse ''bunun yalan olacağını'', ancak çözüm sürecinin başladığını belirten Akdağ, halen pilot bölgede başlatılan aile hekimliği uygulamasının tüm ülkeye yayılacağını bildirdi. Sağlık kuruluşlarının tek çatı altında toplatılmasına yönelik 40 günlük uygulamanın olumlu sonuçlar vermeye başladığını belirten Akdağ, Genel Sağlık Sigortası Yasa Tasarısı'nın Meclis'in takdirine sunulmak üzere olduğunu söyledi. 
     TBMM Sağlık ve Sosyal İşler Komisyonu Başkanı Cevdet Erdöl ise milletvekillerine, ''Aklınıza geldiği zaman spor yapmayın. Spora başlamadan önce mutlaka bir doktora danışın'' uyarısında bulundu. 
     AK Parti'li doktor milletvekillerinden Turhan Çömez ise TBMM'de yapılan bir taramada, milletvekillerinin yüzde 54'ünün kilo fazlalığı bulunduğunu, yüzde 20'sinin ise obezite sınırında olduğunun tespit edildiğini anımsattı. 
     HASVAK Genel Başkanı Engin Öztürk, sağlıklı yaşamın önemine dikkati çekti. 
     Konuşmaların ardından, HASVAK'ın korosu kısa bir Türk Sanat Müziği konseri verdi. 
     Daha sonra başta Arınç olmak üzere törene katılan milletvekilleri ve personel, kolesterol ölçümü için kan verirken, tansiyon ölçümlerini de yaptırdılar. Ölçüm sonunda Arınç'ın tansiyonu büyük 13, küçük 8 çıktı. 
     Bu arada, gezici bir araçta, isteklilerin göz bozukluğu ya da tansiyonu olup olmadığı kontrol edildi. 
     
</TEXT>
</DOC>
