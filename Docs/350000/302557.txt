<DOC>
<DOCNO> 302557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun10.html </URL>
<DATE> 2005/12/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hong Kong savaş yeri gibi... 
</HEADLINE>
<TEXT>

     Dünya Ticaret Örgütü DTÖ toplantılarının yapıldığı Hong Kong'da gösteriler devam ediyor. 
     Toplantıların son gününde tekrar sokakları dolduran yüzlerce göstericinin yürüyüşe geçtiği, ''Kahrolsun DTÖ'' şeklinde sloganların atıldığı bildirildi. 
     Toplantıların başlangıcından bu yana gösterilere katılan ve ülkelerindeki pirinç pazarının ithalata açılmasını protesto eden Güney Koreli çiftçiler de açtıkları pankartlarla, gözaltına alınan eylemcilerin serbest bırakılmasını istediler. 
     Hong Kong polisinin, dünkü protesto gösterilerinin ardından bugün daha da şiddetlenmesi beklenen eylemlerin önüne geçmek için, ülke yetkililerinin bir araya geldiği bina yakınlarında konuşlanan göstericileri bölgeden uzaklaştırdığı bildirilmişti. 
     Ülke pazarlarının yabancı rekabete açılmasına karşı düzenlenen gösterilere, küreselleşme karşıtı Fransız çiftçi Jose Bove da katılıyor. 
     Bove, polisin, gözaltına alınanlara kötü muamele ettiğini iddia etmişti. 
     
</TEXT>
</DOC>
