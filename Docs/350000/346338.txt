<DOC>
<DOCNO> 346338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko12.html </URL>
<DATE> 2005/05/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
IMF Türkiye, kriz sonrası hızlı ve güçlü şekilde toparlandı 
</HEADLINE>
<TEXT>

     Uluslararası Para Fonu IMF , Türkiye’nin 2001’deki ekonomik krizden sonra hızlı ve güçlü şekilde toparlandığını, ancak kamu borcu ile Cari İşlemler açığı gibi "kırılganlık kaynaklarının" ise devam ettiğini bildirdi. 
     IMF tarafından yayınlanan Finans ve Kalkınma dergisinde yayınlanan analizde, 2001 yılındaki ekonomik krizin ardından uygunan güçlü kamu maliyesi ve sıkı para politikası sonucu, Türkiye’nin hem toparlandığı hem de ekonomik yapısının güçlendiği, ekonomik güçlenmenin halen devam ettiği ifade edildi. 
     
     BORÇLAR, DAHA YÖNETİLEBİLİR BİR DÜZEYE İNDİRİLDİ... 
     Uygulanmakta olan kamu maliyesi disiplini sayesinde, borçların yüksek olmasına karşın, daha önceki dönemlere göre daha yönetilebilir bir düzeye gerilediğinin belirtildiği analizde, risk primindeki gerilemenin, faiz oranlarının düşürülmesine katkıda bulunduğu, döviz kuru politikasını da istikrara kavuşturduğu kaydedildi. 
     
     ENFLASYONUN DÜŞÜRÜLMESİ... 
     Analizde, gerek mali disiplin gerekse başarılı para politikası sonucu Türkiye’deki enflasyonun, bu jenerasyonun gördüğü en düşük düzeye indirildiği, ekonomik büyümenin de güçlü bir şekilde toparlandığı bildirildi. 
     Bu arada analizde, ekonomideki kırılganlık kaynaklarından biri olan yüksek Cari İşlemler Açığının, ekonomideki güçlü toparlanmanın bir maliyeti olarak ortaya çıktığı vurgulandı. 
     Analizde, ekonomideki hızlı ve güçlü toparlanma ve iyileşmenin yanı sıra yüksek kamu borcu, artan Cari İşlemler Açığı gibi kırılganlık kaynaklarının ise devam ettiği belirtildi. 
     
     İŞSİZLİKLE MÜCADELE... 
     Analizde, halen yüksek olan işsizliğin azaltılmasının, programın anahtar konusu olarak devam ettiğinin altı çizilirken, hızlı nüfus artışının, işsizlik sorununun çözümünün önündeki en büyük engellerden biri olduğu kaydedildi. 
     İşsizliğin çözümü için, Türkiye’nin daha çok gayret göstermesi gerektiği vurgulandı. 
     
</TEXT>
</DOC>
