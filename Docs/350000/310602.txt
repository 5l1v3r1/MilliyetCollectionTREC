<DOC>
<DOCNO> 310602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur33.html </URL>
<DATE> 2005/01/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kadıköy-Kartal Metrosu'nun temeli atıldı... 
</HEADLINE>
<TEXT>

     Başbakan Recep Tayyip Erdoğan, İstanbul'u raylı sistem ağına kavuşturacaklarını, deniz taşımacılığına yeni ilaveler yapacaklarını bildirdi. 
     İstanbul'un Anadolu yakasının trafik sorununu büyük ölçüde çözüme kavuşturacak Kadıköy-Kartal Metrosu'nun temeli, Başbakan Erdoğan'ın da katıldığı törenle atıldı. 
     Kadıköy İskele Meydanı'ndaki törende konuşan Erdoğan, 1994-1999 yılları arasında Kadıköy-Kartal Metrosu'nun yapımı için büyük gayretler sarf ettiğini ve projenin yapımını başlattığını söyledi. 
     Farklı bir iktidar ve karayolları anlayışının metronun yapılacağı güzergahı kendilerine vermediğini dile getiren Erdoğan, ''Bize müsaade edilseydi belki de şu anda tüm halkımız bundan istifade edecekti. Bize bunu yaptırmadılar. Müsaade ettirmediler 'farklı bir zihniyet ve anlayış' diye'' şeklinde konuştu. 
     Erdoğan, o zamanki projeyi Kanadalı bir şirkete ihale ettiklerini hatırlatarak, ''Şu anda gerçekleştirilen proje budur. Yani o günkü düşümüz bugün gerçekleşiyor. Hayırlı olsun'' dedi. 
     Başbakan Erdoğan, projenin detayları üzerinde değil felsefesi üzerinde duracağını da belirterek, yola çıkarken ''insanı yaşat ki devlet yaşasın'' anlayışıyla hareket ettiklerini söyledi. 
     
     TOPLU TAŞIMACILIĞIN ÖNEMİ 
     Erdoğan, modern, çağdaş Türkiye'nin adımlarını atacaklarını dile getirerek, şöyle konuştu 
     ''Ulaşımda İstanbul bir sıkıntı yaşıyor. Sadece dönemimde 37 kavşak bitirdik, yetmedi. Eğer o kavşaklar yapılmasaydı bugün İstanbul'un kara taşımacılığı tamamıyla kilitlenmiş olacaktı. Şimdi en az o kadar daha yapılması lazım ki kara taşımacılığı daha huzurlu ve rahat olsun. 
     Dünyanın en gelişmiş ülkelerinde bile kara taşımacılığında sıkıntı her zaman var. Öyleyse bir rahatlama gelsin istiyorsak toplu taşımacılığa önem vermeliyiz. İşte bu raylı sistemdir, deniz taşımacılığıdır. 
     İstanbul'da raylı ve deniz taşımacılığının diğer taşıma sistemleri içindeki payı yüzde 8'dir. Bu, bizim için büyük bir ayıp. Bunu aşacağız. 
     İstanbul'u raylı sistem ağına kavuşturacağız. Deniz taşımacılığına yeni ilaveler yapacağız. Şunu unutmayın, İstanbul benim ve arkadaşlarımın özel bir sevdasıdır. En kısa zamanda ulaşımı destekleyecek farklı projelerle İstanbul dünyadaki layık olduğu yere oturacak. Bunu şimdi açıklamak istemiyorum. Adımları atalım, duyun, ondan sonra açıklamak istiyoruz.'' 
     
     ''ULAŞIMI TEK ELDE TOPLUYORUZ'' 
     Marmaray projesiyle ulaşımda entegrasyonun gerçekleştiğini, şimdi ise bu alanda yeni bir yasa çalışması yapıldığını dile getiren Erdoğan, ''Ulaşımı tek elde topluyoruz. Deniz taşımacılığını raylı sistemle ve kara toplu taşımacılığıyla bütünleştirecek bir sistemi gerçekleştiriyoruz'' diye konuştu. 
     Başbakan Erdoğan, ''zaman nakittir'' atasözünü hatırlatarak, ''Şimdi ben düşünüyorum, bize karayolları o orta refüjü verdiği günden bugüne kaybedilen süre en az 7 yıl. Bu 7 yıllık zamanın bedelini tasavvur etmek mümkün değil'' dedi. 
     Erdoğan, Türk insanında bir hastalık olduğunu, özel otomobillere 4 kişi binmesi gerekirken 1 kişi bindiğini, bununla büyük kaynak israfı yapıldığını da vurguladı. 
     
     YÜKLENİCİ FİRMAYLA PAZARLIK 
     Raylı sistemler kurulduğu zaman vatandaşın Kartal'dan Kadıköy'e 15 dakikada ulaşacağına dikkati çeken Erdoğan, konuşmasının sonunda inşaatın yüklenici firması olan Yapı Merkezi-Doğuş-Yüksel-Yenigün ortak girişiminin sahiplerini kürsüye çağırdı. 
     Erdoğan, yaklaşık 3 dakika bu kişilerle inşaatın ne zaman bitirileceği konusunda, vatandaşların huzurunda pazarlık yaptı. 
     Başbakan Erdoğan, inşaat firmalarının sahiplerinin daha önce bu işi 24 ayda tamamlayacaklarını söylediklerini, ancak şimdi inşaatın 20 ayda bitirileceği sözünü aldığını bildirdi. 
     Erdoğan, elektromekanik ve elektrofikasyon ile ilgili ihale yapıldığında da ihaleyi alan kişilerle konuşup süreyi düşüreceğini sözlerine ekledi. 
     Konuşmasının ardından Başbakan Erdoğan'a, İETT Genel Müdürü Muammer Kantarcı tarafından, 1. Ulaşım Şurası'nın kitabı hediye edildi. 
     Erdoğan, daha sonra Kadıköy-Kartal Metrosu'nun temelini attı ve inşaatın kazasız belasız tamamlanması amacıyla içinde paranın da bulunduğu ''talih tüpü''nü temele bıraktı. 
     Bu arada, tören öncesi 11 yaşındaki Behram Zengin, Başbakan Erdoğan'a ''Kadıköy Metrosu yazıyor'' diye seslenerek, tramvay gazetesi satmak istedi. 
     Fiyatını soran ve 30 kuruş yanıtını alan Erdoğan, ardından 20 YTL vererek gazeteyi aldı. 
     
</TEXT>
</DOC>
