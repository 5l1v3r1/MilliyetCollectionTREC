<DOC>
<DOCNO> 315765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy06.html </URL>
<DATE> 2005/02/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
AKP'li Kuzu, AB üyeliği için referandum istedi... 
</HEADLINE>
<TEXT>

     TBMM Anayasa Komisyonu Başkanı Burhan Kuzu, AB üyeliği konusunda ilginç bir çıkış yaparak, AB'ye tam üyelik konusundaki kararın referandumla halka sorulmasını istedi. 
     Burhan Kuzu, AB üyelik süreciyle ilgili görüşlerini açıklarken, Fransa başta olmak üzere AB ülkelerinin Türkiye'nin üyeliği için yapacaklarını açıkladıkları referandumu, Türkiye'nin de yapması gerektiğini söyledi. 
     Burhan Kuzu, "Gerçi yapılan anketlerde halkın AB'ye taraftar olduğu, yüzde 70-75'ler oranında AB üyeliğinin istendiği görülüyor. Ancak böylesine hayati ve halkın geleceğini ilgilendiren bir karar sadece siyasi irade tarafından verilemez" dedi. Kuzu, AB konusundaki referandumun, müzakerelerin ardından tam üyelik aşamasında gerçekleşmesi gerektiğini söyledi. 
     
     "SADECE AKP KARAR VEREMEZ" 

     Kuzu, AB üyeliği konusundaki referandum önerisinin gerekçelerini şöyle ifade etti 
     "AB üyeliği Türkiye için Cumhuriyet'ten sonraki en önemli projedir. Bu konuda, ülkenin ve milletin doğrudan geleceğiyle ilgili en ciddi ve stratejik karar verilecektir. 
     Kendi geleceğiyle ilgili kararı da halk bizzat kendisi vermelidir. Müzakere sürecini siyasi irade yürütmeli, ancak halk kendisiyle ilgili bu konuda son karar verici olmalıdır. 
     Çünkü bu sadece siyasi iradenin, sadece AKP'nin projesi değil, bütün ülkenin kaderiyle ilgili bir olaydır. Üstelik AB'ye tam üyelikle Anayasa'da ve sistemde egemenliğimizle ilgili de köklü değişikliklere gidip bir büyük birlik içinde yer alacağımıza göre tam üyelik gerçekleşmeden önce resmen bir halk oylaması gerçekleştirilmelidir." Kuzu, AB'ye tam üyeliğin, başka birçok köklü değişikliklerin referandumla gerçekleşmesi anlayışı doğrultusunda referanduma götürülmesi gerektiğini söyledi. 
     Kuzu, Başbakan Recep Tayip Erdoğan'la birlikte savundukları başkanlık sistemine geçişle ilgili Anayasa değişikliği gerçekleşse bile son kararın yapılacak bir referandumla halk tarafından verilmesi gerektiğini belirtti. 

ANKA 
     
</TEXT>
</DOC>
