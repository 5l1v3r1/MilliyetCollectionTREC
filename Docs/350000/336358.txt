<DOC>
<DOCNO> 336358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yasam/ayas.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Opera binasında Sezen coşkusu 
</HEADLINE>
<TEXT>


Biletler 1 ay önceden tükendi 2 saatlik konserde izleyiciler kimi zaman ağladı, kimi zaman oynadı. Sezen Aksu, İngiltere'nin başkentinde 2500 kişiyi coşturdu 

Nevsal Elevli 

Sezen Aksu, İngiliz Devlet Operası tarafından düzenlenen 'Voice Series' konserler dizisi çerçevesinde Londra Coliseum'da verdiği konserde, 2500 kişiyi coşturdu. Bütün biletlerin 1 ay önceden satıldığı konserde 20 şarkı söyleyen Aksu, yaklaşık 2 saat sahnede kaldı. 
Tarihi Coliseum Opera binasındaki konserde Aksu, siyah payetlerle işli ve tek bacağını ortaya çıkaran derin yırtmaçlı, uzun bir tuvaletle sahne aldı. 'Minik Serçe' birbirinden güzel şarkılarının yanı sıra, sempatik tavırlarıyla da izleyenleri etkiledi. 

Dil sorun değil 
Salondakilerle sık sık diyaloğa giren Aksu, Türkçe bilmeyen izleyicilere hitaben "Beni anlamak için Türkçe bilmenize gerek olduğunu sanmıyorum. Kalbimi, duygularımı çok iyi anladığınızı biliyorum" dedi. Aksu, "Gülümse", "Firuze", "Değer mi Hiç ", "Kahpe Kader", "Dansöz Dünya", "Keskin Bıçak", "Rakkas" ve "Ah İstanbul" gibi klasikleşmiş şarkılarını seslendirdi. 
Aksu'nun dinlendiği kısa süreli iki arada vokalisti Nurcan Eren ve perküsyon sanatçısı Cihan Okay birer şarkı okudu. Nurcan Eren'in "Dansöz Dünya" adlı şarkıda yaptığı dans şovu da izleyenlerin beğenisini kazandı. 

Kurallar olmasa... 
Coliseum görevlileri, salonda son derece katı kurallar uyguladı. Fotoğraf çekilmesi hem gazetecilere, hem de hayranlara yasaklandı. Sezen'in şarkılarına dans ederek eşlik etmek amacıyla ayağa kalkanlar da görevliler tarafından engellendi. 
2 saatin sonunda sahneye veda eden sanatçı, ısrarlar sonucu sahneye döndü ve "Hayatımda en çok sevdiğim şarkıyı okumak istiyorum" diyerek 'Arkadaşım'ı seslendirdi. 


</TEXT>
</DOC>
