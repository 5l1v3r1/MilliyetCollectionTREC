<DOC>
<DOCNO> 300251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy10.html </URL>
<DATE> 2004/12/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Musul'daki hain pusuda yanıt arayan sorular... 
</HEADLINE>
<TEXT>

     AK Parti Balıkesir Milletvekili Turan Çömez, Musul'da 5 polisin şehit edilmesiyle ilgili olarak ''Yaşanan olaylarla Türk kamu vicdanında yeni bir gelenek ortaya çıkmış ve çuval hadisesi gibi, bu 5 kahraman evladımızın katledilmesi olayı da vicdanlara not edilmiştir'' dedi. 
     Musul'da 5 özel harekatçı polisin şehit edilmesi, iktidar ve anamuhalefet partisi milletvekillerini aynı yönde tepki vermesine neden oldu. TBMM'de ortak basın toplantısı düzenleyen AKP ve CHP milletvekilleri, 17 Aralık'ta meydana gelen olayın aydınlatılması için ABD'nin katliama daha hassas yaklaşmasını istedi. 
     Ortak basın toplantısına AKP'den Turan Çömez, Alim Tunç, Enver Yılmaz ve Resul Tosun'la CHP'den Muzaffer Kurtulmuşoğlu, Hüseyin Güler ve Sami Tandoğan katıldı. Çömez, Irak'ta yaşanan olaylarla Türk kamu vicdanında yeni bir gelenek ortaya çıktığını ifade ederek "Çuval hadisesi gibi, bu 5 kahraman evladımızın katledilmesi olayı da vicdanlara not edilmiştir" dedi. 
     Saldırının Başbakan Recep Tayyip Erdoğan'ın Suriye ziyareti ve 30 Ocak'ta planlanan Irak seçimleri öncesine rastladığına da dikkat çeken Çömez, yanıt bekleyen soruları şöyle sıraladı 
     " Güvenlik görevlilerimiz Habur sınır kapısından karşıya tam olarak ne zaman geçmişlerdir 
     Geçiş esnasında, Habur sınır kapısında görevli ABD askerleri ve peşmergeler kimlerdir 
     Güzergahta bulunan kontrol noktalarında görev alanlar kimler 
     En son kontrol noktasından ne zaman geçilmiştir ve saldırı bu geçişten ne kadar sonra olmuştur 
     Son kontrol noktasındaki peşmerge görevlileri kimlerdir 
     Bunların kimlerle temasları olmuştur " . 
     Öldürülen teröristlerin otopsi sonuçları nedir 
     Olay yerine 350 metre mesafedeki ABD'li birlikler hedefler arasında mı 
     Kullanılan silahların özellikleri nedir 
     ABD'li tanıklar kimler 
     ABD Adana Konsolos Yardımcısı Allicia Allison'un, Mardin Kızıltepe'de öldürülen 2 vatandaşın durumunu araştırmak üzere bölgeye gittiğini anımsatan Çömez, "ABD aynı hassasiyeti Musul katliamında da ortaya koymalıdır. Ortak araştırma ve soruşturma yapılmalıdır" diye konuştu. 

     
</TEXT>
</DOC>
