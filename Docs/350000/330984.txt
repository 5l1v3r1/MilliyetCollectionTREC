<DOC>
<DOCNO> 330984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yasam/axyas02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri bölgede bu nasıl facia 
</HEADLINE>
<TEXT>


Sultançiftliği'nde 7 çocuk, yasak bölgeden askeri malzeme topladı. Bunları kurcalayınca da facia geldi. Patlayan mühimmat ortalığı cehenneme çevirdi 

HALUK ATALAY - OSMAN KARA İstanbul Milliyet Gökyüzünde MURAT ÖZTÜRK 

Gaziosmanpaşa - Sultançiftliği'nde, telle çevrili askeri bölgeye sızarak hurda toplayan 7 çocuğun taşıdığı çuvaldaki patlayıcı madde infilak etti. 6'sı ilköğretim okulu öğrencisi 7 çocuk şarapnel parçalarıyla yaralandı. 
Patlamaya roketatar sevk fişeğinin neden olduğu öne sürüldü. 
Fevzi Kutlu Kalkancı ve İsmetpaşa İlköğretim Okulu 8. sınıfta okuyan Hasan Özer 15 , Bayram Aras 16 , Fırat Tutaş 14 , Ramazan Alhan 14 , Emrah Gültekin 16 , Mücahit Sümer 15 ile okul dışından arkadaşları Nesim Kurt 17 , dün sabah 66. Zırhlı Tugay'a ait araziye, tel örgülerin devrildiği bölümden girdi. Eskiden atış alanı olan arazide, hurda demir parçaları çuvala koyan çocuklar, 1 km uzaklıktaki hurdacıya götürdü, ancak satamadı. 
Çocuklar, yolun karşısındaki halı sahanın yanında çuvaldaki demirlerden birinin üzerinde bulunan sarı renkli pirinç parçayı kaldırıma vurarak ayırmak isterken büyük bir patlama oldu. Şarapnel parçalarıyla kanlar içinde kalan çocuklar, Özel Bahat Hastanesi'ne kaldırılarak tedaviye alındı. 

Bacakları kesilecek 
Durumları ağır olan Gültekin ile Sümer, İstanbul Üniversitesi Tıp Fakültesi Hastanesi'ne sevk edildi. 
Ameliyata alınan Sümer'in bir bacağının kesildiği ve diğer bacağı ile bir kolunun da parçalandığı bildirildi. Gültekin'in ise bir gözünün yüzde 80 görme yetisini kaybettiği ve vücudunun değişik yerlerinden yaralandığı bildirildi. Özel Bahat Hospital Başhekimi Dr. Aybars Alemdaroğlu, 7 çocuktan birinin gözünde yaralanma olduğunu, birinin de ayağının parçalandığını söyledi. Alemdar, Aras'ın kalbine bomba parçası isabet ettiğini, Tutaş'ın da midesinin delindiğini kaydetti. Olayın ardından çocukların ailesi şoke olurken, Aras'ın babası Abdülbari Aras, "Çocuğum arkadaşlarıyla okuldan kaçmış. Şarapnel parçası kalbine isabet etmiş. Ameliyat oldu, yoğun bakımda" dedi. Alhan'ın babası Nedim Alhan da, "Açık alanda böyle bir patlayıcı madde nasıl bırakılıyor, bunu anlayabilmiş değilim" diye konuştu. 

'Satıp para alacaktık' 
Yaralanan çocuklardan Nesim Kurt, halı sahanın yanında bulunduğu sırada yanına gelen "Mücahit" adlı arkadaşının, elindeki demir parçasını yere vurmasıyla patlama olduğunu anlattı. Çocukların arkadaşı N.Ü. ise, araziye bazı çocukların her gün girdiğini, bir ay önce arazideki patlamada "Dursun" adlı çocuğun kolundan yaralandığını söyledi. Patlayan parçanın da omuzdan atılan roketi ateşleyen ve sevk fişeği diye tabir edilen bir malzeme olduğu bildirildi. 

'Meraklarından oldu' 

Patlamanın ardından, İstanbul Emniyet Müdürü Celalettin Cerrah, olay yerine gelerek incelemelerde bulundu. Çuvalın içinde 14 parça askeri malzeme olduğunu belirten Cerrah, çocukların buldukları sarı bir pirinç parçasını satmak için hurdacıya götürdüklerini, ancak hurdacının bunları almadığını doğruladı. Çuvalın daha sonra patlamanın olduğu yere getirildiğini anlatan Cerrah, çocuklardan birinin sarı pirinç parçayı metalden ayırmak için yere vurması sonucu patlamanın meydana geldiğini, olayın, çocukların merakından kaynaklandığını kaydetti. Çuvaldaki askeri malzemelerin ne olduğu konusunun henüz kesinleşmediğini kaydeden Cerrah, malzemelerin seri numaralarının incelendiğini söyledi. 


</TEXT>
</DOC>
