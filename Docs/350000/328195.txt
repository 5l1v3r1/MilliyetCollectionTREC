<DOC>
<DOCNO> 328195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy33.html </URL>
<DATE> 2005/03/29/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Abdullah Gül, Calmy-Rey ile görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ermeni soykırımı iddialarının, ''diasporanın kendi varlığını muhafaza etmek için ortaya attığı kabul edilemez suçlamalar'' olduğunu belirterek, ''Bunlar, bazen dost ülkelerle ilişkilerimizi bozmaktadır, havayı zehirlemektedir'' dedi. 
     Bakan Gül, İsviçre Dışişleri Bakanı Micheline Calmy-Rey ile Dışişleri Bakanlığı Konutu'nda baş başa ve heyetlerarası görüşmelerde bulundu. 
     Görüşmenin ardından düzenlenen ortak basın toplantısında Gül, Ermeni konusunu İsviçreli bakanla geniş şekilde konuştuklarını, görüşmede Calmy-Rey'e, İsviçre'nin Vaud kantonunun bu konuya ilişkin geçmişte aldığı kararın yanlışlığını dile getirdiğini söyledi. 
     Bu konuya ilişkin olarak 1. Dünya Savaşı'ndan başlayıp bugüne kadar olup bitenleri İsviçreli bakana çok geniş şekilde anlattığını ifade eden Gül, ''Zaman zaman ne yazık ki diasporanın ülkelerle ilişkilerimizi kendi çıkarları doğrultusunda zehirlediğini de anlattım'' diye konuştu. 
     Abdullah Gül, Calmy-Rey'in de çok memnun olduğunu, İsviçre Hükümeti'nin görüşünün de Vaud kantonunda alınan karardan farklı bir görüş olduğunu kaydetti. Gül, ''Zaman zaman parlamentolarda birkaç kişi birleşip bazı kararlar alınabiliyor, ama İsviçre Hükümeti'nin kararının böyle olmadığını, bunu desteklemediklerini, o zamandan söylemişlerdi bize, bugün de gayet açık şekilde söylediler'' dedi. 
     
     ''ARŞİVLERİMİZİ HERKESE AÇTIK'' 

     Dışişleri Bakanı Gül, bir soru üzerine, Türkiye'nin bütün arşivlerinin herkese açık olduğunu, Ermeni soykırımına ilişkin iddialarda bulunanların bu arşivlerden faydalanabileceğini belirtti. 
     Gül, şöyle konuştu 
     ''Bizim bütün arşivlerimiz açıktır. Böyle suçlamalar kolay, kabul edilebilecek suçlamalar değildir. Bunları iddia edenler, gelirler bizim arşivlerimizde de çalışırlar, hatta bunlara dünyanın en itibarlı ilim adamları kimse onlar da katılabilir. Bizim gibi kendi arşivleri varsa o arşivlerini de açarlar. Dolayısıyla bakılır bunlara. 
     Ne yazık ki bu, diasporanın kendi varlığını muhafaza etmek için ortaya attığı kabul edilemez suçlamalardır. Bunlar, bazen dost ülkelerle aramızdaki ilişkileri bozmaktadır, demin söylediğim gibi, havayı zehirlemektedir'' Bu suçlamalara ülkelerin izin vermemesi gerektiğini vurgulayan Gül, ''Ama eğer herhangi bir ülkede böyle bir şüphe varsa, o zaman en iyi ilim adamları kimse, onlar gelir çalışırlar bakarlar. Biz kendimizden çok emin olduğumuz için tüm arşivlerimizi açtık. Bu çağrıyı Ermenistan'a da yaptık, bu çağrıyı Fransa'ya da yapıyoruz, İsviçre'ye de diğer ülkelere de yapıyoruz, dünyanın saygın ilim adamlarına da yapıyoruz'' ifadelerine yer verdi. 
     Abdullah Gül, Türkiye'nin geçmişinden emin bir ülke olduğunu, herkesi de bu cesareti göstermeye davet ettiklerini kaydetti. Gül, Calmy-Rey'in bunları çok desteklediğini, esasında anlayışta farklılık olmadığını belirterek, ''Ümit ederim ki böyle bir çalışma imkanı olabilir'' diye konuştu. 
     
     CALMY-REY'İN SÖZLERİ 

     İsviçre Dışişleri Bakanı Calmy-Rey de Ermeni konusunun, Türk tarihinin zor bir konusu olduğunu ifade ederek, İsviçre olarak, her ülkenin kendi geçmişine eğilmesi gerektiğini düşündüklerini kaydetti. 
     Calmy-Rey, Türk Hükümeti'nin ortak çalışma önerisini olumlu bulduklarını, yapılan işin güvenilirliğinin artması açısından bu çalışmalara uluslararası uzmanların katılımının faydalı olacağı görüşünü dile getirdi. Calmy-Rey, çalışmalara Ermeni diasporasının da katılmasını memnuniyetle karşılayacaklarını ifade etti. 
     
     GÜL ''TÜRKİYE-İSVİÇRE İLİŞKİLERİ İYİ BİR ŞEKİLDE DEVAM EDİYOR'' 

     Dışişleri Bakanı ve Başbakan Yardımcısı Abdullah Gül, Türkiye ile İsviçre ilişkilerinin gerek ekonomik, gerekse siyasi alanda iyi bir şekilde devam ettiğini, İsviçre Dışişleri Bakanı Micheline Calmy-Rey'in ziyaretiyle bu ilişkilerin daha da gelişeceğine emin olduğunu söyledi. 
     Bakan Gül, İsviçreli bakanla görüşmesinin ardından düzenlenen ortak basın toplantısında, Calmy-Rey'i Türkiye'de ağırlamaktan memnuniyet duyduklarını belirterek, kendisiyle karşılıklı anlayış çerçevesinde birçok konuyu konuştuklarını kaydetti. 
     Görüşmede ikili ilişkiler ve bölgesel konuları ele aldıklarını, yemekte de uluslararası bazı meseleleri konuşacaklarını ifade eden Gül, iki ülke arasındaki ekonomik ilişkilerin, 4 milyar dolarlık ticaret hacmi ve İsviçre'nin Türkiye'de 2 milyar doları bulan yabancı yatırımlarıyla dikkati çekmekte olduğunu söyledi. 
     Türkiye'de 300'ün üzerinde İsviçre firması olduğunu belirten Gül, İsviçre'de 100 bin Türk vatandaşı olduğunu, bunların 20 bininin aynı zamanda İsviçre vatandaşı olduğunu anlattı. 
     Gül, ''İlişkilerimiz ekonomik ve siyasi platformda gayet iyi devam etmektedir. Bildiğiniz gibi, İsviçre, geçen yıl Kıbrıs görüşmelerine de Burgenstock'da ev sahipliği yapmıştı. Ondan dolayı da Sayın Bakana, orada verilen tüm destekten dolayı bir kez daha burada teşekkür ediyorum'' diye konuştu. 
     İsviçre Dışişleri Bakanı da Türkiye'ye ikili ilişkileri derinleştirmek niyetiyle geldiğini kaydederek, iki ülke ilişkilerinin özellikle ekonomik alanda daha da geliştirilebileceğini belirtti. Calmy-Rey, ''Çifte vergilendirme anlaşması imzalanabilir, hukuk alanında işbirliğinde bulunulabilir'' dedi. 
     Görüşmede insani konuları da ele aldıklarını, ülkesinin bu konuya çok önem verdiğini ifade eden Calmy-Rey, Türkiye'nin bu konuda önemli reformlar yaptığını, bunlardan duydukları memnuniyeti de görüşmede Gül'e ilettiğini kaydetti. 
     Calmy-Rey, reformların uygulanmasının çok önemli olduğunu, kadınlara karşı şiddet konusunda da atılması gereken adımlar olduğunu belirtti. 
     Görüşmede Avrupa ile entegrasyon konusunun da ele alındığını aktaran Calmy-Rey, İsviçre'nin, Türkiye'nin AB ile katılım müzakerelerinin başlatılması yönündeki karardan büyük memnuniyet duyduğunu ifade ederek, bunun, AB ve Avrupa'nın barışına katkıda bulunacağını düşündüğünü kaydetti. 
     Ortak basın toplantısının ardından Gül, konuk bakan onuruna Dışişleri Konutu'nda akşam yemeği verdi. 
     
</TEXT>
</DOC>
