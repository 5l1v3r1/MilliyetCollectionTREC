<DOC>
<DOCNO> 307447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun31.html </URL>
<DATE> 2005/01/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yunan basını Türkiye, Yunanistan'ı tahrik ediyor 
</HEADLINE>
<TEXT>

     Yunan basını, ''dün yük gemisinin batmasını fırsat bilen Türkiye'nin Atina'nın Ege'deki egemenlik haklarını sorguladığını'' iddia etti. 
     ''Atina FIR hattı içindeki bölgede Yunanistan'ın arama-kurtarma faaliyetlerini yürütme ve koordine etme yetkisi taşıdığını'' savunan gazeteler, ''Türkiye'nin bölgeye savaş gemileri ve helikopter göndererek, bu yetkiyi tahrik edici bir biçimde sahiplenmeye kalktığını'' ileri sürdüler. 
     Yunan basını, ''Yunanistan Ulaştırma ve Deniz Ticaret bakanlıkları arasındaki eşgüdüm eksikliğinin gecikmeye ve sonuç olarak da Türkiye'ye müdahale etme fırsatı verdiği'' yorumunu da yaptı. 
     Öte yandan, Elefterotipiya gazetesi, ''Ege'de arama-kurtarma bölgelerinin Uluslararası Denizcilik Örgütü IMO çerçevesinde belirlenmesinin Atina ile Ankara arasında çözümlenmemiş bir konu olduğunu'' yazdı. 
     ''Yunanistan'ın Atina FIR hattı içindeki bölgenin kendi arama- kurtarma alanı olduğunu savunduğunu'' belirten Elefterotipiya, ''Ankara'nın ise Ege'nin ortasını sınır olarak belirlediğine'' dikkati çekti. 
     
     Hükümet sözcüsü Bölge Yunanistan'ın kontrolünde 
     Yunanistan Hükümet Sözcü Yardımcısı Evangelos Andonaros ise, ''dün Psara adası açıklarında batan Kuzey Kore bandıralı yük gemisinin olay sırasında Yunanistan'ın kontrol ve sorumluluğu içindeki bölgede olduğunu'' söyledi. 
     Andonaros basın toplantısında, ''Son günlerde Ege'de meydana gelen olaylara'' ilişkin Yunanistan Dışişleri Bakanlığı'nın AB nezdinde gerekli tüm girişimlerde bulunduğunu kaydetti. 
     Sorular üzerine, Yunan basınında yer alan ve 3 Türk savaş gemisinin geçen Perşembe Semadirek adası yakınındaki ''Zürafa ya da Ladoksera'' adıyla bilinen kayalık çevresinde Yunan karasularını ihlal ettiklerini öne süren habere değinen Andonaros, söz konusu meselenin ciddi bir olay olmadığını belirtti. 
     Andonaros, ''Yunan Silahlı Kuvvetleri konuyu biliyor ve tüm gelişmeleri izledi. Ayrıca tüm gerekli girişimler yapıldı'' dedi. 
     
</TEXT>
</DOC>
