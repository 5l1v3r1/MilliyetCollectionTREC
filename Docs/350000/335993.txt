<DOC>
<DOCNO> 335993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur27.html </URL>
<DATE> 2005/04/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Atatürk Barajı'na sızan petrolün yüzde 90'ı temizlendi 
</HEADLINE>
<TEXT>

     Şanlıurfa'da, BOTAŞ'a ait petrol boru hattından Atatürk Barajı Göleti'ne sızan yaklaşık 20 bin varil ham petrolün yüzde 90'ının temizlendiği bildirildi. 
     BOTAŞ Genel Müdürlüğü'ne bağlı ekipler, özel bir şirket ve balıkçıların yardımıyla kıyı temizleme botlarını kullanarak kıyı şeridine sızan ham petrolü temizlemeye çalışıyor. 
     Petrolün rüzgarın etkisiyle gölete yayılmasını engellemek için yurt dışından getirilen özel bomların temizleme aparatı kullanıldığı temizleme çalışmalarını, yaklaşık 50 kişilik ekip yürütüyor. 
     Geçen haftadan bu yana ABD'den gelen uzmanların gözetiminde sürdürülen çalışmalarda, göl yüzeyinden toplanan ham petrol tankerlerle BOTAŞ tesislerine taşınıyor. 
     BOTAŞ ekiplerinin çalışmalarının tamamlanmasının ardından İl Çevre ve Orman Müdürlüğü ekipleri bölgede inceleme yapacak. 
     
     MOBİL LABORATUVAR 
     Şanlıurfa Çevre ve Orman Müdürü Kadri Alyamaç, AA muhabirine yaptığı açıklamada, Atatürk Baraj Gölü çevresinde yer yer 10 kilometrelik kıyı şeridine ham petrol sızdığını belirterek, ''Ham petrolün bulaştığı alandan mobil çevre referans laboratuvarıyla su ve toprak numuneleri alacağız'' dedi. 
     Valilik aracılığıyla mobil laboratuvar için Çevre ve Orman Bakanlığı'ndan talepte bulunduklarını bildiren Alyamaç, BOTAŞ ekiplerinin çalışmalarını da yakından takip ettiklerini, petrolün daha geniş alana yayılmaması için kıyı şeridine bariyer kurulmasını sağladıklarını kaydetti. 
     Bariyer sisteminin göl yüzeyindeki petrolün toprağa bulaşmasını engellediğini ifade eden Alyamaç, şöyle konuştu 
     ''BOTAŞ ekipleri ham petrole bulaşmış toprak parçalarını alarak boş arazide topluyor. Petrol sızıntısını önlemek için alt tarafına geçirimsiz tabaka yerleştirilen alanda toplanan toprak parçaları muhtemelen Potasyum Nitrat'la temizlenecek. Yetkililer yaklaşık 20 bin varil petrol sızıntısı olduğunu söylemişti. Şu ana kadar Atatürk Barajı Göleti'ne sızan yaklaşık 20 bin varil ham petrolün yüzde 90'ı temizlendi.'' Şanlıurfa merkeze bağlı Yığınak Köyü'nden geçen BOTAŞ'a ait Batman Yumurtalık Petrol Boru Hattı'nda 13 Nisan Çarşamba günü meydana gelen kaçak sonucu, ilk belirlemelere göre yaklaşık 18 bin varil ham petrol Atatürk Baraj Göleti çevresine yayılmış, çıkan yangında bazı canlılar zarar görmüştü. 
     
</TEXT>
</DOC>
