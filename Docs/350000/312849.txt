<DOC>
<DOCNO> 312849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun06.html </URL>
<DATE> 2005/02/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rice ve Lavrov zirvesi Ankara'da yapıldı... Neler konuşuldu 
</HEADLINE>
<TEXT>

     ABD Dışişleri Bakanı Condoleezza Rice'ın Rusya Dışişleri Bakanı Sergey Lavrov ile dün gece Ankara'da yaptığı görüşmede, Rusya'yı, demokratik reformların yavaş gitmesinden dolayı eleştirdiği bildirildi. 
     Amerikalı üst düzey bir yetkilinin 2,5 saat süren çalışma yemeği sonunda verdiği bilgiye göre Rice, Moskova'ya yönelik eleştirilerine karşın, ABD'nin Rusya'yı tecrit etme niyetinde olmadığının altını çizdi. 
     ABD Başkanı George W. Bush ile Rusya Devlet Başkanı Vladimir Putin'in 24 Şubat'ta Bratislava'da yapılacak zirvesine hazırlık amacı taşıyan çalışma yemeğinde, Dışişleri Bakanı Rice'ın ayrıca Rus hükümetinin petrol devi Yukos'a yönelik tutumu, elektronik medya üzerindeki kısıtlamaları ve şimdi bölgesel yöneticiler ile diğer yetkilileri doğrudan atama yetkisine sahip Kremlin'in yönetimde gücünü artırmasını gündeme getirdiği belirtildi. 
     Amerikalı yetkilinin verdiği bilgiye göre, bu konuların Moskova ile Washington arasında tam ve derin bir ilişkinin sürdürülmesini daha zor kıldığını ifade eden Rice, bu endişelerinin bulunduğunu ve bu durumun ikili ilişkilerin gelişmesinde önemli engel yarattığını Rus tarafının bilmesini istedi. 
     Rice, görüşmeden önce uçakta gazetecilere yaptığı açıklamada, Rusya'ya yönelik demokrasi eleştirilerine karşın, bu ülkeyi tecrit etmeye niyetli olmadıklarını, demokrasinin gelişimi için yardım ve destek sağlamanın daha doğru olacağını vurguladı. 
     Görüşmelerle ilgili bilgi veren Amerikalı üst düzey yetkili, Rice ve Lavrov'un Rusya'daki gelişmelerin yanı sıra iki ülke arasındaki işbirliği sahaları ile ileride yapılabilecek işbirliği konularında tam ve ayrıntılı bir görüşme yaptıklarını belirtti. 
     Bu sahaların terörizmle mücadele, nükleer silahların sınırlandırılması, AIDS ile mücadele, Afganistan'dan uyuşturucu sevkıyatının engellenmesi ve Irak olduğunu ifade eden Amerikalı yetkili, iki bakanın, ABD'nin Rusya'nın Dünya Ticaret Örgütü'ne girişine desteği ile Yukarı Karabağ, Ukrayna, Gürcistan ve Orta Asya'daki gelişmeler gibi diğer bölgesel konuları da ele aldıklarını kaydetti. 
     
     ''ÖZDE MÜTTEFİĞİZ'' 

     Lavrov da, görüşmeden sonra Rus haber ajanslarına yaptığı açıklamada, Moskova ile Washington arasındaki ilişkilerin olumlu yönleri üzerinde durdu. 
     ''Önemli görüş ayrılıklarına karşın, özde iki ülkenin terörizmle mücadele, kitle imha silahlarının ve uyuşturucunun yayılmasını önleme konularında müttefik olduğunu'' belirten Lavrov, demokrasi konusunda da Devlet Başkanı Putin'in 24 Aralık'ta Başkan Bush ile Bratislava'da yapacağı görüşmede her soruya yanıt verecek durumda olduğunu kaydetti. 
     RIA Novosti ajansının haberine göre, Lavrov, görüşmede İran'ın nükleer girişimlerinin de ele alındığını belirterek, ''İran sorununa bağlı tüm problemlerin siyasi yollardan çözümünün önemini bildirdik. Amerikan tarafı da bunun Washington'un çıkarına olduğunu doğruladı'' diye konuştu. 
     
</TEXT>
</DOC>
