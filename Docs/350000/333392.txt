<DOC>
<DOCNO> 333392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo16.html </URL>
<DATE> 2005/04/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
PSV Eindhoven Teknik Direktörü Yarı finale çıkmamız inanılmaz 
</HEADLINE>
<TEXT>

     Avrupa Şampiyonlar Ligi'nde yarı finale yükselen PSV Eindhoven'da, teknik direktör Guus Hiddink, takımının yarı finale yükselmesini ''inanılmaz'' diye nitelendirdi. 
     Dün akşam yapılan Avrupa Şampiyonlar Ligi çeyrek final rövanş maçında Fransa'nın Olympique Lyon takımını penaltı atışları sonucunda 4-2 yenen PSV Eindhoven'da, teknik direktör Hiddink, sezon başından bu yana takımının kaydettiği mesafenin hayret verici olduğunu bildirdi. 
     Sezon başında forvet oyuncularından Mateja Kezman ve Arjen Robben'i FC Chelsea'ye, Dennis Rommedahl'ı ise Charlton Athletic'e kaptıran PSV Eindhoven'da Guus Hiddink, sezon başında transfer edilen genç oyuncuların takıma yeni güç kazandırdığını ve bu oyuncuların bencillikten yoksun bir biçimde mücadele ettiklerini söyledi. 
     Hiddink, ''Sezon başında Avrupa Şampiyonlar Ligi eleme turunu geçmeyi hedefleyen takımın bugün geldiği nokta inanılmaz. Şimdi yarı finaldeyiz ve bu gerçek bir başarı'' dedi. 
     Bir dönem Fenerbahçe'nin teknik direktörlüğü de yapan Hollandalı teknik adam, 2002 yılında Güney Kore Milli Takımı'nı çalıştırmış ve takımını tarihinde ilk kez kupada dördüncülüğe ulaştırmıştı. 
     PSV Eindhoven, 12 Nisan Salı günü olaylar nedeniyle tatil edilen FC Inter-AC Milan maçında, UEFA'nın AC Milan'ı 3-0 hükmen galip sayması durumunda yarı finalde İtalya'nın ligde kalan tek takımıyla eşleşecek. 
     
</TEXT>
</DOC>
