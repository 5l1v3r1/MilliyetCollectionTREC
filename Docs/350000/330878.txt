<DOC>
<DOCNO> 330878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas07.html </URL>
<DATE> 2005/04/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
''Sex and the City'' güzelleri barıştı 
</HEADLINE>
<TEXT>

     Ekranlara veda eden ''Sex and the City'' dizisinde samimi arkadaşı oynadıkları halde gerçek hayatta arası bozuk olan Sarah Jessica Parker ile Kim Cattrall barıştı. Parker'ın 40. yaşgünü partisinde biraraya gelen ikilinin barışmasıyla rafa kaldırılan ''Sex and the City'' filmi de yeniden gündeme geldi. 
     Internetteki ''new york daily news'' sitesinin haberine göre, dizide köşe yazarı Carrie Bradshaw'u canlandıran Parker ile ''fettan'' güzel Samantha Jones'u canlandıran Cattrall barış imzaladı. 
     Parker'ın 40. yaşgününü kutlamak için eşi aktör Matthew Broderick ile verdiği partiye davet edilen Cattrall bu çağrıyı severek kabul etti. Dizide dörtlü arkadaş grubunun diğer üyeleri Cynthia Nixon Miranda ve Kristin Davis Charlotte ve Carrie'nin büyük aşkı Mr.Big'i canlandıran Chris Noth da partinin davetlileri arasında yer alırken, ''Sex and the City'' ailesi eski günlerini yad etme fırsatını yakaladı. 
     
     FİLME ''YEŞİL IŞIK'' YANDI 

     Cattrall ile Parker'ın barışması da dizi üyelerine büyük bir moral verdi. 
     ''Sex and the City'' dizisinin beyazperdeye aktarılması için hazırlanan projeye Parker ile dargın olduğu için ''kırmızı ışık'' yaktığı belirtilen Cattrall, eski dostuyla arasındaki buzlar eriyince filmle ilgili olumlu düşünceler beyan etmeye başladı. 
     Uzun süredir bu fırsatı bekleyen dizi oyuncularından Nixon, partiye katılan gazetecilerin, ''şu günlerde ne yapıyorsunuz '' sorusuna, ''Kim'e teşekkür ederim, hiçbirşey yapmıyorum'' yanıtını vererek eski dostuna sitemle dolu bir espri yaptı. 
     Cattrall'ın filmin senaryosu ve çekim tarihinin belirmesi halinde severek projede görev alabileceği basın sözcüleri tarafından ifade edildi. 
     
     SAMANTHA'NIN GENÇ SMITH'İ ZENGİN OLDU 

     Bu arada, Samantha'nın erkek arkadaşı Smith Jerrod'ı canlandıran genç oyuncu Jason Lewis'e ''Sex and the City'' dizisi uğurlu geldi. 
     ''He-Man'' çizgi filminin beyazperde versiyonunda başrol önerilen Lewis, dizinin ardından çok sayıda projede yer aldı ve hayatı değişti. 
     Elde ettiği serveti değerlendirmek isteyen oyuncu, 1 milyon dolarlık Miami'deki tarihi bir villayı satın almak için harekete geçti. 
     
</TEXT>
</DOC>
