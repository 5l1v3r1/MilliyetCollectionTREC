<DOC>
<DOCNO> 331439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko35.html </URL>
<DATE> 2005/04/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Coşkun Ekonomide darboğazları aştık, önümüz daha aydınlık... 
</HEADLINE>
<TEXT>

     Sanayi ve Ticaret Bakanı Ali Coşkun, temerrüt faiz yükü altında ezilen esnafı bu yükten kurtarıp, basit faizle borcunu ödeyerek işini geliştirebilir duruma getiren girişiminden ötürü TESKOMB'u kutlayarak, ''ekonomide darboğazları aştık. Önümüz daha aydınlık. Müteşşebis önünü daha rahat görebiliyor'' dedi. 
     Sanayi ve Ticaret Bakanı Ali Coşkun, esnaf kredi faizlerine getirilen af ve taksitlendirmeye ilişkin Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği TESKOMB Başkanı Kadir Akgül ile Hilton Otel'de ortaklaşa düzenlediği basın toplantısında, değerlendirmelerde bulundu. 
     Coşkun, esnaf ve sanatkara 2002 yılında 1 trilyon Türk Lirası TL kredi kullandırıldığını, bunun risk oranının da yüzde 40'ın üzerinde olduğunu anlattı. Bu kredilere uygulanan faizin ise yüzde 59'lardan yüzde 18'lere indirildiğini hatırlatan Bakan Coşkun, bu konuda birliklerin de fedakarlıklarda bulunduğunu, yüzde 20 olarak yaptığı sermaye blokajını yüzde 3'e indirdiğini anlattı. 
     Esnafın şu anda yüzde 19.5 faizle kredi kullanır hale geldiğini belirten Coşkun, ''Ümidimiz ve beklentimiz hem kredi limitinin 25 milyar liraya çıkarılması hem de bankaların maliyetlerindeki düzelmeye, ekonomideki gelişmeye, enflasyonun tekli rakamlara inmesi, reel faizlerin ilk kez yüzde 10'ların altına, AB seviyesine gelerek yüzde 3-4'lere inmesiyle de bu faizler daha da inecektir'' dedi. Sanayi Bakanı Coşkun, şöyle devam etti 
     ''Bu arada, kredi almak isteyen esnafın, o krizli günlerde ya çeki döndüğü için ya hayatımıza giren kredi kartları dolayısıyla aldığı ürünün, malın karşılığını zamanında ödeyemediği için, şu ya da bu senedi döndüğü için Merkez Bankası'nda tutulan sicilinin karalanması neticesinde kredi alamadığını tespit ettik. Bunun üzerine sicil barışını, vergi barışını getirdik. Bağ-Kur barışını getirdik. Birçok yenilik ve destek getirdik hem tüketiciye hem vatandaşa hem esnafa, tüccara, sanayiciye, işçiye, çiftçiye... Daha çoğu yapılamaz mıydı Tabii yapılırdı ama takdir edersiniz ki hala yılda 40 milyar dolar karşılığı Türk Lirası faiz ödeyen bir bütçeye sahibiz. Tüm yatırımlara bunun 5'de biri kadar devlet, yatırım yapabiliyor.'' 
     
     ''EKONOMİDE DARBOĞAZLARI AŞTIK'' 
     Bakan Coşkun, konuşmasında, ekonomide darboğazların aşıldığını, Türkiye'nin önünün daha aydınlık olduğunu, bunun sonucunda müteşşebislerin de önlerini daha iyi gördüklerini söyledi. 
     Coşkun, 2000 yılından beri borcunu ödeyemeyen esnaf ve sanatkarın borcunun 12 ile 16 kat arasında arttığını da belirterek, şunları söyledi 
     ''Dolayısıyla temerrüt faizleri, yani faizin faizi kartopu gibi büyüyen, bu yükün altında ezilen esnafımızı, bu yükten kurtarmak, basit faizle onları, rahat borcunu ödeyip iş hayatında yeniden kredi alabilir, itibarını tazeleyip işini geliştirebilir duruma getirebilmek için böylesi girişimleri nedeniyle TESKOMB yönetim kurulunu kutluyorum.'' 
     
     507 SAYILI YASA MECLİSTE 
     TBMM'de görüşülmeye başlanan 507 sayılı Türkiye Esnaf Sanatkarlar Odaları Birlikleri Federasyonu ve Konfederasyonu yasasında değişiklik yapacaklarını belirten Coşkun, böylece söz konusu yasanın çağdaş bir yasa haline getirileceğini anlattı. 
     Coşkun, ''tabi ki ihtilaflar var. Tabi ki tartışmalar var. Önemli olan en doğruyu yapmaktır. Birbirimizi saygıyla karşılayacağız, doğruyu bulacağız'' dedi. 
     Esnafın haklarını gerçek anlamda koruyabilmek, onlarla ilişkileri elektronik ortamda devam ettirmek için ''e esnaf'' projesini geliştirdiklerini anlatan Bakan Coşkun, bu proje çerçevesinde 3 milyon 800 bin esnafın tarandığını, gerçek anlamda esnaf olanların işlerine devam ettiklerini, geri kalan üyelerin ise şu anda pasif üye olarak göründüğünü söyledi. Onların da hızla tarandığını anlatan Coşkun, ''Yasa çıkınca burada mükerrerlikler varsa, üye sayısı 100'ün altına düşen odalar varsa, bunları birleştirerek, çok sağlıklı bir yapıya kavuşturacağız. Dolayısıyla esnafı 5 milyon kabul etsek çalışanları ve aileleriyle beraber bugün esnaf kesimimiz 20 milyonun üzerinde bir vatandaşı kapsamaktadır. Esnafımızı koruyup gözeteceğiz'' diye konuştu. 
     Daha sonra soruları yanıtlayan Coşkun, yüzde 9.9'luk büyümede esnafın etkisinin ne olduğuna yönelik bir soru üzerine, şunları söyledi 
     ''Yüzde 9.9'luk büyümede esnafın etkisini gösterecek elimizde net bir bilgi yok. İşte bugün elektronik ve internet ortamıyla ilgili hazırladığımız projeyle önümüzdeki yıllarda bunu takip edebileceğiz. Ama ekonomideki ağırlıklarının katma değer olarak yüzde 40 civarında olduğunu araştırmalardan biliyoruz. İstihdam da aşağı yukarı aynı oranlarda... Çünkü AB standartlarında bunların hepsi KOBİ'dir. Bu kapsamada küreselleşme sürecinde de rekabet gücümüzün en büyük güvencesi esnaf, sanatkar ve KOBİ'ler olacak. Onların gelişmesine çok önem veriyoruz. 
     
     TESKOMB BAŞKANI AKGÜL 
     TESKOMB Başkanı Kadir Akgül de, faiz affı olmaması durumunda 300 trilyon liranın üzerinde bir tahsilatın olacağını belirtirken, af ile birlikte yaklaşık 70 trilyon liranın gelebileceğini belirtti. 
     Yapılan af ile devletin cebinden tek kuruş gitmediğini vurgulayan Akgül, paranın tamamen esnafın kendi kuruluşu olan TESKOMB'dan çıkacağını kaydetti. 
     Düzenlemeyi yaparken işin sosyal yanını da düşündüklerini vurgulayan Akgül, affa rağmen ödeme yapmayanların üzerine gidileceği mesajını verdi. 
     
     ''1 MİLYAR 17 MİLYAR OLMUŞ, BUNU 2 MİLYARA DÜŞÜRÜYORUZ'' 
     2000 yılında 1 milyar TL kredi kullanan esnafın borcunun şu anda 17 milyar TL'ye çıktığını kaydeden Akgül, af ile birlikte bu rakamın yaklaşık 2 milyar TL'ye gerileyeceğini ve taksitlendirilerek ödenebileceğini bildirdi. 
     Af kapsamına giren takipteki kredilerin ana parasının 43 trilyon TL olduğunu söyleyen Akgül, afla birlikte toplam 70 trilyon TL civarında bir tahsilat beklediklerini açıkladı. 
     Akgül, affa katılımın yüzde 90 civarında olacağını beklediklerini de ifade etti. 
     
</TEXT>
</DOC>
