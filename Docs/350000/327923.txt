<DOC>
<DOCNO> 327923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur38.html </URL>
<DATE> 2005/03/28/ </DATE>
<TIME> 23.34 </TIME>
<AUTHOR>  </AUTHOR>
<HEADLINE>
Yozgat'ta temizlik işçileri iş bıraktı 
</HEADLINE>
<TEXT>

     Yozgat'ta temizlik hizmetlerini yürüten 3K şirketinin 121 işçisi, kendilerine kötü muamele edildiği gerekçesiyle gece temizliğine çıkmadı. 
     Temizlik işçilerinin, işyerine gelmelerine rağmen işe çıkmak istememeleri üzerine Yozgat Belediye Başkanı Yusuf Başer devreye girdi. Temizlik işçileri, şirket müdürünün kendilerine sürekli hakaret ettiğini ve geçersiz bahanelerle 3 kişinin iş akitlerinin tek taraflı feshedildiğini ileri sürdü. İşçiler, çalışma ortamı düzeltilinceye ve iş güvencesi sağlanıncaya kadar işe çıkmayacaklarını belirtti. 
     Başer, işyerine gelerek önce işçilerle daha sonra da işyeri sorumlusu Ahmet Ufuk Erkan ile görüştü. İşçilerden temizlik hizmetini aksatmamaları isteyen Başer'in çabaları işçileri ikna etmeye yetmedi. 
     İşçiler, gece temizliğinin yanı sıra gündüz temizliğine de çıkmayacaklarını belirtti. 
     
</TEXT>
</DOC>
