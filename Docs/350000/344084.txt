<DOC>
<DOCNO> 344084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas15.html </URL>
<DATE> 2005/05/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Küçük Ayla'nın katil zanlısı tutuklandı 
</HEADLINE>
<TEXT>

     Almanya’nın Saksonya eyaletindeki Zwickau kentinde 2 gün önce ortadan kaybolan 6 yaşındaki Ayla adlı Türk kızının Alman katil zanlısı tutuklandı. 
     Zwickau polisi, daha önce tecavüz suçundan sabıkası bulunan 37 yaşındaki katil zanlısının polise Ayla’nın cesedinin bulunduğu yeri gösterdiğini bildirdi. 
     Polis, 2 çocuk babası olan ve eşinden ayrı yaşayan katil zanlısının Ayla’yı 17 Mayıs’ta okula giderken zorla otomobilinin bagajına kapatarak kaçırdığını, olaydan yaklaşık 12 saat sonra Zwickau yakınlarındaki Reinsdorf kasabasında bulunan evinde yakalandığını belirtti. 
     Başlangıçta ifade vermekten kaçınan kişinin dün gece geç saatlerde suçunu itiraf ederek, polisleri Ayla’nın cesedinin bulunduğu yere götürdüğü kaydedildi. 
     Polis, başlangıçta Ayla’nın babasından şüphelenildiğini, ancak kısa sürede babasının masum olduğunun anlaşıldığını bildirdi. 
     Bir polis sözcüsü, AA muhabirine yaptığı açıklamada, yapılan otopsi sonucu cesedin küçük Ayla’ya ait olduğunun hemen hemen kesinleştiğini söyledi. 
     Sözcü, katil zanlısının Ayla’ya tecavüz edip etmediği konusunda şimdilik bir şey söyleyemeyeceğini kaydetti. 
     
</TEXT>
</DOC>
