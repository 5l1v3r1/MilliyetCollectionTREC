<DOC>
<DOCNO> 305555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur30.html </URL>
<DATE> 2005/01/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Teslim almadığı kredi kartına hesap dökümü geldi .. 
</HEADLINE>
<TEXT>

     Antalya'da, talepte bulunmadığı halde kendisine kredi kartı gönderildiğini iddia eden bir kişi ile teslim almadığı kredi kartına hesap dökümü geldiğini savunan kişi Cumhuriyet Savcılığı'na suç duyurusunda bulundu. 
     Avukat Ümit Uysal gazetecilere yaptığı açıklamada, müvekkili olan Mustafa Çetin adlı vatandaşa, talebi olmamasına rağmen bir bankadan kredi kartı gönderildiğini, bunun üzerine kartı iptal ettirmek isteyen Çetin'in, bankaya başvurduğunu, ancak bu sırada Çetin'e bankadan 270 milyon liralık hesap dökümü geldiğini söyledi. 
     Çetin'in hesap dökümüne itiraz ederek, bankaya tekrar başvurması üzerine banka yetkililerinin, hatalarını kabul ederek, kartı iptal ettiğini ve hesabı kapattığını ifade eden Ümit Uysal, buna rağmen Mustafa Çetin'in, banka hakkında suç duyurusunda bulunduğunu bildirdi. 
     
     KAYBEDİLEN KREDİ KARTI 
     Avukat Ümit Uysal, diğer olayda ise kredi kartını kaybeden müvekkili Abdurrahman Ayan'ın, gazetelere zayi ilanı vererek, bankaya başvurduğunu ve tekrar kredi kartı istediğini kaydetti. Uysal, Ayan'a, yeni bir kredi kartı gelmemesine rağmen 1 milyar 300 milyon liralık hesap dökümü geldiğini ifade etti. 
     Bankaya başvuran müvekkilinin kendisine gelmesi gereken kredi kartının başka kişiye gittiğini, bu kişinin de Antalya'da farklı yerlerde alışveriş yaptığının ortaya çıktığını anlatan Uysal, ''Her iki müvekkilimin isteği üzerine, Cumhuriyet Savcılığı'na adı geçen 2 farklı banka ile ilgili suç duyurusunda bulunuyoruz. Kredi kartında yaşanan olaylarda mağdur olan hep vatandaşımız oluyor. Buna artık dur denilmesi gerekiyor'' dedi. 
     
</TEXT>
</DOC>
