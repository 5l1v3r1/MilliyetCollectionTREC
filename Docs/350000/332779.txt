<DOC>
<DOCNO> 332779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun05.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polis bizi korumadı' 
</HEADLINE>
<TEXT>


Trabzon'da saldırıya uğrayan 5 TAYAD'lı, ifadelerinde saldırının iki polisin müdahalesiyle başladığını anlattılar 

GÖKÇER TAHİNCİOĞLU Ankara 

Trabzon'da bildiri dağıtırken saldırıya uğrayan, sonra da "toplumda infial uyandırdıkları" gerekçesiyle tutuklanan 5 kişinin, bildirimsiz gösteri yürüyüşü yapıp polis memurlarına hakaret ederek halkı galeyana getirmekle suçlandıkları ortaya çıktı. 

2 trafik polisi 
Ekmek ve Adalet dergisi muhabiri Zeynep Erduğrul ile Tutuklu Yakınları Yardımlaşma ve Dayanışma Derneği TAYAD üyesi İhsan Özdil, Emre Bakır, Nurgül Acar ve Çetin Güven, ifadelerinde yarım saat bildiri dağıtmalarına rağmen tepki almadıklarını, olayları, kendilerine müdahale eden 2 trafik polisinin kışkırttığını iddia etti. Güven, savcılık ifadesinde olayı şöyle anlattı 
"Bülten dağıtıyorduk. 2 trafik polisi bizi durdurup 'Yaptığınız kanun dışıdır' dedi. İnsanlar toplandı. Nasıl olduysa 'PKK', 'Türk bayrağını nasıl yakarsınız ' diye sesler yükseldi. Saldırıya uğradık." 
Güven, "PKK ve bayrak yakıldı" sözlerini söyleyerek kalabalığı kışkırtan kişileri teşhis edebileceğini belirtirken, "Polisler bizi korumadı, seyirci kaldı. Polis gelinceye kadar problemsiz bildiri dağıttık. Polisler müdahale edince ortalık karıştı. Bu 2 polis halkı kışkırtmışlardır. Şik yetçiyim" dedi. 

'İnfial yarattılar' 
Gençleri "bildirimsiz gösteri yürüyüşü yapmak", "polis memurlarına hakaret" suçlarından mahkemeye sevk eden Savcı Murat Ay, sevk yazısında, suçların toplumda infial uyandırdığını, gençlerin tutuklanması gerektiğini iddia etti. 
5 kişinin, halkı galeyana getirip infial uyandırdığını kaydeden Trabzon 1. Sulh Ceza Mahkemesi de gençlerin tutuklanmalarına karar vermişti. 

'Ya PKK'lıysanız' sözüne tepki 

Tutuklananlardan Zeynep Erduğrul en sağda , Uzun Sokak'ta 15 - 16 yaşlarındaki gençlerin "Kahrolsun PKK" sloganları attığını duyduğunu belirterek şöyle konuştu "TAYAD'lılarla ilgisinin bulunduğunu düşünmedim. Trafik polisleri 'PKK'lı olmadığınızı nereden bilelim' deyince, TAYAD'lılar tepkide bulundu. Halkın saldırması, polisin ağzından PKK sözcüğünün çıkmasından kaynaklandı. 2 trafik polisi ve sivil polisler kalabalığı engellemedi." Diğer 3 genç de ifadelerinde 2 polisi suçladı. 


</TEXT>
</DOC>
