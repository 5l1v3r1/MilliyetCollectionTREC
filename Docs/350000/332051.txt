<DOC>
<DOCNO> 332051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/guncel/gun07.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet bu hafta Yeditepe'de 
</HEADLINE>
<TEXT>


İSTANBUL Milliyet 

"Milliyet Bir Hafta Boyunca Bu Kampusta" etkinlikleri bugün Yeditepe Üniversitesi'nde başlıyor. Çeşitli üniversitelerde, gençleri Milliyet yazarlarıyla da buluşturan etkinlikler ikinci haftasına giriyor. 
Yeditepe Üniversitesi Kayışdağı Kampusu'nda 15 Nisan'a kadar devam edecek etkinliğin ilk konuk yazarları, Hasan Cemal, Tuğrul Eryılmaz, Serpil Yılmaz ve Hurşit Güneş. Yazarlarımız bugün 12.00-14.00 arası öğrencilerin sorularını yanıtlayacak. 
Aydın Doğan Vakfı Karikatür Sergisi'nin de yer alacağı etkinlik çerçevesinde 13 Nisan'da iş dünyasından ünlü isimler, öğrencilerle buluşacak. Saat 12.00-14.00 arasında Milliyet Yayın Danışmanı Nurcan Akad'ın moderatörlüğünde, iş dünyasından Leyla Alaton, Mustafa Taviloğlu ve Ceyda Aydede öğrencilerle bir araya gelecek. 14 Nisan'da saat 12.00-14.00 arasında da, "spor" gündemli toplantıda Necil Ülgen, Mehmet Demirkol, Cem Dizdar, Bilgin Gökberk konuşmacı olacak. Etkinliğin Yeditepe Üniversitesi'ndeki kapanışı 15 Nisan'da Bulutsuzluk Özlemi'nin konseriyle olacak. 


</TEXT>
</DOC>
