<DOC>
<DOCNO> 304725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur22.html </URL>
<DATE> 2005/01/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Süphan Dağı'nda çığ, 3 avcıyı yuttu 
</HEADLINE>
<TEXT>

     Ağrı'nın Patnos İlçesi'nde, Süphan Dağı eteklerinde ava çıkan 3 kişi, çığ altında kalarak öldü. 
     AA muhabirinin edindiği bilgiye göre, Patnos İlçesi'ne bağlı Sarıdibek Köyü'nde ava çıkan Abdulgafur Dağtekin, Muhittin Korkut ve Necati Tavan'ın uzun süre köye geri dönmemeleri üzerine köy sakinleri arama başlattı. 
     Arama sonucunda, Süphan Dağı eteklerinde, Şeri mezrasında meydana gelen çığda, kar kütlelerinin altında kaldıkları belirlenen 3 kişinin cesedi, köy sakinleri tarafından çıkarıldı. 
     Ağrı Valisi Yusuf Yavaşcan, AA muhabirine yaptığı açıklamada, çığın, avcıların bölgede ateş etmeleri sonucu meydana gelmiş olabileceğini tahmin ettiklerini söyledi. 
     Yavaşcan, çığ bölgesinde başka kimsenin bulunmadığının da tespit edildiğini bildirdi. 
     
</TEXT>
</DOC>
