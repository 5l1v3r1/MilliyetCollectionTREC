<DOC>
<DOCNO> 334608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas19.html </URL>
<DATE> 2005/04/18/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İstanbul Film Festivali filmlerini 90 bini aşkın kişi izledi 
</HEADLINE>
<TEXT>

     İstanbul Kültür Sanat Vakfı İKSV tarafından düzenlenen ''24. Uluslararası İstanbul Film Festivali''nde gösterilen filmleri 90 bini aşkın kişi izledi. 
     İKSV'den yapılan yazılı açıklamaya göre, Akbank'ın sponsorluğunda 2-17 Nisan tarihleri arasında gerçekleştirilen festival, bu yıl geçen yıllarda 6 olan sinema sayısını 5'e ve 200'lerde olan film sayısını 160'a düşürmesine rağmen, seyirci sayısını artırdı. 
     Festival filmlerini, biletli ve davetiyeli olarak 90 bini aşkın sinemasever takip etti. 
     Festivalin 16 günlük süresi içinde İstanbul'a gelen Sophia Loren, Harvey Keitel, Alain Robbe-Grillet, Jane Campion, yönetmen Neil Jordan, Sally Potter, Claire Denis, Charles Danc, Valentina Cervi, Don McKellar gibi isimler büyük ilgi gördü. 
     Festivalin açılışında Sophia Loren ''Yaşamboyu Başarı Ödülü'' alırken, Nedim Otyam, Yavuz Turgul ve Tarık Akan'a ''Sinema Onur Ödülü'' verildi. 
     Kapanışta ise ''Sinema Onur Ödülü'' İrlandalı yönetmen Neil Jordan'a, ''Yaşamboyu Başarı Ödülü'' de oyuncu Harvey Keitel'e sunuldu. 
     Dünya basınının büyük ilgi gösterdiği festival, Variety, Screen International, Hollywood Reporter, Sight and Sound gibi dünyanın önde gelen sektör dergilerinin yanı sıra Le Monde, The Independent, L'Humanite, Frankfurter Allgemeine, Tagesspiegel, La Reppublica, Süddeutsche Zeitung, Financial Times, Elefthrotypia gibi önemli ve saygın gazetelerin temsilcileri tarafından da izlendi. Ayrıca RAI 3 İtalya , Arte Almanya ve Film Festival Channel ABD gibi televizyon kanalları programlarında İstanbul Film Festivali'ne yer ayırdılar. 
     İstanbul Film Festivali'nin en çok ilgi gören filmi, 2 bin 800 kişi tarafından izlenen Hong Kong'lu yönetmen Wong Kar-Wai'nin yönettiği ''2046'' oldu. 
     Uluslararası İstanbul Film Festivali, gelecek yıl 7-23 Nisan 2006 tarihleri arasında 25. kez İstanbullu sinemaseverle buluşacak. 
     
</TEXT>
</DOC>
