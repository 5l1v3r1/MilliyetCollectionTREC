<DOC>
<DOCNO> 317361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur50.html </URL>
<DATE> 2005/02/21/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
İstanbul'da ek nöbetçi eczaneler görevlendiriliyor... 
</HEADLINE>
<TEXT>

     SSK hastanelerinin Sağlık Bakanlığı'na devredilmesi dolayısıyla SSK'lı hastaların mağdur edilmemesi amacıyla İstanbul'da ek nöbetçi eczaneler görevlendirildiği bildirildi. 
     İstanbul İl Sağlık Müdürlüğü'nce yapılan yazılı açıklamada, bölgelerin ihtiyaçları göz önünde bulundurularak, mevcut nöbetçi eczanelere ek olarak, özellikle SSK ile anlaşması bulunan eczaneler arasında nöbetçi eczane görevlendirilmesi yapıldığı belirtildi. 
     Ek nöbetçi eczanelerin, Süreyyapaşa Göğüs Kalp ve Damar Hastalıkları, Bakırköy Kadın Doğum ve Çocuk Hastalıkları, Yakacık Doğum ve Çocuk Hastalıkları, Bezmi Alem Valide Sultan Vakıf Gureba, Okmeydanı, Göztepe ile İstanbul Eğitim ve Araştırma hastaneleri ile Şişli, Eyüp, Paşabahçe ve Kartal Devlet hastanelerinin acil servis girişlerinde ilan edildiği kaydedildi. 
     
</TEXT>
</DOC>
