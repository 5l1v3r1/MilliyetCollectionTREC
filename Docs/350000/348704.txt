<DOC>
<DOCNO> 348704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur17.html </URL>
<DATE> 2005/06/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Danıştay Zorunlu deprem sigortasında hukuka aykırılık yok 
</HEADLINE>
<TEXT>

     Danıştay, zorunlu deprem sigortası uygulamasında "kamu yararına, hizmet gereklerine ve hukuka aykırılık" bulunmadığına karar verdi. 
     AA muhabirinin aldığı bilgiye göre, Halil Ustaoğlu adlı bir vatandaş, 4452 sayılı yetki yasasına dayanılarak çıkarılan 587 sayılı Zorunlu Deprem Sigortası’na dair Kanun Hükmünde Kararname Uyarınca Düzenlenen Zorunlu Deprem Sigortası Genel Şartları ve aynı kararname ile kurulan Doğal Afet Sigortaları Kurumu’nun kadro cetveli ile Zorunlu Deprem Sigortası uygulamasının hukuka aykırı olduğunu ileri sürerek iptalini istedi. 
     Danıştay 11. Dairesi, söz konusu düzenlemelerin iptal istemini oybirliğiyle reddetti. 
     Dairenin gerekçeli kararında, Türkiye’nin aktif bir deprem kuşağı üzerinde bulunduğu belirtilerek, Türkiye’nin deprem riski ile karşı karşıya olması nedeniyle meydana gelen depremlerde büyük zararların oluşacağının kuşkusuz olduğu vurgulandı. 
     Zorunlu Deprem Sigortası kapsamında deprem riskinin karşılanması için toplanan paraların amaç dışı kullanılmasının mümkün olmadığına işaret edilen kararda, söz konusu kanun hükmünde kararnamede Doğal Afet Sigortaları Kurumu’nun faaliyetlerinin Hazine Müsteşarlığı tarafından denetleneceğinin öngörüldüğü anımsatıldı. Kurum kaynaklarının kullanılacağı yerlerin de kanun hükmünde kararnamede sayıldığı anlatılan kararda, şöyle denildi 
     "Devlet tarafından egemenlik gücüne dayanılarak deprem riskinin karşılanması ve bunun toplumun tamamının katılımı ile sağlanması amacıyla kurulan, kar amacı gütmeyen ve meydana gelebilecek depremler sonrası devletin yasadan doğan yükümlülüklerini ortadan kaldıran Zorunlu Deprem Sigortası genel şartları ile bu sigortanın uygulanmasında kamu yararına, hizmet gereklerine ve hukuka aykırılık bulunmamaktadır." Davacı kararı temyiz ederse konu Danıştay İdari Dava Daireleri Kurulu’na gidecek. 
     
</TEXT>
</DOC>
