<DOC>
<DOCNO> 328626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo35.html </URL>
<DATE> 2005/03/30/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Gürcistan, Türkiye maçı öncesi notlar... 
</HEADLINE>
<TEXT>

     Gürcistan ile Türkiye A Milli futbol takımları arasında yapılacak 18. Dünya kupası Avrupa Elemeleri 2. grup maçı öncesi Gürcistan Milli Takımı'nda yer alan Şota Arveladze'nin kampı terk ederek İskoçya'ya döndüğü bildirildi. 
     Şota ile bir zamanlar Trabzonspor'da oynayan ikizi Arçil, AA muhabirine yaptığı açıklamada, Şota'nın Gürcistan Milli Takımı Teknik Direktörü Alain Giresse'nin Türkiye maçı kadrosuna almadığını belirterek, bu nedenle Şota'nın kamptan ve Gürcistan'dan ayrıldığını söyledi. 
     Bu arada milli takım futbolcuları maçın oynanacağı Lokomotiv Stadı'na maç saatinden yaklaşık 1.5 saat önce geldi. Karşılaşmadan önce ısınmak için sahaya çıkan ay-yıldızlı futbolculara statta bulunan yaklaşık 2 bin civarında Türk taraftar yoğun sevgi gösterisinde bulundu. Taraftarlar özellikle Emre Belözoğlu'nu bulundukları tribüne çağırarak 'yumruk şov' yaptırmak istedi. 
     Öte yandan Tiflis'de gün boyu devam eden sağanak yağmur, maçtan kısa bir süre önce etkisini kaybetti. 
     
</TEXT>
</DOC>
