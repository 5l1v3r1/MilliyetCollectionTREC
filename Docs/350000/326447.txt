<DOC>
<DOCNO> 326447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas24.html </URL>
<DATE> 2005/03/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Stern Antalya Belek, İspanya ve Portekiz'e rakip oldu... 
</HEADLINE>
<TEXT>

     Almanya'nın önde gelen dergilerinden Stern, Belek'in, yeni açılan golf sahaları ve uygun fiyatlarıyla İspanya ve Portekiz'deki golf otellerine rakip olduğunu yazdı. 
     ''Türk rivierasında golf çılgınlığı'' başlığıyla verilen haberde, Belek'te havanın her mevsim güzel ve golf sporu için çok elverişli olduğu belirtildi. 
     Türk hükümetinin golf sahalarının ve otellerinin açılmasına son yıllarda büyük önem verdiği, bu nedenle Akdeniz sahillerinde gittikçe daha fazla golf sahası yapıldığı ifade edilen haberde, genelde İngiliz tasarımcılar tarafından kurulan golf sahalarının Avrupa'daki diğer golf sahalarını aratmadığı, otellerin de Avrupa ülkelerindeki otellere göre daha hesaplı olduğu kaydedildi. 
     Haberde, Golf kulüplerine örnek olarak Gloria Golf Hotel ile Robinson Club Nobilis'in yanı sıra Antalya Golf Club, Gloria Golf Club, National Golf Club, Nobilis Golf Club ve Tat Beach adlı golf kulüpleri örnek verildi. 
     Belek'te 2007 yılı sonuna kadar 5 yeni golf sahasının daha kurulacağına dikkat çekilen haberde, ''golf çılgınlığının'' bölgeye büyük paralar getirdiği, golf sahalarında çalışan görevlilerin de diğer otel personeline göre daha fazla gelir elde ettiği belirtildi. 
     Haberde ayrıca, bölgedeki ev fiyatlarının da diğer turizm ülkelerine göre çok hesaplı olduğu kaydedildi. 
     
</TEXT>
</DOC>
