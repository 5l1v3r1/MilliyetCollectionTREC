<DOC>
<DOCNO> 344552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun24.html </URL>
<DATE> 2005/05/21/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
24.Geleneksel Türk Günü Yürüyüşü New York'ta yapıldı... 
</HEADLINE>
<TEXT>

     Amerikan Dernekleri Federasyonu TADF öncülüğünde bu yıl 24’üncüsü düzenlenen geleneksel Türk Günü Yürüyüşü, New York’ta geniş bir katılım ve büyük bir coşku içinde yapıldı. 
     Yürüyüşe hükümeti temsilen dış Türklerden sorumlu Devlet Bakanı Beşir Atalay ile AK Parti İstanbul Milletvekili ve Başbakan Recep Tayyip Erdoğan’ın dış politika danışmanı Egemen Bağış katılırken, yürüyüş kortejinde Türkiye’nin Washington Büyükelçisi Faruk Loğoğlu, Türkiye’nin BM Daimi Temsilcisi Büyükelçi Baki İlkin, Türkiye’nin New York Başkonsolosu Ömer Önhon, KKTC’nin BM Temsilcisi Reşat Çağlar, Mardin Valisi Temel Koçaklar, Mardin Belediye Başkanı Şeyhmus Nasıroğlu, Beşiktaş Belediye Başkanı İsmail Ünal ile TADF Başkanı Dr. 
     Ata Erim de yer aldı. 
     Manhattan’daki 56. Cadde ile Madison Avenue kavşağında başlayan yürüyüş, Türkevi’nin bir blok ötesinde bulunan Dag Hammarksjold Parkı’nda sona erdi. Yürüyüşte yer alan çeşitli sosyal ve kültürel dernekler, kuruluşlar ve ABD’deki Türk okulları, çok sayıda Türk bayrağı taşıdılar. Yürüyüşe kırmızı-beyaz giysili çocuklar da katıldı. 
     Yürüyüşe katılan Harbiye Askeri Müzesi Mehteran Bölüğü, Beşiktaş Belediyesi Halk Oyunları Ekibi ile Bursa Sağır ve Dilsizler Kılıç-Kalkan Ekibi de Türk ve Amerikalı katılımcılardan büyük ilgi gördü. 
     Yürüyüş kortejine, Mehteran Bölüğü’nün yanı sıra aralarında New York ve New Jersey’deki Türk okulları Amity School ve Pioneer Academy of Science bando takımlarının da bulunduğu çeşitli Amerikan ekiplerinden oluşan 20’nin üzerinde bando katıldı. 
     Amerikan-Türk toplumundan onbinlerce insanın kortejde yer almak ya da yol kenarında izlemek suretiyle katıldığı yürüyüşe, dünyanın değişik ülkelerindeki Türk topluluklarından da büyük katılım oldu. 
     Bulgaristan Türkleri, Azerbaycan, Ahıska, KKTC, Özbekistan ve diğer Türk topluluklarından yürüyüşe katılan gruplar, Türk Günü Yürüyüşü’ne ayrı bir anlam kattılar. 
     Yürüyüşün bitiminden sonra Dag Hammarksjold Parkı’nda Türk Günü Yürüyüşü Şenliği başladı. Şenlik kapsamında, Mehteran Bölüğü ve halk oyunları ekiplerinin sunacakları konser ve gösterilerin yanı sıra pop sanatçısı Ege ile Türk halk müziği sanatçısı Zara birer konser verecekler. 
     
</TEXT>
</DOC>
