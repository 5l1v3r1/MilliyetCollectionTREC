<DOC>
<DOCNO> 313101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun40.html </URL>
<DATE> 2005/02/07/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kürtler ikinciliğe yükseldi 
</HEADLINE>
<TEXT>

     30 ocakta yapılan seçimlerden sonra oy sayımının devam ettiği Irak'ta, Kürt ittifakı ikinciliğe yükseldi. 
     18 seçim bölgesinden 13'ünde yapılan oy sayımlarına göre Şiiler'in Birleşik Irak İttifakı 2 milyon 300 bin, Kürtler partilerin oluşturduğu koalisyon bir milyon 100 bin ve Irak geçici Başbakanı Ayad Allavi’nin başını çektiği grup ise 620 bin oy aldı. 
     Irak seçim komisyonundan yapılan açıklamada, 13 bölgede yapılan oy sayımlarının yine de kesin sonuçları yansıtmadığı belirtildi. 
     
     Musul'a 15 binden fazla kişi oy kullanamadı 
     Bu arada komisyon yetkilileri, Musul bölgesinde usulsüzlükler yüzünden 15 binden fazla seçmenin oy kullanamadığını açıkladı. 
     Komisyon yetkilisi İzzeddin El Mahmudi, Bağdat'ta gazetecilere yaptığı açıklamada, Musul'da ve kenti çevreleyen Nineveh bölgesinde 15 bin 188 seçmenin, 30 ocaktaki tarihi seçimlerde oy kullanamadığını, çünkü seçim görevlilerinin çalışamadığını ve oy pusulalarının yetmediğini söyledi. 
     Silahlı kişilerin bazı seçim merkezlerini yağmaladığını ve oy pusulaları ile sandıkları çaldığını belirten El Mahmudi, silahlı kişilerin seçim görevlilerine rüşvet teklif ettiklerini de kaydetti. 
     
     Seçime katılan gruplar isteklerini açıklamaya başladı 
     Irak'ta seçim sonuçlarının en geç perşembe günü açıklanması bekleniyor. Bu açıklama yapılmadan önce, Irak'taki farklı etnik gruplar yönetime ilişkin isteklerini net şekilde dile getirmeye başladı. 
     
     Şiiler, anayasanın İslam kurallarına göre hazırlanmasını istiyor 
     Seçimden önce "hedefimiz şeriat devleti değil" diyen Şii Uleması şimdi yeni anayasada İslamın temel alınmasını istiyor. 
     Irak'ın önde gelen Şii lideri Ayetullah Ali Sistani ve üst düzey bir başka Şii din adamı, Irak'ın yeni anayasası hazırlanırken İslamın temel alınması gerektiğini resmen bildirdi. 
     Şii grupların bu isteği dile getirebileceği bekleniyordu. Ancak Irak seçiminden zaferle çıkması beklenen Şii oluşumu, Birleşik Irak İttifakı seçim öncesinde hedefimiz İslam devleti değil’ mesajını vermişti. 
     Şimdi durum değişmiş görünüyor. Irak'ın en önemli beş şii liderinden oluşan mercii taklitte yer alan büyük ayetullah muhammed ishak'ın sözcüsü de necef'te yaptığı açıklamada "tüm Şii din adamları ve Irak halkının çoğunluğu , ulusal meclisin yeni anayasayı hazırlarken İslamı temel almasını istiyor. İslama karşı olan yasaları reddediyor" dedi. 
     Şii din adamları, yeni anayasa hazırlanırken ABD yönetiminin de tamamen safdışı bırakılmasından yana. 
     Şiiler seçimde önde gitse de Irak'ta Sünniler, Kürtler ve Türkmenlerin varlığını unutmamak gerek. 
     ABD yönetimi bu noktada Sünnilerle, Kürtlerin Şiilerin şeriat devleti isteğine karşı çıkmasını bekliyor. 
     
     Kürtler üsluplarını yumuşatmaya başladı 
     Yeni yönetimde etkin görevler üstlenebilecekleri belirtilen Kürt gruplar ise ılımlı mesajlar veriyor. 
     Son olarak Irak Kürdistan Yurtsever Birliği lideri Celal Talabani, yeni dönemde Irak'ta uzlaşma ve güven ortamı için tüm kesimlerle işbirliği içinde olacaklarını söyledi. 
     Talabani, ''Kürtler devlet başkanlığını alırsa Şiiler başbakanlığı, Sünniler de meclis başkanlığını alabilir'' diye konuştu. 
     
     Türkmenler seçimlere itiraz etti 
     Türkmenler ise, Irak Türkmen Cephesi koalisyonu seçimle ilgili itirazlarını Irak Yüksek Seçim Kurulu’na iletti. Türkmen Cephesi imza kampanyası da başlattı. 
     Türkmen Cephesi koalisyonu başkanı hafta sonunda , burası bir barut fıçısı halindedir, ne olacağını bilmiyoruz. Zaten haksızlık olan yerde adalet de olmaz'' demişti. 
     
</TEXT>
</DOC>
