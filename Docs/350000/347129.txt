<DOC>
<DOCNO> 347129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun46.html </URL>
<DATE> 2005/05/30/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Fischer "Fransızların anayasayı reddetmesi yenilgi ve bir uyarı" 
</HEADLINE>
<TEXT>

     Avusturya Cumhurbaşkanı Heinz Fischer, Fransa'da AB Anayasası için yapılan referandumdan ''hayır'' sonucunun çıkmasını ''yenilgi ve uyarı'' olarak nitelendirdi, ancak bunun AB'yi tehlikeye atmadığını bildirdi. 
     Fischer, Meksika Devlet Başkanı Vincente Fox ile düzenlediği ortak basın toplantısında, ''AB'nin kapasitesini güçlendirmeyi amaçlayan AB Anayasası'nın onaylanma sürecinin, Fransızların 'hayır' demesiyle yenilgiye uğradığını'' belirtti. 
     AB'nin, sağlam olduğunu ve referandumun onu tehlikeye düşürmeyeceğini belirten Fischer, ''Ancak Fransızların anayasayı reddetmesi, ciddiye alınması gereken bir uyarı'' diye konuştu. 
     Fischer, ayrıca, anayasayı reddeden tek ülkenin Fransa olmayacağını düşündüğünü, Hollanda'da da çarşamba günü yapılacak referandum konusunda ''şüpheciliğin hakim'' olduğunu söyledi. 
     Bu arada, Fransa'da Sosyalist Parti'nin ''ikinci önemli ismi'' ve eski başbakanlardan Laurent Fabius, Fransa Cumhurbaşkanı Jacques Chirac'ın yeni bir AB Anayasası'nı ''tekrar müzakere etmesi'' gerektiğini belirtti. Özel TF1 televizyonuna konuşan Fabius, ''Hayır zaferinin, halkın değişiklik konusunda güçlü bir istek duyduğunun, Avrupa'nın işleyişine ilişkin bir reddin ve hayır diyerek, demokrasi yoluyla güçlü ve dayanışma içindeki bir Avrupa'ya gidileceğine dair bir umudun'' ifadesi olduğunu belirtti. 
     Öte yandan, Polonya Başbakanı Marek Belka, Fransızların referandumda AB anayasasını reddetmesine rağmen, AB'nin genişlemesinin öngörüldüğü gibi devam etmesi gerektiğini belirtti. 
     Belka, Budapeşte'de Macaristan Başbakanı Ferenc Gyurcsany ile görüşmesinin ardından yaptığı açıklamada, ''Fransa'daki referandumun sonucuna rağmen AB'nin genişlemesinin aynı ritimde devam etmesi gerektiği inancını taşıdığını'' kaydetti. 
     Son kamuoyu araştırmaları, Hollanda'da 1 Haziran'da yapılacak referandumdan ''Hayır'' oylarının fazla çıkacağını gösteriyor. 
     Fransızların yaklaşık yüzde 55'i AB Anayasası'na ''hayır'' demişti. 
     
</TEXT>
</DOC>
