<DOC>
<DOCNO> 317896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko28.html </URL>
<DATE> 2005/02/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Unicredit Group Yeni stand-by, Türkiye'nin ana gündemi 
</HEADLINE>
<TEXT>

     İtalyan bankacılık grubu Unicredit Group, Uluslararası Para Fonu IMF ile yeni Stand-by imzalanması konusunun Türkiye ekonomisinin ana gündemini oluşturduğu vurgularken, ''Mart ya da Nisan ayında imzalanması beklendiğini'' bildirdi. 
     Unicredit Group tarafından yapılan analizde, yeni Stand-by konusunun, Türkiye ekonomisinde izlenecek ''çok önemli'' bir konu olduğu belirtilirken, yapısal koşulların yerine getirilmesi halinde, yeni Stand-by'ın, Mart ya da Nisan ayında imzalanabileceği vurgulandı. 
     IMF'nin de istediği yapısal reformların, bankacılık, sosyal güvenlik ve vergi idaresi konusunda olduğunun hatırlatıldığı analizde, IMF'nin özellikle, yeni bankacılık düzenlemesinde, bankaların denetim mekanizması konusu üzerine yoğunlaştığı ifade edildi. 
     Analizde, IMF'nin, teşvik kapsamındaki il sayısının arttırılmasına karşı olduğu anlatılırken, kamu kurumlarının Hazine'ye olan borçlarının kapatılması konusunun da yakından izlendiğine işaret edildi. 
     Unicredit analizinde, 2005'te yeni program ile yürüyecek Türkiye için önemli iki konunun, ''IMF ve AB ile ilişkiler'' olduğu da belirtildi. 
     
     UZUN VADELİ BORÇLANMA... 
     Analizde, Hazine'nin, uzun vadeli borçlanmaya başladığı hatırlatılırken, ilk kez 5 yıl vadeli tahvil ihalesi düzenlediği vurgulandı. 
     Eskiden sadece avro cinsinden uzun vadeli tahvil ihalelerinin düzenlenebildiği hatırlatılan analizde, TL cinsinden uzun vadeli ihalelerin, daha önceki dönemde gerçekleştirilemediği ifade edildi. 
     Analizde, geçen yıl Gayri Safi Yurtiçi Hasıla GSYİH temelinde yüzde 5 oranında gerçekleşen Cari İşlemler Açığı ve bunun finansman durumuna da dikkat çekildi. 
     
     KKTC'DEKİ SEÇİMLER... 
     Analizde, KKTC yapılan seçimler değerlendirilirken, erken genel seçim sonuçlarının, adada çözüme yönelik olumlu bir sinyal olarak görüldüğü belirtildi. 
     
     MAKRO EKONOMİK TAHMİNLER... 
     Unicredit Group tarafından yapılan analizde, bu yıl GSYİH temelinde yüzde 6 oranında bir ekonomik büyüme beklendiği, Cari İşlemler Açığının GSYİH'ye oranının ise yıl sonunda yüzde 3.9 olabileceği kaydedildi. 
     
</TEXT>
</DOC>
