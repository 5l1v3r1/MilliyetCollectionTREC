<DOC>
<DOCNO> 314069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun30.html </URL>
<DATE> 2005/02/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kazakistan'dan Rusya'ya nota 
</HEADLINE>
<TEXT>

     Kazakistan, Rusya parlamentosunun alt kanadı Duma'nın başkan yardımcısı Vladimir Jirinovski'nin ''Kazakistan diye bir devletin olmadığı'' şeklindeki sözlerini nedeniyle Rusya'ya protesto notası verdi. 
     Kazakistan basınında yer alan haberlerde, Kazakistan'ın Moskova Büyükelçisi Kırımbek Köşerbayev'in bugün Rusya Dışişleri Bakanlığı'na giderek, Duma'ya ulaştırılmak üzere Jirinovski'nin sözlerine duyulan tepkiye ilişkin nota verdiği belirtildi. Dışişleri Bakanlığı notasında, Jirinovski'nin 18 Ocak'ta imzalanan Rusya ile Kazakistan arasında sınır anlaşmasıyla ilgili sözlerinin iki ülke arasında anlaşmalarla da güvence altına alınmış karşılıklı güven, bağımsızlık ve toprak bütünlüğüne saygı unsurlarını kapsayan iyi dostluk ve stratejik işbirliği ilişkileriyle uyuşmadığına dikkat çekildi. 
     Rusya'daki aşırı milliyetçi Liberal Demokratik Parti'nin lideri Vladimir Jirinovski, ''gerçekte Kazakistan diye bir devletin olmadığını, orada herkesin Rusça konuştuğunu, dolayısıyla öyle bir devletin varlığını kabul ederek onunla sınır anlaşması imzalamanın da gerekli olmadığını'' söylemişti. 
     Jirinovski'nin sözlerine daha önce Kazak üniversite öğrencileri de tepki göstererek, özür dilemesini, Kazakistan'a girişinin yasaklanmasını istemişlerdi. Kazakistan Başsavcılığı da Rusya Başsavcılığına baş vurarak, bu konunun hukuksal yönden ele alınmasını istemişti. 
     
</TEXT>
</DOC>
