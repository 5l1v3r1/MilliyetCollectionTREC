<DOC>
<DOCNO> 347966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur24.html </URL>
<DATE> 2005/06/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Avustralyalı gazeteci Bakutz beraat etti 
</HEADLINE>
<TEXT>

     Avusturyalı gazeteci Sandra Bakutz, eski Dışişleri Bakanı İsmail Cem’e yönelik Brüksel’deki protesto olayında yasadışı DHKP-C örgütü üyesi olduğu iddiasıyla yargılandığı davada beraat etti. 
     Ankara 11. Ağır Ceza Mahkemesi’nde görülen davanın bugünkü karar duruşmasına Bakutz’un avukatları katıldılar. 
     Mahkeme Başkanı Mehmet Orhan Karadeniz, İsmail Cem’i protesto eylemi ile ilgili bir soruşturma yapılıp yapılmadığı konusunda Belçika interpolünden cevap gelmediğini, protesto eylemine ilişkin fotoğrafların mahkemeye ulaştığını açıkladı. 
     Cumhuriyet Savcısı Salim Demirci, delillerin toplandığını belirterek, Belçika interpolüne yazılan müzekkere cevabının beklenmesinden vazgeçilmesini istedi ve esas hakkındaki mütalaasını açıkladı. 
     Demirci, Bakutz hakkında, eski Dışişleri Bakanı Cem’in 28 Kasım 2000 tarihinde Avrupa Parlamentosu Dışişleri Komisyonu’ndaki konuşma 
     yaptığı sıradaki protesto olayıyla ilgili olarak yasadışı DHKP C örgütü üyesi olduğu iddiasıyla dava açıldığını, ancak mahkumiyetine yeterli delil bulunmadığından beraatine karar verilmesini istedi. Mahkeme heyeti, Bakutz’un, üzerine atılı suçu işlediğine dair yeterli delil elde edilemediğinden beraatine karar verdi. İddianamede, Sandra Bakutz’un, İsmail Cem’e yönelik AP Dışişleri Komisyonu’nda gerçekleştirilen eyleme katıldığı öne sürülüyordu. Bakutz’un Almanya’da tutuklu olan ve hapishane koşullarını protesto etmek amacıyla açlık grevi yapan DHKP-C üyesi İlhan Yelkovan’a destek vermek için kampanya yaptığı ileri sürülen iddianamede, Bakutz hakkında Türk Ceza Kanunu’nun "yasadışı örgüt üyeliğini" düzenleyen 168 2 ve Terörle Mücadele Kanunu’nun ceza artırımını öngören 5. maddeleri uyarınca 15 yıldan az olmamak üzere hapis cezası isteniyordu. 
     
</TEXT>
</DOC>
