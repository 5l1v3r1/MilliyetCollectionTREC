<DOC>
<DOCNO> 349529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/axgun02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin canı yandı 
</HEADLINE>
<TEXT>


Tunceli'de terörist ateşiyle şehit düşen 4 güvenlik görevlisi dün toprağa verildi. Şehitlerden Esen'in annesi, Kürtçe ağıtlar yaktı 

DOĞAN HABER AJANSI 

Tunceli'ye bağlı Çiçekli köyü kırsalında arazi taraması sırasında teröristlerin açtığı ateş sonucu şehit düşen 4 güvenlik görevlisi dün gözyaşları ve PKK aleyhine atılan sloganlar eşliğinde toprağa verildi. 
Piyade Komando Er İsmet Esen için Gaziantep'te düzenlenen cenaze töreninde, terhisine 1 ay kalan çocuklarının tabutlarına sarılan anne Zeyno ve baba Kadir Esen, sinir krizi geçirdi. 

Zılgıtlı cenaze 
Baba Esen, "Canım yanıyor, oğlumu kaybetim. Bu ülkeyi parçalamaya çalışanlara lanet olsun" dedi. Anne Esen de Kürtçe ağıtlar yaktı. Cenaze, zılgıt ve alkışlar arasında toprağa verildi. 
Piyade Komando Onbaşı Faruk Aydoğdu'nun cenazesi Sivas'ta, Piyade Uzman Çavuş Halil Öneri'nin cenazesi Denizli'de, Piyade Er Sinan Çolak'ın cenazesi Kars'ta toprağa verildi. 


</TEXT>
</DOC>
