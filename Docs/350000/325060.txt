<DOC>
<DOCNO> 325060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko11.html </URL>
<DATE> 2005/03/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TÜSİAD Başkanı Risklere hala açığız... 
</HEADLINE>
<TEXT>

     Türkiye Sanayici ve İşadamları Derneği TÜSİAD Başkanı Ömer Sabancı, ''risklere hala ne kadar açık olduğumuzu, ABD'de faizlerde meydana gelen artışın Türkiye'yi bir kaç gün içinde olumsuz etkilemesinden herkes kolaylıkla anlayabilir''dedi. 
     Ostim Sanayici ve İşadamları Derneği'nin OSİAD 14. Olağan Genel Kurulu toplantısında konuşan TÜSİAD Başkanı Sabancı, Türkiye'de atılımların yapılabilmesinin ön koşulunun ekonomide yeniden tesis edilmiş olan makro dengelerin ve istikrarın korunmasına bağlı olduğunu belirtti. 
     Bölgesel siyasi dengelerin yaratacağı sıkıntıların, AB ve ABD ilişkilerinde meydana gelecek olumsuzlukların, iç siyasette gündem sapmalarının dikkatle izlenmek zorunda olduğuna işaret eden Sabancı, ''Türkiye ekonomisinin ne içerde ne dışarıda en ufak bir güven kaybına tahammülü yok'' dedi. 
     Faiz artışı nedeniyle ABD hazine fonlarına yönelen fonların gelişmekte olan ülke piyasalarını terk etmeye başlamasının Türkiye açısından çok dikkatle takip edilmesi gereken bir gelişme olduğunu vurgulayan Sabancı, risklere hala ne kadar açık olunduğunu, ABD'de faizlerde meydana gelen artışın tüm dünyayı, bu arada Türkiye'yi de bir kaç gün içinde olumsuz etkilemesinden herkesin kolaylıkla anlayabileceğini söyledi. 
     
     ''IMF ANLAŞMASI SONUCA BAĞLANMALI'' 

     Uluslararası Para Fonu IMF ile yapılan stand-by anlaşmalarına da değinen Sabancı, bunun ülke üzerinde önemli pozitif etkisi olduğunu, büyük çaplı doğrudan kredi sağladığını, uluslararası piyasalarda itibarı artırdığını ve ülkeyi belli bir mali disiplin içinde tuttuğunu kaydetti. 
     Anlaşmanın yeni diliminin de bu işlevlerin devamı için büyük önemi olduğunu ifade eden Sabancı, şunları kaydetti 
     ''İmzanın gecikmesi, bütçeye yük getirecek bazı uygulamalarla siyaset sahnesinin eski alışkanlıklarının yeniden canlandığı izlemininin uyandırılması, dış politikada belirsizliğin egemen olduğu bir dönemden geçiyor olmamız, iç ve dış piyasaların tedirgin bakışlarının Türkiye üzerine yönelmesine neden oluyor. Hükümet, Nisan ayında imzalayacağını ilan ettiği IMF anlaşması da artık kesin olarak sonuca bağlamalıdır. Yurtiçinde siyasal dalgalanmalara neden olacak gündem sapmalarına izin verilmemesi, uluslararası camianın bölge ve dünya siyasetindeki konumundan ayrı düşüldüğü izlenimine son verecek, güven yaratıcı açık deklarasyonlarda bulunulması gitgide önem kazanıyor.'' 
     
     ''TÜRKİYE YAKALADIĞI İSTİKRARLI ORTAMI, BİR ATILIMA DÖNÜŞTÜRMEK ZORUNDA'' 

     Türk Sanayicileri ve İşadamları Derneği TÜSİAD Başkanı Ömer Sabancı, Türkiye'nin yakaladığı nispeten istikrarlı ortamı, bir atılıma dönüştürmek zorunda olduğunu söyledi. 
     Sabancı, bunu sağlamak için de mevcut istikrar ortamının titizlikle korunurken, yapısal eksikliklerin tamamlanması ve AB müzakerelerinin bir sanayi stratejisi çerçevesinde yürütülmesi gerektiğini bildirdi. 
     Ostim Sanayici ve İşadamları Derneği'nin OSİAD 14. Olağan Genel Kurulu'na katılan TÜSİAD Başkanı Sabancı, buruda yaptığı konuşmada, makro düzeydeki olumlu gidişatın, ekonominin hücrelerine yeterince yansımamasının bizzat görüldüğünü söyledi. 
     Yatırımların ve yabancı sermayenin önemine değinen Sabancı, Türkiye'nin en önemli sorunu olan işsizliğin yeterli ölçüde azalmamasının ve yabancı sermaye girişleri ile yatırımların gerektiği gibi artmamasının, yapısal eksikliklerin devam ettiğini ve politikalara yön verecek bir sanayi stratejisinden yoksun olunduğunu gösterdiğini ifade etti. 
     Türkiye'nin ihtiyaç duyduğu döviz kaynaklarının, sıcak para ile değil, doğrudan yabancı sermaye yatırımları ile karşılaması gerektiğini belirten Sabancı, yerli sermaye için de yatırımı caydıracak pek çok hususun kaldırılması gerektiğini kaydetti. 
     Türkiye'nin AB'ye entegre olmasının öneminden söz edildiğinde bunun daha çok sanayiyi ilgilendiren bir husus olarak anlaşılmaması gerektiğine işaret eden Sabancı, bu konuda KOBİ'lerin de önemli olduğunu vurgulayarak, şöyle devam etti 
     ''Avrupa'nın büyük şirketleri, dev isimler ve markalar yeni açılım alanı olarak Çin'i belirlemiş durumda. Hepsi Çin'e gitmek, orada yatırım yapmak için yarış içindeler. Ancak Çin gibi devasa bir ülkede faaliyet göstermek için devasa sermayelere gereksinim duyuluyor. Bunun yerine Avrupa'nın KOBİ'leri Türkiye'ye gelmeyi istiyorlar. Biz bunu uzun süredir görüyorduk ve Türkiye Avrupa'nın bir üretim üssü olabilir diyorduk. Avrupa'nın yeni sanayileşme hedeflerini ortaya koyduğu Lizbon Stratejisi'nin en önemli ayaklarından birinin KOBİ'lerin gelişmesi olduğuna dikkat çekmeye çalışıyorduk. 
     Son zamanlarda yaptığımız temaslarda gerek Danimarka'da gerek İtalya'da gerekse Almanya'da bize neredeyse aynı sözlerle şunu dile getirdiler Türkiye KOBİ'lerin Çin'i olabilir.'' 
     
     ''İSTİKRAR YATIRIMA, İSTİHDAMA DÖNÜŞTÜRÜLEMEDİ'' 

     Türkiye'nin enflasyon, bütçe açığı, kur, faiz gibi temel ekonomik göstergelerde sağladığı istikrarı, mevcut açığı kapatacak bir yatırım artışına, istihdam artışına dönüştüremediği görüşünü savunan Sabancı, bazı sektörlerde büyümenin hala son derece yavaş olduğunu ve işsizliğin de ağır bir sorun olmaya devam ettiğini söyledi. 
     Bu sorunların aşılabilmesi için, dinamik, kolay uyum sağlayan, istihdam yaratma kapasitesine sahip KOBİ'lerin gelişmesinin önünün açılması gerektiğini vurgulayan Sabancı, ''ancak bunun ne devlet desteği ile olması mümkün ne de çoğunlukla bizim KOBİ'lerimiz sermayeleri atılım yapmaya yeterli. O zaman yapılacak şey, yabancı sermayeyi KOBİ'lere çekecek özel programlar uygulamak, Türk KOBİ kesiminin AB'nin KOBİ kesimiyle entegrasyonu sağlamaktır'' diye konuştu. 
     
     BÜYÜK SERMAYE-KÜÇÜK SERMAYE AYRIMI TERK EDİLMELİ 

     Türkiye'deki istikrarın ve büyümenin sürdürülebilmesi, bu yolla işsizlik ve gelir dağılımındaki bozukluğun giderilmesinin TÜSİAD olarak kendilerini birinci derecede ilgilendirdiğini söyleyen Sabancı, bugüne kadar siyasilerin ''kendilerine taban sağlama kaygısıyla'' yanlış biçimde yönlendirdikleri büyük sermaye-küçük sermaye ayrımına dayalı bakış açısının da terkedilmesi gerektiğini belirtti. 
     TÜSİAD Başkanı, farklı büyüklükteki sermaye gruplarının ve girişimlerin birbirini tamamladıkları gerçeği göz önüne alınarak, güçlü bir işbirliği zeminin yaratılmasının da önemini vurguladı. 
     
     DİĞER KONUŞMACILAR 

     Toplantıda konuşan Türk Girişim ve İş Dünyası Konfederasyonu TÜRKONFED Başkanı Enis Özsaruhan da konfederasyonun Kasım ayında kurulduğunu hatırlatarak, yaptıkları çalışmalar ve örgütlenme yapıları hakkında bilgi verdi. 
     Konfederasyon olarak ''AB Müzakere ve Uyum Komisyonu, Sektörel ve Bölgesel Fırsatlar Komisyonu, KOBİ Eğitim-Geliştirme Komisyonu ve Sivil Örgütler Üyelerle İlişkiler Komisyonu'' başlıkları altında çalışma grupları oluşturduklarını anlatan Özsaruhan, bir ana önce yasalaşmasını talep ettiklerini Bölgesel Kalkınma Ajansları Kurulmasına ilişkin yasa tasarısını da yakından izlediklerini ifade etti. 
     OSİAD Başkanı Mehmet Akyürek de yaşanılan krizlerin yaralarının sarılmaya başlandığını belirterek, ancak 2005 yılı için aynı iyimserliği taşımak mümkün olmadığını, dış ticaret dengesinin bozulması, cari açığın kendilerinde yine bir kriz olacağı korkusu yarattığını söyledi. 
     İşbirliği ve güç birliğinin önemine işaret eden Akyürek, ''yapılacak işlerden biri küçük işletmeleri, büyük sanayiye monte etmektir. KOBİ'leri, büyük sanayinin yan sanayisi haline getirebilirsek küçük ve orta ölçekli işletmeleri biraz canlandırabilir ve güçlendirebiliriz. '' dedi. 
     Bu arada, Genel kurul öncesinde TÜSİAD Başkanı Ömer Sabancı, OSİAD Başkanı Akyürek ile Ostim'de bulunan bazı işyerlerini gezdi. 
     
</TEXT>
</DOC>
