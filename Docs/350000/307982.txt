<DOC>
<DOCNO> 307982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yasam/ayas.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle kadere yürek dayanmaz 
</HEADLINE>
<TEXT>


Bir oğullarını bebekken, ikisini trafik kazasında, sonuncusunu hızlandırılmış trende kaybeden Hatice - Hasan Basri Ağır çifti, 'Ölümü özlüyoruz' diyor 

Şükran Özçakmak 

Bayram sevinçtir, aile büyüklerinin çocukları ve torunlarının yolunu gözlediği gündür. Bayram, bazıları içinse sadece acıdır. Tıpkı, bayramda kapılarını çalacak evlatları kalmayan, Hatice ile eşi Hasan Basri Ağır için olduğu gibi. 
Konfeksiyonculuk yapan Eskişehirli Ağır ailesinin 'yürek dayanmaz' acısı, erken başladı. 4 oğullarından Tamer, 4 aylıkken öldü. 1992 yılı, aileye yine acı getirdi. Ortanca oğulları Ferhat, 26 yaşındaydı. 

Torunlar 'miras' kaldı 
2 çocuk babası Ferhat, otomobiliyle Afyon'dan Eskişehir'e dönerken, bir servis minibüsüyle çarpıştı. Ferhat, bir arkadaşı ve bir çocuk hayatını kaybetti. Ferhat'ın eşi Sema dul kaldığında 24 yaşındaydı. Aile bu acının yaralarını saramadan, Azrail yine kapıya dayandı. Bu kez kurban en büyük oğulları Göksel'di. Ferhat'ın ölümünün üzerinden daha 6 ay geçmişti ki, 29 yaşındaki Göksel'in aracı, iş için gittiği Yalova'dan Eskişehir'e dönerken, babasının anlattığına göre, uykusuz, hiç dinlenmeden direksiyon başına geçen bir sürücünün aracıyla çarpıştı. Alev alan otomobilden sağ kurtulan olmadı. Göksel, ardında 24 yaşında dul kalmış eşi Esra ile bir çocuk bıraktı. 
Ağır ailesinin tek dayanakları kalmıştı küçük oğulları Refik. Üzerine titredikleri Refik de henüz 26 yaşındaydı. 

'Binme demiştim' 
Uludağ Üniversitesi Uluslararası İlişkiler Bölümü'nü bitirip evlenmiş, 2 çocuğu olmuştu. Askerden geleli 5 ay olmuş, İstanbul'a bir şirketle iş görüşmesine gitmişti. Ailesinin anlattığına göre, görüşmesi 22 Temmuz'da saat 16.30'daydı. Kaza yapan hızlandırılmış trene yetişmesine imk n yoktu, ama o yetişti. Pamukova'daki kazada hayatını kaybeden 39 kişi arasında Refik de vardı. Anne baba ile eşi Ebru Ağır, kazayı televizyondan öğrendiklerinde, tek kelimeyle yıkıldılar. Anne Hatice Ağır, son oğlunun ölümüyle ayağa kalkamaz hale geldi. Baba Hasan Basri Ağır ise, dayanılmaz acılarını şöyle anlattı 
"Refik'e İstanbul'dan dönerken hızlandırılmış trene binmemesini söylemiştim, güvenli olmadığı söyleniyordu. Refik, 'Baba, ölüm nerede olsa bulur' demişti. 3 oğlumuz da öldüklerinde 5'er yıllık evliydi. Geride 3 gelinimi dul bıraktılar. Üçünün de 4-5 yaşlarında çocukları babasız kaldı. Tren kazasından sonra evden dışarı çıkmıyorum. Tek isteğim Allah'ın canımı alıp beni çocuklarıma kavuşturması." 

Aileye 142 bin YTL tazminat 

Devlet Demiryolları TCDD , aileye Refik Ağır'ın ölümü nedeniyle 142 bin YTL 142 milyar lira tazminat ödeme kararı aldı. TCDD, Ağır'ın eşi, 2 çocuğu, anne ve babasına önce 100 bin YTL vereceğini bildirdi. Ailenin avukatı, ailenin tek çocuğu kalan Refik Ağır'ın üniversite mezunu olduğunu ve 2 çocuğu bulunduğunu bildirerek, miktara itiraz etti. Bilirkişi de tazminatı 142 bin YTL'ye çıkardı. Tazminatın 18 bin YTL'si anne ve babaya, geri kalanı eş ve çocuklara ödenecek. 


</TEXT>
</DOC>
