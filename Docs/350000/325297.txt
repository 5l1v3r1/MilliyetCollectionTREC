<DOC>
<DOCNO> 325297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy02.html </URL>
<DATE> 2005/03/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gül Ermeni soykırımıyla AB üyeliği arasında hiçbir bağlantı yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, sözde Ermeni soykırımı ile Türkiye'nin AB'ye tam üyeliği arasında, doğrudan veya dolaylı hiçbir bağlantı bulunmadığını söyledi. 
     Gül, DYP Denizli Milletvekili Ümmet Kandoğan'ın yazılı soru önergesine verdiği yanıtta, Türkiye'nin, AB'ye katılım müzakerelerinin başlatılması için gerekli olan Kopenhag Siyasi Kriterleri'ni yerine getirdiğini ve bunun, gerek AB Komisyonu'nun 6 Ekim 2004 tarihli İlerleme Raporu ve Tavsiye Belgesi'nde gerekse 17 Aralık 2004 tarihli AB Zirvesi Sonuçlarında teyit edildiğini belirtti. 
     Müzakere sürecinin koşullarının her aday ülke için belli olduğunu ve Türkiye'nin tam üyelik sürecinin de diğer ülkelerde olduğu gibi AB müktesebatının belirlediği çerçevede cereyan edeceğini ifade eden Bakan Gül, ''Bu itibarla Ermeni soykırımı iddialarıyla Türkiye'nin AB'ye tam üyeliği arasında, doğrudan veya dolaylı hiçbir bağlantı bulunmamaktadır. Bu konu, belli çevreler tarafından zaman zaman gündeme getirilse de ülkemizin bu konuda izleyegeldiği açık ve kararlı tutum, AB çevrelerince de bilinmektedir'' dedi. 
     Türk Tarih Kurumu bünyesinde Ermeni iddialarını araştıran bir Tarih Araştırma Grubu oluşturulduğunu, seçkin tarihçilerden oluşan grubun, Ermeni iddiaları konusundaki Türk tezlerini güçlendirmek amacıyla önemli çalışmalar gerçekleştirdiğini belirten Gül, bu grup tarafından yapılan bilimsel çalışmalar sonucu hazırlanan kitapların, yakında Türk ve uluslararası kamuoyunun bilgisine sunulacağını açıkladı. 
     Asılsız Ermeni iddialarına karşı oluşturulan politikalarda ilgili kurum ve kuruluşlar arasında gerekli koordinasyonun yapıldığını kaydeden Gül, Ermeni iddiaları konusunda yürütülen çalışmalar için ihtiyaç duyulan kaynağın ise Başbakanlık Tanıtma Fonu'ndan karşılandığını söyledi. 

     
</TEXT>
</DOC>
