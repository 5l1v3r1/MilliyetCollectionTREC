<DOC>
<DOCNO> 314657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun12.html </URL>
<DATE> 2005/02/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Anadolu Üniversitesi, "Açık Üniversite" hizmetiyle İngiltere'de... 
</HEADLINE>
<TEXT>

     Anadolu Üniversitesi Rektörü Prof. Dr. Engin Ataç, halen 7 Batı Avrupa ülkesinde verdikleri ''Açık Üniversite'' hizmetini İngiltere'ye de getireceklerini açıkladı. 
     İngiliz Açık Üniversitesi Rektörü Prof. Brenda Gourley'in davetlisi olarak İngiltere'ye gelen ve konuyla ilgili görüşme ve çalışmalar başlatan Prof. Ataç, Anadolu Üniversitesi'nin Türkiye'de yurtdışındaki Türk vatandaş ve soydaşları için eğitim veren tek okul olduğuna dikkat çekerken, halen yurtdışında 2 bin öğrencisi bulunan okulun, bugüne kadar da 2 bin mezun verdiğini ifade etti. KKTC'de de eğitim veren okulun, Köln ve Lefkoşa'da birer irtibat bürosu bulunduğunu belirten Prof. Ataç, bu iki merkezde yüz yüze master programları da uygulandığını bildirdi. 
     Köln'deki master programının Köln Üniversitesi ile ortaklaşa yürütüldüğünü, derslerin Türkçe ve Almanca olarak verildiğini hatırlatan Ataç, ''Bütün bu hizmetleri Londra'daki vatandaşlarımıza da vermek istiyoruz'' dedi. 
     Türkiye'nin Londra Büyükelçiliği'nden de konuyla ilgili büyük ilgi ve destek gördüklerini ifade eden Prof. Engin Ataç, ''Londra'daki vatandaşlarımıza, diğer Batı Avrupa ülkelerinde verilen 4 yıllık işletme, iktisat, kamu yönetimi eğitimi ile 2 yıllık turizm ve otelcilik, halkla ilişkiler, bilgi yönetimi ve dış ticaret eğitimleri verilebilecek'' diye konuştu. 
     Bilgi yönetimi eğitiminin tamamen internet üzerinden verildiğini ve eğitimde Microsoft'un yazılım ve materyallerinin kullanıldığını anlatan Prof. Ataç, bu eğitimle ara iş gücü yetiştirilmesinin amaçlandığına dikkat çekti. 
     Öğrencilere sene başında kitap, DVD ve VCD gibi malzemeler gönderildiğini, belli bir sayının üzerine geçildiğinde, bölgede yaşayan Türk öğretim görevlileriyle yüz yüze eğitim imkanı da verildiğini hatırlatan Prof. Ataç, ara sınav, final ve bütünleme olmak üzere yılda üç kez de sınav yaptıklarını ifade etti. Halen Avrupa'nın Köln, Frankfurt, Berlin, Stuttgart, Hamburg, Bern, Viyana, Paris gibi pek çok kentinde sınav merkezleri bulunduğunu da kaydeden Prof. Ataç, Londra'da Açık Üniversite'ye ilgili olması halinde burada da bir sınav merkezi açabileceklerini bildirdi. 
     Yurtdışında açık üniversite hizmetinden yararlanmak isteyen Türk vatandaşlarının Açık Üniversite tarafından sınava tabi tutulduğunu, bu hizmetten yararlanmak isteyenlerin lise mezunu olmalarının yeteceğini ve herhangi bir yaş sınırı bulunmadığını ifade etti. 
     İlgilenenlerin Köln'deki irtibat bürosundan daha fazla bilgi alabileceklerini de belirten Prof. Ataç, yeterli ilginin olması halinde, 2005-2006 eğitim öğretim yılında Londra'da Açık Üniversite faaliyetine başlanacağını bildirdi. 
     Prof. Ataç, üniversite olarak New York State Üniversitesi ile ortak bir master programı yürütmekte olduklarını da hatırlattı. Bu derslerin yarısının Anadolu Üniversitesi, yarısının da Empire State College hocaları tarafından verildiğini belirten Engin Ataç, master programı sonunda başarılı olanlara her iki okul tarafından da diploma verildiğine dikkat çekti. 
     Londra'da bu hizmetten yararlanmak isteyenlerin de başvuruda bulunabileceklerini açıklayan Prof. Ataç, Açık Üniversite hizmetinin İngiltere'de de Avrupa'nın her yerinde olduğu gibi yılda 650 avroya mal olacağını bildirdi. 
     İngiltere'de yaşayan ve konuyla ilgili geniş bilgi almak isteyen Türk vatandaşları, Köln'deki irtibat bürosuna 0049511044 numaralı telefon ya da bap anadolu-uni.de e-posta adresinden ulaşabilecekler. 
     
</TEXT>
</DOC>
