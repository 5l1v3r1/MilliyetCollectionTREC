<DOC>
<DOCNO> 321906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo23.html </URL>
<DATE> 2005/03/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbulspor artık kazanmak istiyor... 
</HEADLINE>
<TEXT>

     Ligde kalma mücadelesi veren İstanbulspor, Ankaragücü ile yarın yapacağı erteleme maçını kazanmak istiyor. 
     Ligde 8 maçtır galibiyete hasret kalan sarı-siyahlılar, Ankaragücü'nü yenerek 3 puan almayı hedefliyor. 
     En son ligin 14. haftasında Sakaryaspor'u 3-0 yenen İstanbulspor, bu maçtan sonra galibiyet sevinci yaşayamadı. Sarı-siyahlılar, ligde yaptığı son 8 maçta 3 yenilgi, 5 beraberlik aldı. 
     Genel Müdür Ergün Yücel, Ankaragücü ile hayati bir maç yapacaklarını belirterek, ''Son 3 maçtır iyi mücadele ediyoruz ama berabere kalıyoruz. Artık kazanmamız lazım. Üstümüzdeki bir kaç takımı daha kümede kalma mücadelesi içine çekmek için bizim puan toplamız gerekiyor'' diye konuştu. 
     
     MUHTEMEL 11 
     İstanbulspor'da kırmızı kart cezalısı Yalçın, sarı kart cezalısı Faruk ve tedavisi süren Güven Ankaragücü maçında forma giyemeyecek. 
     Sakatlığı geçen Emre'nin ise Ankaragücü maçı kadrosuna alındığı bildirildi. 
     Sarı-siyahlıların yarınki maça şu muhtemel 11 ile çıkması bekleniyor 
     Oğuz, Pinto, Serhat, Saffet, Abdullah, Cem, Aytekin, Yordanov, Beyhan, Musasa, Musa. 
     
</TEXT>
</DOC>
