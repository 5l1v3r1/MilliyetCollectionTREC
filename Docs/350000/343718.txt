<DOC>
<DOCNO> 343718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo11.html </URL>
<DATE> 2005/05/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Beşiktaş ile Ülkerspor arasındaki yarı final serisi yarın başlıyor... 
</HEADLINE>
<TEXT>

     Türkiye Basketbol Ligi’nde Beşiktaş ile Ülkerspor arasındaki yarı final serisi yarın başlayacak. 
     Normal sezonda rakibini 2 maçta da yenen Beşiktaş’ın 1-0 önde başlayacağı serinin ilk maçı saat 19.30’da BJK Akatlar Spor ve Kültür Kompleksi’nde başlayacak ve Kanal 1’den naklen yayınlanacak. 
     3 galibiyete ulaşan takımın finale çıkacağı yarı final serisinin 2. 
     maçı 22 Mayıs Pazar günü Abdi İpekçi Spor Salonu’nda yapılacak. 
     
     BEŞİKTAŞ’TA EL AMİN ŞANSSIZLIĞI 
     Beşiktaş’ta, dün yapılan idmanda ayak bileğindeki sakatlığı nükseden Khalid El Amin’in maça yetiştirilmeye çalışıldığı bildirildi. 
     Beşiktaş Kulübü Basketbol Şube Kaptanı Şenol Demirağ, El Amin’i maça yetiştirmek için yoğun çaba harcadıklarını, sakatlığı süren Tolga Tekinalp’in ise seri boyunca oynayamayacağını kaydetti. 
     1-0 önde başlayacakları seride saha avantajını iyi kullanmak 
     istediklerini vurgulayan Demirağ, "Bizi her maçta yalnız bırakmayan taraftarlarımıza yarın da büyük görev düşüyor. Onların desteğiyle maçı kazanmak istiyoruz" dedi. 
     
     ÜLKERSPOR’DA 3 EKSİK 
     Ülkerspor’da ise sakatlıkları nedeniyle Fatih Solak, Serkan Erdoğan ve Tutku Açık, yarınki maçta forma giyemeyecek. 
     Ülkerspor Kulübü Genel Menajeri Hakan Artış, Fatih’in sezonu kapattığını, Serkan ve Tutku’nun ise tedaviye verecekleri yanıta göre serinin diğer maçlarında forma giyme olasılıklarının bulunduğunu kaydetti. 
     Artış, Beşiktaş’ın çok iyi yabancı ve Türk oyunculara sahip, idari ve teknik kadrosu, yönetimi, spor salonu, organizasyonu ve taraftarlarıyla bu yıl tüm takımların korkulu rüyası olduğunu vurgulayarak, şunları kaydetti 
     "Bizim için çok zor maç olacak seriye 1-0 mağlup başlayacağız. 
     İlk maçı kural gereği rakip sahada oynayacağız ve bizim için çok önemli oyuncularımız Serkan, Tutku ve Fatih sakatlıkları sürdüğünden bu maçta forma giyemeyecekler. Tüm bu dezavantajlara rağmen biz yoğun geçen Avrupa Ligi ve Türkiye Ligi maç temposuna fazlasıyla alışkınız. 
     Biz de çok değerli oyunculara sahibiz. Sakatlıklar için tedbirliyiz ve onların yerine oynayacak gençlerimiz de hazır. Gerçek olan, bu maçın favorisinin önceden kim olacağının belli olmaması ama biz avantaj ibresini kendi yönümüze çevirmeye çalışacağız." 
     
</TEXT>
</DOC>
