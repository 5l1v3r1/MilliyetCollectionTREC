<DOC>
<DOCNO> 346819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'ın 'en riskli' bölgeleri 
</HEADLINE>
<TEXT>


İstanbul Boğazı'nın gemiler için en tehlikeli bölgeleri belirlendi. Çarpışma açısından en riskli bölgeler Sarıyer, Emirgan, Kanlıca karaya oturmada ise Bebek ve Kuruçeşme bölgeleri olduğu ortaya çıktı 

Serhat Oğuz - İstanbul 

Boğaziçi Üniversitesi BÜ İnşaat Mühendisliği Bölümü Öğretim Üyesi Yrd. Doç. Dr. Emre Otay ve Cornell Üniversitesi Araştırma Görevlisi Şafak Özkan'ın coğrafi şartlar, akıntılar, pilotaj hataları ve transit geçiş istatistiklerine dayanarak yaptıkları araştırma, İstanbul Boğazı'nda gemi kazası için en riskli bölgelerin çarpışma açısından Sarıyer, Emirgan - Kanlıca, Rumelihisarı - Kandilli, sahile bindirme ve karaya oturma açısından ise Emirgan, Bebek, Kuruçeşme olduğunu ortaya koydu. 
Ayrıca akıntıyla birlikte hareket eden gemilerin daha zor dümen tutması nedeniyle kuzeyden güneye giden gemiler daha çok kazaya karışıyor. 
Boğaz'dan yılda yaklaşık 50 bin gemi transit geçiş yaparken, bunların 4 bin 500'ü yanıcı veya patlayıcı madde taşıyor. Bu da olası bir kazada İstanbul'un ne kadar büyük bir tehlikeyle karşı karşıya kaldığını gösteriyor. 
Otay'ın araştırmasına göre, bugüne kadar Boğaz'da 200'ü aşkın deniz kazası oldu. Bu kazaların nedenleri ise, pilotaj eksikliği, Boğaz'ın doğal yapısı, yüzey akıntıları, kısıtlı görüş mesafesi, yerel şartlar, gemideki mekanik arıza ve teknik yetersizlikler. 
Yapılan çalışmada, hem istatistiki veriler, hem de Boğaz'ın mevcut coğrafik ve akıntı özellikleri de dikkate alınarak bir modelleme yapıldı. 

100 bin geçişte 46 çarpışma 
Çalışmadan elde edilen sonuçlar şunlar 
Transit geçen her 100 bin gemiden 46 tanesi çarpışma, 23 tanesi de bindirme veya oturma yoluyla kazaya maruz kaldı. Küçük gemiler büyüklere oranla daha fazla kaza yapıyor. Güneye doğru seyreden gemiler kuzeye doğru gidenlere oranla daha çok kazaya neden oluyor. Bunun nedeni ise, akıntıyla birlikte hareket eden gemilerin daha zor dümen tutması. Çarpışma sonucu olan kazalar, sahile bindirme ve karaya oturmaya oranla daha sık. Çarpışma açısından yüksek risk taşıyan bölge-ler Sarıyer, Emirgan - Kanlıca, Rumelihisarı - Kandilli. Sahile bindirme ve karaya oturma açısından yüksek riskli bölgeler Emirgan, Bebek, Kuruçeşme. 

Korku burnu 'Bebek' 

İstanbul Boğazı, Kandilli - Bebek arasında 698 metreye inerek, seyreden gemiler için zorlu bir parkur haline geliyor. Bebek'te yaşanan bazı kazalar şunlar 
4 Aralık 1960 Yunan World Harmony tankeri, şileple çarpıştı. 14 Mart 1986 Rum tankerine çarpmamak için dümen kıran Cenk şilebi kıyıya bindirdi. 13 Mayıs 1996 Rum bandıralı Aristothales adlı gemi akıntıda sürüklenmeye başladı. Kaza, şamandıraya demir atılarak ucuz atlatıldı. 23 Mayıs 2000 Arızalanan yük gemisi Bebek açıklarında demirleyince trafik kapandı. 9 Nisan 2000 Jessilena adlı kuru yük gemisi Bebek koyuna girdi. Bir tekneyi batırdı. 14 Kasım 2001 Koyun yüklü Filipin bandıralı gemi Boğaz'da batınca yüzlerce koyun Bebek Koyu'na vurdu. 17 Şubat 2003 Malta bandıralı Sea Patron karaya oturdu, kıyıya demirli bir tekneyi parçaladı. 




</TEXT>
</DOC>
