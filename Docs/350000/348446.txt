<DOC>
<DOCNO> 348446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/axspo01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bekleyin yolda' 
</HEADLINE>
<TEXT>


Beşiktaş Teknik Direktörü Rıza Çalımbay, yabancı bir yıldızın işini bitirmek üzere olduklarını söyledi, "Görüşmeler sürüyor. Bu hafta içinde transfer sonuçlanır" dedi 


Rıza Çalımbay, Siyah - Beyazlı taraftarlara yabancı yıldız garantisi verdi. Yenibosna İlköğretim Okulu öğrencileri tarafından, "Ligde ikinci yarının en başarılı teknik direktörü" seçilen Çalımbay ödülünü almak için gittiği okulda kariyerli bir yabancı futbolcuyla anlaşmak üzere olduklarını açıkladı. Tecrübeli teknik adam, "Liverpoollu Hamann listemizde yer almıyor. Ancak onun ayarında, kariyer ve yetenek olarak belki ondan daha iyi bir futbolcuyla şu anda görüşüyoruz. Bu hafta içinde inşallah transferini bitireceğiz" diye konuştu. 

Adem Dursun tamam 
Rıza Çalımbay, Ankaragücü'nden Adem Dursun ve Bursasporlu golcü Okan Yılmaz'ın transferi için yapılan çalışmalar hakkında da bilgi aktardı. Çalımbay, "Başkanımız, Adem için Ankaragücü Başkanı ile görüşerek belli bir noktaya geldi. Adem'de sorun yok. Okan ise kendisi gelmek istedi. Kalitesi belli bir golcü. Görüşmeler sürüyor. 1-2 gün içinde belli olacak" açıklamasını yaptı. Ankaragücü Başkanı Cemal Aydın ise Adem'in transferi konusunda Beşiktaş'la her konuda anlaştıklarını dile getirdi. 

Hoşgeldin Ege Arda 

Fotomuhabirimiz Rahman Sağıroğlu erkek babası oldu. Medicana Hastanesi'nde 3 kilo 800 gram ağırlığında dünyaya gelen bebeğe Ege Arda ismi verildi. Gülergül - Rahman Sağıroğlu çiftini tebrik ediyor, minik yavruya sağlıklı, uzun bir yaşam diliyoruz. 

Juanfran müjdesi 

MEHMET ÇİFTÇİ 

Beşiktaş'ın gözden çıkardığı Juanfran, eski kulübü Celta Vigo'ya dönüyor. Bir süre önce kendisine kulüp bulmak için İstanbul'dan ayrılarak İspanya'ya giden tecrübeli futbolcu, Mavi - Beyazlı takımla pazarlık masasına oturarak her konuda anlaşma sağladı. Celta Vigo ile protokol imzalayan Juanfran, kulüp yöneticilerinin Beşiktaş ile bonservis konusunda görüşmek üzere önümüzdeki hafta İstanbul'a geleceğini açıkladı. Siyah - Beyazlı yönetimin, İspanyol oyuncu için yaklaşık 3 milyon euro bonservis bedeli istemesi bekleniyor. 

Ahmet Yıldırım Kırgın değilim 

ÖVÜNÇ ÖZDEM DHA 

Alacakları karşılığında bonservisi verilerek Beşiktaş'tan gönderilen Ahmet Yıldırım, yönetimin isteğiyle takımdan ayrıldığını söyledi. Teknik Direktör Rıza Çalımbay'ın, Siyah - Beyazlı ekipte kalması için çok uğraştığını dile getiren tecrübeli futbolcu, "Rıza hocamın çabaları sonuç vermeyince ayrıldım. Ancak kimseye kırgın değilim. Başkanım ve hocalarımla helalleşerek Beşiktaş ile yollarımı ayırdım. Yeni sezonda takımın başarılı olacağına inanıyorum" ifadesini kullandı. Ahmet Yıldırım şu ana kadar transferde en ciddi teklifi Büyükşehir Belediyesi Ankaraspor'dan aldığını sözlerine ekledi. 

Okan'ın Kartal aşkı 

Bursaspor formasıyla Süper Lig'de 2 kez, İkinci Lig A Kategorisi'nde 1 kez Gol Kralı olan Okan Yılmaz, Beşiktaş'la görüşmelere başlaması üzerine kendisine gelen 7 transfer teklifini dondurduğunu söyledi. Menajerinin, Siyah - Beyazlı kulüple temasta olduğunu belirten 27 yaşındaki başarılı futbolcu, "Arada bazı küçük pürüzler kaldı. Şu an net bir açıklama yapmak için erken. Ancak kısa süre içinde sonuca ulaşacağımıza inanıyorum" dedi. Bu arada Beşiktaş Kulübü, Okan Yılmaz ve Adem Dursun'la görüşmelere başladığını dün Borsa'ya bildirdi. 


</TEXT>
</DOC>
