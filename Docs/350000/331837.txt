<DOC>
<DOCNO> 331837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/ekonomi/eko04.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer 3 Ekim için her şey hazırlandı 
</HEADLINE>
<TEXT>


ANKARA Milliyet 

Başbakanlık Müsteşarı Prof. Dr. Ömer Dinçer, Türkiye'nin, 3 Ekim'de bütün hazırlıklarını yapmış olarak müzakerelere başlayacağını bildirdi. 
TOBB'da düzenlenen "AB Müzakere Sürecinde Deneyimler" konulu toplantıya, Dinçer'in yanı sıra Devlet Bakanı Mehmet Aydın, Tarım ve Köyişleri Bakanı Sami Güçlü ile TOBB Başkanı Rıfat Hisarcıklıoğlu ve çok sayıda yabancı konuk katıldı. 
Toplantıyı yöneten Dinçer, Türkiye'nin, 3 Ekim'de bütün hazırlıklarını yapmış olarak müzakerelere başlayacağını söyledi. Dinçer, "Bütün bakanlıklarda hazırlıklar yapıldı. Ulusal düzeyde koordinasyonun nasıl yapılacağına dair kurumsal örgütlenme de belli oldu. Sadece kamuoyuyla henüz paylaşılmadı. Ama zannediyorum zamanlaması itibarıyla yakın zamanda bu soruların cevabını kamuoyumuz almış olacak" dedi. 

Başmüzakereci önemli 
Çek Cumhuriyeti'nin eski başmüzakerecisi Pavel Telicka, "Başmüzakereci taahhüt altına girebilecek ve olumsuzlukları giderebilecek adımları atabilecek özelliklere sahip olmalıdır" dedi. Macaristan'ın eski müzakerecisi Peter Balazs da, "Brüksel'den baktığınız zaman Türkiye uzak ama Ankara'dan baktığımız zaman Türkiye'nin jeopolitik önemini kavrayabiliyorsunuz" diye konuştu. 






</TEXT>
</DOC>
