<DOC>
<DOCNO> 339069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeter ki İsrail istesin' 
</HEADLINE>
<TEXT>


'Barış süreci güçlendirilsin' diyen Erdoğan'la görüşen Filistin lideri Mahmut Abbas, "İsrail kabul ederse Türkiye'nin arabuluculuğuna itiraz etmeyiz" dedi 

UTKU ÇAKIRÖZER Ramallah 


Filistin Ulusal Yönetimi lideri Mahmut Abbas, İsrail'in kabul etmesi durumunda Türkiye'nin arabuluculuğuna kendilerinin itirazının olmayacağını söyledi. 
Erdoğan, Abbas'la görüşmesinden sonra yaptığı açıklamada, barış sürecinin güçlendirilmesi gerektiğine dikkat çekerek, "Tek yönlü yürütülmesi mümkün değil. Tarafların katkı sağlaması şart. Türkiye, üzerine düşen her şeyi yapmaya hazır" dedi. Abbas da, Türkiye'nin arabulucu olup olamayacağı sorusuna, "Tarafların anlaşması lazım. İsrail bunu dile getirirse, biz zaten istiyoruz. Türkiye önemli roller oynama imk nına sahiptir" diye yanıt verdi. Erdoğan, Filistin'le de doğrudan telefon hattı kurabileceklerini söyledi. İsrail'in Abbas'ı terörle mücadelede yetersiz görmesine de tepki gösteren Erdoğan, "Abbas'ın başarılı olabilmesi için elinin güçlendirilmesi lazım" diye konuştu. 

'Şaron'u uyardım' 
Abbas'a İsrail yönetimini Kudüs'teki Müslümanlarca kutsal olan mekanlar konusunda uyardığını da söyleyen Erdoğan, "Dün Önceki gün Şaron'la görüştüğümde Mescid-i Aksa ile ilgili İsrail'in atabileceği olumsuz adımlar konusunda Türkiye'nin büyük hassasiyeti olduğunu aktardım" dedi. Türkiye'nin, Filistin'e yapacağı yardımların ilk adımını oluşturan Filistin güvenlik güçleri için diktirilen 25 bin üniformanın Erdoğan'ın gezisi sırasında kullanılmaması dikkat çekti. 

NOTLAR 
Bayrak krizi bu kez yaşanmadı 

Dışişleri Bakanı Abdullah Gül'ün ocakta yaptığı ziyaret sırasında yaşanan "bayrak krizi", Erdoğan'ın gezisinde tekrarlanmadı. Erdoğan'ın Müslümanlarca kutsal sayılan Mescid ül Aksa'nın da içinde yer aldığı bu bölgeye İsrail bayrağı takmadan gidebilmesi için Harem-ül Şerif ziyareti, İsrail'deki resmi temasların sonuna bırakıldı. İsrail'deki son temasını İsrail Dışişleri Bakanı Silvan Şalom ile yapan Erdoğan, Harem - ül Şerif'e giderken önceki gün makam aracına takılı olan Türk bayrağının yanındaki İsrail bayrağını çıkarttırdı. Erdoğan'ın Mescid ül Aksa ziyareti sırasında yer alan kadın gazetecilere baştan ayağa kadar örtünme zorunluluğu getirildi.Erdoğan ve beraberindeki heyetin İsrail'den Filistin'e geçişi sırasında, İsrail güvenlik birimleri Başbakan dışındaki tüm bakan, milletvekilleri ve işadamlarını makam arabalarından indirerek, Betünya sınır kapısının diğer tarafına otobüslerle taşıdı. İsrail tarafının güvenlik endişeleri iki ülke koruma görevlileri arasında kavgaya varan tartışmalara yol açtı. Erdoğan'ın, İsrail Başbakan Yardımcısı Ehud Olmert'i kabulu sırasında, Türk heyetinin geçişine izin vermeyen İsrailli korumaların Erdoğan'ın korumalarınca zorla kenara çekildiği belirtildi.Türk ve İsrailli korumalar arasında Erdoğan'ın Mescid ül Aksa'yı ziyareti sırasında gergin anlar yaşandı. Türk korumalar, İsrail'li korumaları zor kullanarak Erdoğan'ın yanından çektiler. 


Hediye patlıcan 


Erdoğan ve eşi, Mescid ül Aksa ve Kubbetüsahra camilerinde namaz kıldılar, Filistinli öğrencileri sevdiler. Emine Erdoğan'ın öğle yemeğinde sunulan patlıcan dolmasını çok beğenmesi üzerine kendisine bir kutu patlıcan hediye edildi. 


</TEXT>
</DOC>
