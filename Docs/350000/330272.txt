<DOC>
<DOCNO> 330272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo08.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporting kupayı istiyor 
</HEADLINE>
<TEXT>


2005 UEFA Kupası finalinin Alvelade'ye verilmesi Yeşil-Beyazlılara ekstra motivasyon sağladı. 18 Mayıs'taki finalde kupa Lizbon'da kalırsa, Sporting, tarihte bu kupayı evinde kaldıran 5. takım olacak 


Daha önce 1957'de Bernabeu'da Real Madrid, 1965'te San Siro'da Inter, 1982'de Nou Camp'ta Barcelona ve 2002'de Rotterdam'da Feyenoord kendi evlerinde bir Avrupa kupası kazanmanın keyfini yaşamışlardı. Sporting, sıranın kendilerinde olduğunu düşünüyor. Onun için önce Newcastle'ı, sonra da AZ Alkmaar veya Villarreal'i geçmeleri gerekecek. Brezilyalı Liedson'un sürüklediği Sporting, bu hedefe ulaşacak gibi. Kendi liginde ikinci sırada yer alan başkent ekibi, Newcastle'la bu sezon üçüncü kez karşılaşıyor. Hazırlık maçında rakibini tek golle mağlup eden Sporting, UEFA Kupası 2. tur grup maçında da rakibiyle 1-1 berabere kalmıştı. Bu kez de tur için favori Sporting. Bu maçta beraberlik ön plana çıkıyor. Ama sürpriz olarak Sporting'in galibiyeti düşünülmeli. 

A.Wien bu kez avantajlı 
Hafta sonunu Wacker Tirol'ü 1-0 yendiği müsabakada Ernst Dospel'i dinlendiren Austria Wien'de keyifler yerinde. Sigurd Rushfeldt'in attığı gol Viyana ekibini ligde 2 puan farkla ikinci sırada tuttu. Son iki turda kendi sahasında oynadığı ilk maçları berabere tamamlayan ve deplasmanlarda turu geçmeyi başaran Austria, bu kez evinde iyi sonuç almak istiyor. Parma ise liglerin tatil olduğu Serie A'da haftayı Serie D ekibi Fiorenzuola'yı 2-1 yenerek geçirdi. Önce Austria Wien'in galibiyeti, sonra beraberlik düşünülebilecek bir maç. 

Villarreal-AZ Alkmaar 
Hollanda Ligi'nde yaptığı sürpriz çıkışla 24 yıl sonra PSV-Ajax-Feyenoord hegamonyasına son verme işareti veren AZ Alkmaar, hafta sonu Feyenoord'a kaybederek büyük yara aldı. Dikkatini UEFA Kupası'na çeviren AZ Alkmaar'a bir büyük darbe de Meerdink'in sezonu kapatması oldu. Intertoto Kupası'ndan UEFA'nın en üst turlarına gelmeyi det edinen Villarreal'se çok formda. Ligde Athletic Bilbao'yu Jose Mari'nin dublesiyle 3-1 geçen Villarreal, üçüncü sırada. Ama ligdeki başarının belki de en büyük mimarı 18 gollü Diego Forlan, UEFA'da oynayamıyor. Önce beraberlik, sonra tek farkla Villarreal galibiyeti düşünülebilir. 

CSKA-Auxerre 
Rusya Ligi'ne 3 maçta 2 beraberlikle vasat bir başlangıç yapan CSKA, Fransa'da istikrarsız bir grafik çizen Auxerre önünde. CSKA'da bir türlü düzelmeyen Arjantinli Osmar Ferreyra'nın oynaması zor. Auxerre'de ise Younes Kaboul ve Yann Lachuer'in dönüşleri sevindirdi. Buna karşın Johann Radet oynayamayacak, Rene Bolf'un da oynaması şüpheli görünüyor. İlk ihtimal beraberlik. 



</TEXT>
</DOC>
