<DOC>
<DOCNO> 348428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/asiy.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede operasyon 
</HEADLINE>
<TEXT>


Tarım Bakanı Sami Güçlü, Devlet Bakanı Güldal Akşit ve Bayındırlık Bakanı Zeki Ergezen, Başbakan Erdoğan'ın isteğiyle istifa etti. Güçlü'nün yerine Mehmet Mehdi Eker, Ergezen'in yerine Faruk Nafiz Özak, Akşit'in yerine Nimet Çubukçu getirildi 

ANKARA Milliyet 


Başbakan Recep Tayyip Erdoğan, uzun süredir beklenen ve "vakti zamanı geldiğinde yapılır" dediği kabine operasyonunu dün gerçekleştirdi. Bir süredir görevlerine son verileceği konuşulan Güldal Akşit, Sami Güçlü ve Zeki Ergezen, Erdoğan'ın isteği üzerine Bakanlar Kurulu'ndan istifa etti. 
Kadın, Aile ve Sosyal Hizmetlerden Sorumlu Devlet Bakanlığı'na Akşit'in yerine İstanbul Milletvekili Nimet Çubukçu, Tarım ve Köyişleri Bakanlığı'na Güçlü'nün yerine Diyarbakır Milletvekili Mehmet Mehdi Eker, Bayındırlık ve İsk n Bakanlığı'na da Ergezen'in yerine Trabzon Milletvekili Faruk Nafiz Özak getirildi. 
Erdoğan, dün Cumhurbaşkanı Ahmet Necdet Sezer'le yaptığı görüşmenin ardından sürpriz bir şekilde kameraların önüne çıktı. Erdoğan, 3 bakanın istifasını istediğini ima ederek, "Arkadaşlarımız samimi, gayretli hizmetleri sebebiyle grubumuzda takdir kazanmışlardır. Görev değişikliği gereğini kabul etmiş olmalılar ki, istifa ettiler" dedi. 
Erdoğan, istifaları kendisinin mi istediği sorusu üzerine, "Arkadaşlarımız, sağ olsun, önümüzü açtı, biz de takdirimizi kullandık. Nasılı, niçini... Onlar hükümetin kendi içindeki takdiridir" diye konuştu. Köşk'e alternatifli listeyle çıkıp çıkmadığı sorusunu, "Gereğini açıkladım" diye yanıtlayan Erdoğan, "Akşit ve Ergezen sağlık problemleri nedeniyle mi istifa etti " sorusu üzerine de, "Hepsi açıkladığım netlikte" şeklinde konuştu. 

İstifalar cebindeydi 
Erdoğan, "Hükümeti kurarken, bakanların istifasını aldığınızı söylemiştiniz. Yürürlüğe mi koydunuz " sorusuna, "O hükümetin içindeki değerlendirmesidir. İşler, bu yürüyüş tarzı içinde yürütülür. Her kabinede olan şeyler" dedi. Erdoğan'ın istifa mektuplarını kullandığı öğrenildi. 

Üçü de sürpriz değil 
Sağlık sorunları nedeniyle görevden ayrılabileceği konuşulan Akşit'in RTÜK'ün şifreli erotik kanalları kapatma kararı sonrasındaki eleştirileri, AKP grubunca "not edilmişti." 
Güçlü de Rusya'nın Türkiye'den sebze - meyve ve çiçek ithalatını kesmesi olayının ardından eleştirildi. Erdoğan, Güçlü'ye, "İhmaliniz var. Her sorun için Putin'i mi arayacağım Ne gerekiyorsa yapın" demişti. 
Ergezen'in gidişi de sürpriz olmadı. Ergezen'in kardeşi Ömer Faruk Ergezen'in İzmir Milli Eğitim Müdürlüğü'nün 320 bin ilköğretim öğrencisinin katıldığı sınavın soru basım, dağıtım ve değerlendirme ihalesini aldığı da ortaya çıkmıştı. 

Akşit ve Çubukçu... 
Halef - selef panelde beraberdi 

Güldal Akşit ve Nimet Çubukçu, haklarındaki karar açıklanmadan kısa süre önce AKP İstanbul İl Kadın Kolları'nın düzenlediği Cemal Reşit Rey Konser Salonu'ndaki 2.Kadın Ş rası'ndaydı. 11.00'deki açış konuşmasını Akşit, bakan sıfatıyla yaptı. Akşit, kadının statüsünün yükseltilmesi ve güçlenmesi konusunda yapılacak çalışmaların daha etkin yürütüleceğini söyledi. Öğleden sonraki oturumun açış konuşmasını Emine Erdoğan yaptıktan sonra Nimet Çubukçu, panelist olarak kürsüde yer aldı. Akşit, dinleyici olarak en ön koltukta Çubukçu'nun konuşmasını dinledi. Panel, Erdoğan'ın kararı açıklamasından yaklaşık yarım saat önce sona erdi. 

Yeni Bakan Özak 
Bakanlık haberini Dinçer'den aldı 

Özak ve Eker, atama haberini almalarının ardından Başbakanlık'ta Erdoğan'la bir süre görüştü. Eker, haberi Erdoğan'ın açıklamasından "çok kısa bir süre önce" öğrendiğini belirtirken, Özak haberi Başbakanlık Müsteşarı Ömer Dinçer'den aldığını söyledi. Eker, Erdoğan'ın herhangi bir talebinin olup olmadığının sorulması üzerine, "Bir kabine üyesinden beklentiler var. O da çok çalışmak" dedi. Eker'in kızı Zeynep Eker, annesi ile beraber televizyon seyrederken babasının bakan olduğunu öğrendiklerini kaydederek, "Çok şaşırdık. Mutlu olduk" diye konuştu. 

Nimet Çubukçu 
Daha temiz, daha çalışkan olacağım 

Çubukçu, dün akşam "devlet bakanı" sıfatıyla yaptığı ilk açıklamada şunları kaydetti "Ülkemizin geleceğini inşa ederken, bu makamın öneminin ve sorumluluklarının bilincindeyim. Şahsıma duyulan güvene layık olacağıma söz veriyorum. Her başarımın, ülkemizin başarısı olacağına duyduğum büyük inanç, eminim ki beni her zamankinden daha temiz, daha çalışkan ve daha dikkatli olmaya mecbur kılacaktır. Bu göreve bugüne kadar verilen bütün emekleri, bundan sonraki çalışmalara temel alarak çalışacağımı bildirmek isterim. Mahcup olmamayı temenni ederim." 


Erdoğan'ın görev verdiği bakanlar 

'Çok iyi frikik atar' 

FARUK ÖZAK Trabzonspor'un 1. Lige çıktığı 1974 - 1975 sezonunda kaptanlık, 1992 - 1996 arasında kulüp başkanlığı yapan Özak, yıllarca teklifleri reddettikten sonra "Artık siyasete girmenin zamanı geldi" diyerek AKP'ye katıldı. KTÜ İnşaat Mühendisliği Bölümü mezunu olan, İngilizce bilen 2 çocuk sahibi Özak'ın eşi Verda Özak türban takmıyor. 61 yaşındaki Özak için Erdoğan, Trabzon mitinginde "Faruk çok iyi frikik atar" demişti. 


Eski belediyeci 


MEHDİ EKER Tarım ve Köyişleri'nde müdür yardımcısı olan Eker, Erdoğan'ın İstanbul Büyükşehir Belediye Başkanlığı döneminde Veteriner İşleri Müdürü olarak görev yaptı. Deli dana hastalığı riski taşıyan et ve yan ürünlerinin ithaline, 1996'dan itibaren 3 yıl boyunca izin verdiği öne sürülen bürokratlar arasında Eker de bulunuyordu. 1956 Diyarbakır Bismil doğumlu, AKP MKYK üyesi Eker, Ankara Üniversitesi Veteriner Fakültesi mezunu ve 3 çocuk babası. 


İkinci genç bakan 


NİMET ÇUBUKÇU AKP MKYK üyesi Çubukçu, Emine Erdoğan'a çok yakın bir isim. Emine Erdoğan'la gezilere katılan Çubukçu, AKP'nin kurucuları arasında. Avukat olan Çubukçu, Anayasa görüşmelerinde "pozitif ayrımcılığı" desteklemediği için kendisini kınayan kadın örgütleri hakkında suç duyurusunda bulundu. 1965 doğumlu Çubukçu, Devlet Bakanı Ali Babacan'dan 1967 doğumlu sonra kabinenin ikinci genç bakanı oldu. 


</TEXT>
</DOC>
