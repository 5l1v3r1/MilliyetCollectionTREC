<DOC>
<DOCNO> 326441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas18.html </URL>
<DATE> 2005/03/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'deki kadınların 27'si en az bir kez düşük yapıyor 
</HEADLINE>
<TEXT>

     Dokuz Eylül Üniversitesi DEÜ Tıp Fakültesi Halk Sağlığı Anabilim Dalı Öğretim Üyesi Yrd. Doç. Dr. Türkan Günay, Türkiye'de kadınların yüzde 27'sinin en az bir kez isteyerek düşük yaptığını bildirdi. 
     İzmir Tabip Odası ve Pratisyen Hekimlik İzmir Şubesi tarafından düzenlenen ''Gebelik ve Güncel Gelişmeler'' konulu sempozyum, Ege Üniversitesi Tıp Fakültesi Muhittin Erel Amfisi'nde başladı. 
     İzmir Tabip Odası Başkanı Zeki Gül, sempozyumun açılışında, hükümetin sağlık politikalarını eleştirerek, hekimliğin binlerce yıllık geleneğinden soyutlandığını ve ''sağlığın alınıp satıldığı'' bir dönemin yaşandığını ileri sürdü. 
     ''Türkiye'de Gebelik ve Mevcut Durum'' konulu oturumda konuşan DEÜ Halk Sağlığı Anabilim Dalı Öğretim Üyesi Yrd. Doç. Dr. Türkan Günay, Türkiye'de kadınların en çok 20-29 yaş arasında doğum yaptığını, 45-49 yaş arası doğumların azaldığını belirtti. 
     Genel doğurganlık hızının azalmakla birlikte Doğu bölgelerinde halen diğer bölgelere göre yüksek olduğunu dile getiren Günay, şu bilgileri verdi 
     ''Kadınların yüzde 27'si en az bir kez isteyerek düşük yapıyor. Büyük bölümü ilk doğumları öncesinde doktora daha sık gidiyor. Çocuk sayısının artmasıyla doğum öncesi bakım azalıyor. Doğum öncesi bakım kentlerde daha sık yapılıyor. Çocuk sayısı fazla olan ve kırda yaşayan her iki kadından biri doğum öncesinde doktora hiç gitmiyor.'' İzmir İl Sağlık Müdürlüğü Konak Sağlık Grup Başkanı İbrahim Padır da Türkiye'de her yıl yaklaşık 1 milyon 800 bin gebeliğin olduğunu, doğumların yüzde 78'inin sağlık kuruluşlarında gerçekleştiğini ifade etti. 
     
</TEXT>
</DOC>
