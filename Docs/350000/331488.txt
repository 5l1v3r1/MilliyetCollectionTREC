<DOC>
<DOCNO> 331488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy23.html </URL>
<DATE> 2005/04/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Rusya Büyükelçisi Bakan'ın sözleri ilişkileri etkilemez 
</HEADLINE>
<TEXT>

     Rusya Federasyonu'nun Ankara Büyükelçisi Petr Stegniy, Kültür ve Turizm Bakanı Atilla Koç'un Rus turistlere ilişkin sözleri ile ilgili olarak ''Sayın Bakan'ın sözleri ilişkilerimizi kesinlikle olumsuz etkilemeyecek. Bu bir çeşit yanlış anlamaydı'' dedi. 
     Rusya'nın Ankara Büyükelçisi Petr Stegniy, Kültür ve Turizm Bakanı Atilla Koç'u makamında ziyaret etti. 
     Basına kapalı olarak gerçekleşen görüşmeden gazetecilerin kısa bir süre görüntü almalarına izin verildi. 
     Petr Stegniy, görüşme sonrası yaptığı açıklamada, Atilla Koç'a bakanlık görevine yeni atanması dolayısıyla nezaket ziyaretinde bulunduğunu belirterek, ''Dostane ilişkilerimiz çerçevesinde mükemmel bir görüşme oldu. Türkiye'de Rusya, Rusya'da da Türk Kültürü Yılı ilan edilmesine ilişkin konuyu ele aldık. Bunun yanı sıra kültürel işbirliğimizi daha çok nasıl geliştiririz onu konuştuk'' dedi. 
     Şu anda yaklaşık 700 kadar Rus tur operatörünün bir toplantı nedeniyle Antalya'da bulunduğunu hatırlatan Petr Stegniy, Atilla Koç'un yarın akşam söz konusu gruba bir yemek vereceğini söyledi. 
     Petr Stegniy, gazetecilerin ''Bakan Atilla Koç'un sözleri iki ülke arasındaki turizm ilişkileri olumsuz etkileyecek mi '' şeklindeki sorusunu, ''Hayır kesinlikle etkilemeyecek. Bu bir çeşit yanlış anlamaydı. Bu konuyu Sayın Bakanla çok dostane bir şekilde ele aldık'' diye yanıtladı. 
     Stegniy, gazetecilerin diğer soruları üzerine de bu konuya dair daha fazla yorum yapmak istemediğini, bu konunun Türkiye'nin içişlerine girdiğini ifade ederek, konunun basına yansıma şeklinin de Türkiye'deki demokrasinin olgunluğunu gösterdiğini söyledi. 
     Stegniy, artık ikili ilişkilerin nasıl geliştirilebileceğinin ele alınması gerektiğini sözlerine ekledi. 
     Petr Stegniy'nin, Bakan Koç'u ziyaret randevusunu bir hafta önce aldığı bildirildi. 
     
</TEXT>
</DOC>
