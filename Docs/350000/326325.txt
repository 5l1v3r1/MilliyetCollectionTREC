<DOC>
<DOCNO> 326325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy32.html </URL>
<DATE> 2005/03/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eğitim-Sen rehber öğretmenler için Çelik ile görüştü 
</HEADLINE>
<TEXT>

     Eğitim-Sen Genel Başkanı Alaaddin Dinçer, rehber öğretmenlerin bir merkezde toplanmasını öngören uygulamayı eleştirerek, bu konuya yönelik çözüm üretmek üzere ilgili tarafların en kısa zamanda biraraya gelerek, ortak bir noktada buluşacaklarını belirtti. 
     Dinçer, Milli Eğitim Bakanlığı'na bağlı okullarda görev yapan rehber öğretmenlerin, buralardan alınarak belli bir merkezde toplanmasını öngören çalışmanın durdurulması için Milli Eğitim Bakanı Hüseyin Çelik ile görüştü. 
     Görüşmenin ardından yaptığı açıklamada, Dinçer, hemen hemen her branşta öğretmen açığının bulunduğunu, buna karşın yüzbinin üzerinde çeşitli branşlarda işsiz öğretmenin olduğunu kaydetti. 
     Dinçer, 10 bin öğretmen ile Türkiye'deki 14 milyon öğrenciye rehberlik hizmeti verilmesi halinde, bin 400 öğrenciye, bir rehber öğretmen düşeceğini, bunun da rehberlik hizmeti olamayacağını ifade etti. 
     Öğretmeni, okul temelli rehberlikten uzaklaştırmanın, sorunu, işin içinden çıkılmaz hale dönüştüreceğini kaydeden Dinçer, ''Kısa vadede bir çözüm üretmek üzere, bakanlık, ilgili taraflar, kurumlar, Talim Terbiye Kurulu, işin tarafları en kısa zamanda biraraya geleceğiz, bu konuyu tartışacağız, ortak bir noktada buluşacağız. Şu anda bu uygulamaya geçecek genelgenin yayını durdurulmuştur'' diye konuştu. 
     Dinçer, Bakan Çelik'in ise ''Benim 40 bin okulum var, bunun 10 bininde rehber öğretmen var, 30 binindeki çocuklar rehberlik hizmeti almasın mı '' görüşünde olduğunu dile getirdi. 
     
</TEXT>
</DOC>
