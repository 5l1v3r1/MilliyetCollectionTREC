<DOC>
<DOCNO> 311397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo24.html </URL>
<DATE> 2005/02/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denizlispor'da transferin son gününde 3 imza 
</HEADLINE>
<TEXT>

     Birinci Süper Futbol Ligi takımlarından Denizlispor, transferin son gününde 3 futbolcuyu renklerine bağladı. 
     Güney Afrikalı Botha'nın sözleşmesini fesheden yeşil-siyahlılar, yabancı kontenjanını Rusya'nın Zenit Petersburg takımında oynayan Çek futbolcu Martin Horak ile doldurdu. 25 yaşındaki Horak'ın stoper mevkiinde oynadığı, Çek Cumhuriyeti 21 Yaş Altı Milli Takımı'nda forma giydiği belirtildi. 
     Denizlispor, 17 yaşındaki iki genç futbolcuyu da renklerine kattı ve Fenerbahçe PAF Takımı'ndan Babür ile altyapıdan Hüseyin ile de sözleşme imzaladı. 
     Profesyonel Futbol Şubesi Başkanı Turgut Dalaman, Horak ile 3 yılı opsiyonlu olmak üzere 3,5 yıllık, Babür ve Hüseyin ile 5'er yıllık sözleşme imzaladıklarını söyledi. 
     Yeşil-siyahlılar, ara transfer döneminde daha önce de Beşiktaş PAF Takımı'ndan Yaser, Altay'dan da Fatih ve Bulut'u kadrosuna katmıştı. 
     Takımdan Özgür Trabzonspor'a, Serdal Akçaabat Sebatspor'a, Mehmet Öncan Bursaspor'a, Eyüp İstanbul Büyükşehir Belediyespor'a ve İlker Altay'a gitti. Botha ve Ümit Aydın'ın sözleşmeleri ise feshedildi. 
     
</TEXT>
</DOC>
