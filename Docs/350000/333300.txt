<DOC>
<DOCNO> 333300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko06.html </URL>
<DATE> 2005/04/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Telefonica'nın gözü Türk Telekom'da 
</HEADLINE>
<TEXT>

     Latin Amerika'da en büyük telekomünikasyon şirketi olduktan sonra Doğu Avrupa'ya yönelen İspanyol telekom devi Telefonica, yakında Türkiye'ye ayak basmayı planlıyor. 
     Piyasa kapitalizasyonu açısından dünyanın en büyük üçüncü telekom şirketi olan Telefonica'nın, Türk Telekom'u alarak Türkiye piyasasına girmek istediği bildirildi. 
     Bu arada, bu ayın ilk haftasında Çek Cumhuriyeti'nin telekom şirketi Cesky'nin yüzde 51'ini 2.74 milyar euroya satın alan Telefonica Yönetim Kurulu Başkanı Cesar Alierta, "Telefonica büyüme olanaklarını inceliyor. Bunlardan biri Türk Telekom" dedi. 
     İspanyol basınına göre, Cesky'yi alarak dünya çapında 130 milyon aboneye ulaşan Telefonica, 2008 yılında halen dünya lideri olan ABD'li Verizon şirketini geride bırakmayı hedefliyor. 
     Telefonica, Türk Telekom'un özelleştirilmesine ilişkin ihaleye girebilmek için başvuru yapan yabancı şirketeler arasında bulunuyor. 
     Başvuruların incelendiği, 31 Mayıs'ta teklif isteneceği kaydedildi. 
     
</TEXT>
</DOC>
