<DOC>
<DOCNO> 327775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko01.html </URL>
<DATE> 2005/03/28/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
ATO'dan "Son 10 Yılın Borç Raporu"... 
</HEADLINE>
<TEXT>

     Ankara Ticaret Odası ATO tarafından hazırlanan ''Son 10 Yılın Borç Raporu''na göre, Türkiye son 10 yılda iç ve dış borç anapara ve faizi olmak üzere toplam 970.8 milyar dolar ödedi. 
     Rapora göre, son on yılda 389 milyar dolarlık vergi geliri elde edilmesine karşın, yatırımlara ancak 39 milyar dolar harcandı. 
     Konuya ilişkin Ankara Ticaret Odası ATO tarafından yapılan yazılı açıklamada, rapora göre Türkiye'nin son 10 yılda 389 milyar dolar vergi gelirinin yanı sıra, 780 milyar dolarlık iç borçlanma, 165 milyar dolarlık dış borçlanma yaparak toplam 1 trilyon 334 milyar dolarlık kaynak elde ettiği bildirildi. 
     Raporda, on yılda 144.3 milyar dolarlık dış borç anapara, 54.5 milyar dolarlık faiz olmak üzere toplam 198.8 milyar dolarlık dış borç ödemesi yapıldığı vurgulandı. 
     Raporda, Türkiye'nin 2000-2004 yılları arasındaki son beş yıllık dönemde toplam 132.5 milyar dolar, her yıl ise ortalama 26.5 milyar dolar dış borç ana para ve faiz ödemesi gerçekleştirildiği kaydedildi. 
     
     162.9 MİLYAR DOLAR DIŞ BORÇ ALINDI 
     Türkiye'nin son 10 yılda, kamu ve özel kesim olmak üzere toplam 162.9 milyar dolar dış borç aldığı belirtilen raporda, buna göre her yıl ortalama 16.9 milyar dolar dış borç kredisi kullanıldığı bildirildi. Son 5 yılın dış borçlanma rakamı ise 114.6 milyar doları buldu. 
     
     İÇ BORÇ KAPANI 
     Rapora göre, Türkiye son 10 yılda 492 milyar dolar anapara, 280 milyar dolar faiz olmak üzere toplam 772 milyar dolarlık iç borç anapara ve faiz ödemesi gerçekleştirdi. Türkiye son 10 yılda her yıl ortalama 77.2 milyar dolar iç borç anapara ve faizi ödedi. 
     Türkiye'nin aynı dönemde 780 milyar dolarlık iç borç aldığı bildirilen raporda, ayrıca Türkiye'nin 2000-2004 yılları arasındaki son 5 yıllık dönemde 513 milyar dolar ile Cumhuriyet tarihinin en ağır iç borçlanmasını gerçekleştirildiğine dikkat çekildi. 
     
     ATO BAŞKANI AYGÜN 
     Rapora ilişkin değerlendirmelerde bulunan ATO Başkanı Sinan Aygün, Türkiye'nin borç alma ve ödeme performansına bakıldığında ''zengin'', içinde yaşandığında ''fakir'' bir ülke olduğunu dile getirerek, ''Eğer bu ülke bunca ağır şartların altından kalkabiliyorsa dünyanın 7. büyük ekonomisi olmayı hak etmiştir'' dedi. Aygün, şunları kaydetti 
     ''Son on yılda 1 trilyon dolara yakın iç ve dış borç ödemesi yapılmasına rağmen, halen 332 milyar dolar borcumuz var. Rakamlar akıllara ziyan. Yanlış mı toplandı diye bir kaç kez yeniden hesaplamak zorunda kaldım. 70 milyonluk Türkiye'de on yılda kişi başına 13.9 bin dolar borç ödenmiş. Vatandaş başına her yıl 1.4 bin dolar borç düşmüş.'' 
     
</TEXT>
</DOC>
