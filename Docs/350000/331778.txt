<DOC>
<DOCNO> 331778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo15.html </URL>
<DATE> 2005/04/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Efes Pilsen Kulübü'nden taraftara teşekkür... 
</HEADLINE>
<TEXT>

     Efes Pilsen Kulübü, ULEB Erkekler Avrupa Ligi çeyrek final serisi 2. karşılaşmasında Yunan ekibi Panathinaikos'u 75-63 yendikleri karşılaşmada kendilerini yalnız bırakmayan taraftarlara teşekkür etti. 
     Efes Pilsen Kulübü'nün resmi internet sitesinde, kendilerini salonda destekleyen 12 bin 321 kişiye teşşekür edilerek yapılan açıklamada şu ifadelere yer verildi 
     ''Abdi İpekçi Spor Salonu'nun maçın oynanmasından 1 saat önce dolması sebebi ile bazı taraftarlarımız salona girememişlerdir. Salona gelip içeri giremeyen seyircilerden de özür dileriz. Tüm Türkiye gibi onların da kalplerinin bizim kazanmamızdan yana olduğunu biliyor ve herkese teşekkür ediyoruz. 
     Dün oynadığımız ve kazandığımız karşılaşmada bizi yürekten ve içten destekleyen taraftarlarımızı 14 Nisan Perşembe saat 19.10'da Skytürk ekranlarına davet ediyoruz. Dörtlü final yolunda Yunanistan'da oynayacağımız bu son maçta bizleri yine yalnız bırakmamalarını istiyoruz. Biz sizlerin yanımızda olacağınızdan eminiz. 
     1996 yılında aldığımız Türkiye'nin ilk Avrupa Kupası olan Koraç Kupası'nda yaşattığımız heyecanı dörtlü final'i kazanarak bir kez daha Türkiye'ye yaşatmak istiyoruz. Bu yolda perşembe akşamı tüm Türkiye'yi ve taraftarlarımızı ekran başına davet ediyoruz.'' 
     
</TEXT>
</DOC>
