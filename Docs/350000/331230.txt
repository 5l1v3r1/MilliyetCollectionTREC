<DOC>
<DOCNO> 331230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur34.html </URL>
<DATE> 2005/04/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Pamukova.. Makinistler Karabulut ile Sönmez'in, TCDD ile ilişkisi kesildi 
</HEADLINE>
<TEXT>

     Pamukova'da geçen yıl temmuz ayında meydana gelen tren kazasına ilişkin trenin makinistleri Fikret Karabulut ile Recep Sönmez'in, TCDD ile ilişkilerinin kesildiği bildirildi. 
     TCDD 1. Bölge Müdürlüğü yetkilileri, AA muhabirine yaptıkları açıklamada, tren kazasıyla ilgili yapılan tahkikatta ''Yakup Kadri Ekspresi''nin makinistlerinin belirlenenden fazla hızlı giderek kazaya sebebiyet verdiklerinin anlaşıldığını bildirdiler. 
     Konunun TCDD Genel Müdürlüğü'ne bağlı Yüksek Disiplin Kurulu'nda da görüşüldüğünü vurgulayan yetkililer, tahkikat sonucu birinci makinist Fikret Karabulut'un Mekece-Pamukova arasında 80 kilometre hızla seyretmesi gerekirken 132 kilometre hızla giderek ciddi bir kazaya sebebiyet vermesi, diğer makinist Recep Sönmez'in de 1. makinisti uyarmaması ve aynı derecede sorumlu olmasından dolayı ilişkilerinin kesildiğini kaydettiler. 
     Yetkililer, 2 makinistin de sözleşmeli memur olduğunu ifade ederek, kararının Karabulut'a 23 Mart 2005, Sönmez'e ise 25 Mart 2005 tarihinde tebliğ edildiğini ve tebliğden sonra ilişkilerinin kesilmiş sayıldığını söylediler. 
     Bu arada, KESK'e bağlı Birleşik Taşımacılık Çalışanları Sendikası'ndan BTS yapılan yazılı açıklamada, ''hızlandırılmış tren faciasıyla ilgili yargı süreci devam ederken, makinistlerin 'hızlandırılmış bir tahkikatla' işten atıldıkları'' ileri sürüldü. 
     Açıklamada, 2 makinistin TCDD ile ilişkilerinin kesilmesi kararıyla ilgili olarak yarın Haydarpaşa Garı önünde basın açıklaması yapılacağı ve ardından da Yenibosna'daki Bölge İdare Mahkemesi'nde kararın iptali için dava açılacağı kaydedildi. 
     
</TEXT>
</DOC>
