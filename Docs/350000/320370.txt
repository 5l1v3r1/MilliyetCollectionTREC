<DOC>
<DOCNO> 320370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy18.html </URL>
<DATE> 2005/03/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fransız Büyükelçi Türkiye'nin Avrupalı olmasından mutlu olacağız 
</HEADLINE>
<TEXT>

     Fransa'nın Ankara Büyükelçisi Paul Poudade, ''Yapacağı çalışmalar doğrultusunda, Türkiye'nin Avrupalı olmasını görmekten mutluluk duyacağız'' dedi. 
     Poudade, Bursa Büyükşehir Belediye Başkanı Hikmet Şahin'i ziyaretinde, Türkiye'ye müzakere tarihi verilmesinden memnun olduklarını belirterek, bundan sonra Türkiye'nin önünde çok uzun bir yol olduğunu, ancak her şeyin yolunda gideceğine de inandığını söyledi. 
     Poudade, Bursa'yla Fransa arasındaki ekonomik ve kültürel ilişkileri geliştirmek istediklerini belirtti. 
     Büyükşehir Belediye Başkanı Şahin de Türkiye'ye en büyük ekonomik katkıyı sağlayan illerden biri olan Bursa'nın, tarihi özelliğinin yanı sıra modern bir Avrupa şehri olduğunu söyledi. 
     Bursa'nın, Türkiye'nin AB'ye katılım sürecinde de katkı sağlayacak kentlerden biri olduğunu anlatan Şahin, şöyle konuştu 
     ''Biz Türk halkı olarak AB'den müzakere tarihi almaktan oldukça mutluyuz. Tabi ki bundan sonraki süreç daha da önemli. Türk ve Fransız halkları arasında geçmişe dayalı çok önemli ilişkiler var. Bu ilişkilerin devamından yanayız. Ayrıca AB'ye girişte Fransa'nın referanduma başvurmaksızın Türkiye'nin yanında olmasını istiyoruz.'' 
     
     AB'YE GİRİŞ SÜRECİ 
     Poudade, ziyaretin ardından gazetecilerin sorularını yanıtlarken, Türkiye'nin 17 Aralık'ta müzakere tarihini aldığını, görüşmelerin ise 3 Ekim'de başlayacağını hatırlatarak, şunları kaydetti 
     ''3 Ekim'de görüşmelerin başlayacağını hepimiz biliyoruz. Bu süreç, Türkiye'nin AB'ye uyması için, uzun bir görüşme süreci olacak. Türkiye Başbakanı Recep Tayyip Erdoğan'ın da daha önce söylediği gibi, bu süreçte Türkiye'nin en iyisini yapacağını göstermek, Türkiye'nin görevi ve sorumluluğundadır. Bunu yapmaktan da Türkiye mutluluk duyacaktır. Dolayısıyla müzakerelerin başlamasını beklemeliyiz. Yapacağı çalışmalar doğrultusunda, Türkiye'nin Avrupalı olmasını görmekten mutluluk duyacağız. Sonuç Türkiye'ye bağlı.'' Daha sonra Bursa Valisi Oğuz Kağan Köksal'ı ziyaret eden Poudade, Köksal'dan kent hakkında bilgi aldı. Poudade, Bursa ile Fransa arasında otomotiv konusundaki işbirliğinin öneminin her geçen gün arttığını belirterek, kültür ve eğitim bağlarının gelişmesini de istediklerini kaydetti. 
     Poudade, Bursa'nın Fransa açısından çok önemli bir kent olduğuna işaret ederek, ''Bunun önemli kanıtlarından biri, burada bir fahri konsolosumuzun bulunması. Fransız turistlerin Bursa'ya daha fazla gelerek termal turizmden yararlanmalarını istiyoruz. Bu konuda elimizden geleni yapacağız'' diye konuştu. 
     Vali Köksal'ın, Fransa'nın AB yolunda Türkiye'ye destek olmasını istediklerini söylemesi üzerine Poudade, ''Fransa Devlet Başkanı'nın dikte ettiği harici politika, devletimizin politikasıdır. Müzakere sürecinde Fransa Devlet Başkanı Türkiye'ye destek verdiğini açıkça belirtmiştir'' yanıtını verdi. 
     
</TEXT>
</DOC>
