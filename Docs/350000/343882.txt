<DOC>
<DOCNO> 343882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo01.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Plasil 
</HEADLINE>
<TEXT>


Fransa pazarında arayışını sürdüren Beşiktaş, Monaco'nun Çek oyuncusuna göz koydu. Defansif orta saha görevini başarıyla yürüten Jaroslaw Plasil takibe alındı 

ORHAN YILDIRIM 


Yurt dışında birçok oyuncuyu izlemeye alan Beşiktaş, şimdi de Monaco'da görev yapan Jaroslaw Plasil'e yöneldi. Keita'nın maliyetinin fazlalığı, Faslı Youssef Safri'nin de beklenen performanstan uzak kalması nedeniyle Çek oyuncuyu listelerine alan Siyah - Beyazlılar'ın izleme komitesinin ilk raporu olumlu çıktı. 
Fransız ekibinde defansif orta saha olarak forma giyen başarılı futbolcu, bu sezon 27 maçta sahaya çıktı, biri lig, ikisi Fransa Kupası olmak üzere toplam üç gol attı. Bir kez Çek Cumhuriyeti Milli Takımı formasını giyen 23 yaşındaki futbolcunun bir yıl daha sözleşmesi bulunuyor. 
Futbol Şube Sorumlusu Kıvanç Oktay, yabancı olarak transfer listesinde birçok aday bulunduğuna dikkat çekerek, "Teknik heyet kesin olarak 'şu ya da bunun işini bitirin' demedi. Çalışmalarımız sürüyor. Ancak bir orta sahaya, bir de forvete takviye yapacağız" diye konuştu. 

PLASİL KİMDİR 

Doğum Tarihi 5.01.1982 
Uyruğu Çek Cumhuriyeti 
Boy 1.82 m 
Kilo 72 kg 
Oynadığı maç Bu sezon 27 
Attığı gol Bu sezon 3 

Sertlik öfkesi 

Kayserispor maçı öncesi sakatlıklar nedeniyle 7 eksiği bulunan Beşiktaş'ta, dünkü antrenmanda Okan ve Koray'ın da çalışmayı yarıda bırakması Teknik Direktör Rıza Çalımbay'ı adeta küplere bindirdi. Pas çalışması sonrası Okan, sağ dizindeki ağrıları nedeniyle idmandan ayrılırken, çift kalede de Emre ile girdiği ikili mücadelede ayağına darbe alan Koray antrenmanı bıraktı. İki oyuncunun da önlem amacıyla çalışmayı yarıda bıraktığı bildirildi. Rıza Çalımbay, oldukça sert geçen çift kalede Koray'ın sakatlanmasının ardından futbolcularını sinirli bir şekilde uyardı. 

Yabancılara tırpan 

Beşiktaş Yönetimi, yerli futbolcularda olduğu gibi, yabancı isimlerin de garanti parasını kaldırma kararı aldı. İlk uygulama, sözleşmesi uzatılan Cordoba'da yapıldı 


Beşiktaş, yabancı futbolcuların garanti parasına makas atacak. Yerli oyuncuların bu konudaki sitemini haklı bulan Siyah - Beyazlı yönetim, bundan böyle yıllık ücretinin yüzde 30'unu peşin verecek, kalanını ise oynadığı maç başına bölecek. 
Bu sezon özellikle Juanfran'dan ağzı yanan, İspanyol oyuncuya boşu boşuna para verdiğine inanan idareciler, yerli futbolcuların da bu konudaki serzenişini haklı bularak bu kararı aldı. Siyah - Beyazlılar, sezon sonu sözleşmesi süren futbolcularla da yeniden masaya oturacak. 
Beşiktaş Yönetimi, bu konudaki ilk uygulamayı Oscar Cordoba ile başlattı. Kolombiyalı kalecinin sözleşmesini iki yıl uzatan Kartal, yıllık parasını 900 bin dolara düşürürken, bunun yüzde 30'unu garanti olarak verip, kalanını maç başı olarak ödemek üzere anlaştı. 

En iyisi Çalımbay 

CENGİZ MALGIR 

Milli Eğitim Vakfı İstanbul Özel Basınköy Okulları öğrencilerinin seçtiği "Sporda Yılın En İyileri" ödülleri dün sahiplerini buldu. Milli Eğitim İstanbul İl Müdürü Ömer Balıbey'in de katıldığı törende, Beşiktaş Teknik Direktörü Rıza Çalımbay'a, "En İyi Teknik Direktör", Galatasaray Kaptanı Bülent Korkmaz'a "Futbol Onur Ödülü", İTÜ'lü basketbolcu Harun Erdanay'a da "Basketbol Onur Ödülü" verildi. "Yılın yabancısı" seçilen Ribery'nin ödülünü Galatasaray Basınla İlişkiler Koordinatörü Turgay Vardar, "Yılın en iyi çıkış yapan oyuncusu" Beşiktaşlı İbrahim Akın'ın ödülünü de Çalımbay aldı. 

50 yıla altın rozet 

Beşiktaş Jimnastik Kulübü'nün Olağan Divan Kurulu Toplantısı, 21 Mayıs Cumartesi günü Ceylan Intercontinental Oteli'nde yapılacak. Toplantıda 25 ve 50 yılı dolduran üyelere teşekkür plaketleri verilecek, ayrıca 25 yılını dolduran üyelere gümüş, 50 yılı dolduranlara ise altın rozetler takılacak. 

Akatlar'da bayram var 

Kartal bugün 19 Mayıs Atatürk'ü Anma, Gençlik ve Spor Bayramı'nı, BJK Akatlar Spor ve Kültür Kompleksi'nde düzenleyeceği şölenle kutlayacak. Saat 12.00 ile 16.00 arasında yapılacak kutlamaya, branşlardaki şampiyon sporcular, şampiyon takımların yanı sıra, futbolcularla Beşiktaşlı sanatçılar katılacak. 


</TEXT>
</DOC>
