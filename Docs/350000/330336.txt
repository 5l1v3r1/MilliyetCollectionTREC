<DOC>
<DOCNO> 330336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun19.html </URL>
<DATE> 2005/04/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Japonya'dan tartışmalı tarih kitabına yeşil ışık... 
</HEADLINE>
<TEXT>

     Japon hükümeti, Çin ve Güney Kore'nin eleştiri oklarına hedef olan tarih kitabına yeşil ışık yaktı. 
     Seul ve Pekin'in, 20. yüzyılın ilk yarısında Japon emperyalizminin komşu ülkelere yaptığı zulmün görmemezlikten gelindiğini iddia ettiği kitabın okullarda okutulmasına Eğitim Bakanlığı'nca izin verildi. Kitap, 2006 nisanından itibaren liselerde okutulabilecek. 
     Kitap, Japonya ile komşuları arasında toprak anlaşmazlıkları yüzünden zaten gergin havayı daha da germiş bulunuyor. 
     Çin ve iki Kore, ilk baskısı 2001 yılında yapılan kitabı sert dille protesto etmiş, kitap Japonya'da piyasaya çıkar çıkmaz ''best seller'' olmuştu. 
     FUSO yayınevince yayımlanan kitap, sağcı olarak nitelendirilen ve Japonya'nın kendi tarihine ''mazoşist'' yaklaşımı yüzünden acı çektiğini düşünen bir grup tarihçi tarafından gözden geçirilmiş ve kitabın yeni versiyonu hazırlanmıştı. Kitap, komşu ülkelerin yanı sıra Japon solcuları ve barış yanlılarınca da eleştiriliyor. 
     Kitabı eleştirenler, Japonya'nın Asya'nın bir kısmını işgal etmiş olmasına rağmen, kitapta ''istila'' sözcüğünün kullanılmamış olmasına özellikle dikkati çekiyorlar. 
     Japon olmayan tarihçilere göre, 1937 yılında en az 300 bin kişinin öldürüldüğü Nankin katliamından da kitapta ''çok sayıda Çinlinin öldüğü olay'' olarak söz ediliyor. Bir başka eleştiri noktası da, Japon ordusunun ''seks kölesi'' olarak kullandığı Koreli kadınlardan kitapta hiç söz edilmemiş olması. 
     
</TEXT>
</DOC>
