<DOC>
<DOCNO> 313498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy16.html </URL>
<DATE> 2005/02/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Edelman Türkiye'yi tezkere yüzünden cezalandırmıyoruz 
</HEADLINE>
<TEXT>

     ABD'nin Ankara Büyükelçisi Eric Edelman, Türkiye-ABD hükümetlerinin, ilişkilerin her iki ülke için öneminin farkında olduklarını belirterek, iniş çıkışlar olmasının, ilişkilerin genel seyrini etkilemeyeceğini söyledi. 
     Büyükelçilik konutunda diplomasi muhabirleriyle bir araya gelen Edelman, kamuoyunun görüşlerinin birçok etken tarafından şekillendiğini ifade etti ve Türkiye kamuoyunda son dönemde ABD karşıtı söylemlerin artmasındaki önemli nedenlerden birinin Irak konusu olduğunu kaydetti. 
     Edelman, Irak'ta işlerin iyiye doğru gittiğini belirterek, seçimlerin yapılmasının bile başlı başına önemli bir adım olduğunu belirterek, Irak'ın demokratik kurumlarını oluşturmaya, anayasasını işletmeye başlamasıyla birlikte daha iyi bir tablonun ortaya çıkacağına inandığını söyledi. 
     Avrupa'da da son dönemde Irak'taki olumlu adımlarla birlikte olumsuz görüşlerde değişme gözlendiğini kaydeden Edelman, ''Televizyonlarda söylenenleri, gazetelerde yazılanları engellememiz mümkün değil yapmamız gereken, kamuoyuna Türkiye-ABD ilişkilerinin sadece tek bir konuyla bağlantılı olmadığını, çok sayıda meseleyi kapsadığını anlatmaktır'' diye konuştu. 
     Türk ve Amerikalı yetkililer arasında özellikle son altı haftada yoğun temas trafiği olduğunu ifade eden Edelman, Türkiye'yi ziyaret eden ABD Dışişleri Bakanı Condoleezza Rice ile Dışişleri Bakanı ve Başbakan Yardımcısı Abdullah Gül'ün yaptıkları açıklamalara da atıfta bulundu ve ''İki taraf da ilişkilerin ne denli önemli olduğunun farkındadır'' dedi. 
     İki ülke arasındaki ilişkilerde zaman zaman iniş çıkışlar gözlendiğini söyleyen Edelman, bu iniş çıkışların, ilişkilerin genel seyrini engellemediğini kaydetti. 
     Edelman, Kerkük'e ilişkin bir soru üzerine, ''ABD'nin her zaman Irak'ın siyasi birliğini, toprak bütünlüğünü savunan bir konumda olduğunu'' söyledi. 
     Kerkük'ün geleceğine ilişkin kararın Irak halkı tarafından uzlaşı içinde verileceğine inandığını ifade eden Edelman, geçici anayasada geri dönüşlerin nasıl ve hangi şartlarda olduğunun belirtildiğini kaydetti. 
     
     ''GEÇMİŞE DEĞİL, GELECEĞE BAKIYORUZ'' 

     ABD Savunma Bakanı Donald Rumsfeld'in TBMM'de tezkerenin geçmemesinin ABD'yi Irak'ta zor durumda bıraktığı yönündeki açıklamalarının hatırlatılması üzerine Edelman, tezkerenin geçmemesinin hayal kırıklığı yarattığını, ancak ABD'nin geçmişe değil, geleceğe baktığını söyledi. 
     ''ABD'nin Türkiye'yi bazı politikalarla cezalandırmayı amaçladığı'' şeklindeki görüşlere katılmadığını ifade eden Edelman, ABD'nin böyle bir niyeti olması durumunda, IMF ve AB ile ilişkilerde Türkiye'yi desteklemesinin, Ortadoğu ve Kıbrıs konularında Türkiye ile ortak çalışmalar yapmasının mümkün olmayacağını kaydetti. Edelman, ''ABD, intikam üzerine politika kurmuyor'' dedi. 
     
     İRAN 

     Edelman, bir soru üzerine, Rice'ın temasları sırasında masada birçok konunun bulunduğunu, İran konusunun ayrıntılı biçimde ele alınmadığını belirterek, ABD'nin Türkiye'den İran'a ilişkin somut talebi olmadığını söyledi. 
     Amerikan tarafının, Türkiye ve Avrupa'daki diğer ülkelere İran'a ilişkin endişelerini aktardığını ifade eden Edelman, ''İran'daki nükleer kapasitenin gelişmesini bölge için potansiyel bir sorun olarak gördüklerini'' kaydetti. 
     ''Bu konuda henüz diplomatik seçeneklerin tüketildiğine inanmıyoruz'' diyen Edelman, iyi bir işbirliği sağlandığı takdirde, İran konusunun diplomatik yollar kullanılarak çözüme kavuşabileceğini söyledi. 
     
     KIBRIS 

     Edelman, ABD'nin KKTC'nin izolasyonunun kaldırılmasına yönelik ne gibi adımlar atacağının sorulması üzerine, bugüne kadar attıkları bazı adımlar olduğunu, bazı konularda da çalışmaların devam ettiğini söyledi. 
     Adada yapılan referandumlar öncesinde ABD'nin de aralarında bulunduğu birçok ülkenin, Türk tarafının Annan planına olumlu oy vermesine rağmen planın başarısız olması durumunda, KKTC'ye yönelik izolasyonun kaldırılmasına katkıda bulunacakları yönünde söz verdiğini ifade eden Edelman, ABD'nin de bu çerçevede bazı adımlar attığını söyledi. 
     KKTC'nin Ankara Büyükelçisi'ni ilk kez 4 Temmuz resepsiyonuna davet ettiklerini, KKTC vatandaşlarına vize işlemlerinde kolaylıklar getirdiklerini, ABD Büyükelçiliği ticaret ve tarım ataşelerinin Kuzey Kıbrıs'a iş olanaklarını da araştıracak şekilde ziyarette bulunduklarını belirten Edelman, 30 milyon dolar doğrudan yardım yaptıklarını da kaydetti. 
     Edelman, hava trafiğinin çok taraflı uluslararası otoritenin kontrolü altında olduğunu anımsatarak, KKTC'ye doğrudan uçuşlar konusunun hala değerlendirildiğini, bunun kolay bir süreç olmadığını söyledi. 
     Edelman, PKK ile mücadele konusunda bir soru üzerine de ''ABD'nin Irak'ta son derece zor bir güvenlik durumuyla karşı karşıya olduğu bir sır değil, ama bu sözlerimizi unutacağız anlamına da gelmiyor'' diye konuştu. 
     
</TEXT>
</DOC>
