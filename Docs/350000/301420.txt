<DOC>
<DOCNO> 301420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/dunya/axdun02.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, gizli VIP uçağıyla işkence turu düzenliyor 
</HEADLINE>
<TEXT>


SEMA EMİROĞLU New York 


Kısa adı CIA olan Amerikan Merkezi Haber Alma Teşkilatı'nın, ABD'nin yakaladığı terör zanlılarını, Gulfstream 5 tipi bir VIP uçağıyla işkenceli sorgu yapılan ülkelere gizlice götürdüğü ve buralarda işkenceyle sorguladığı bildirildi. 
Washington Post'un haberine göre, Premier Executive Transport Services Inc. adlı paravan şirkete ait olan N379P kuyruk numaralı iş jeti, yakalanan terör zanlılarını genellikle geceleri Endonezya ve Pakistan'a götürmek ya da buralardan başka yerlere uçurmak için kullanılıyor. 
Jetin uçuşlarını takip etme hobisi olan ve bunları kendi web sitelerinde yayımlayan kişilerin tuttuğu listeye göre, CIA uçağı, Ekim 2001'den bu yana Bağdat ve Kuveyt'in yanı sıra, Pakistan'ın İslamabad ve Karaçi, Suudi Arabistan'ın Riyad, Birleşik Arap Emirlikleri'nin Dubai, Özbekistan'ın Taşkent, Azerbaycan'ın Bak ve Fas'ın Rabat kentlerine indi. Uçak ayrıca, sık sık Washington'daki Dulles Uluslararası Havaalanı'na, Amman'daki Ürdün Askeri Havaalanı'na ve Kıbrıs Rum Kesimi'nin Larnaka havaalanlarına uğradı. 
Washington Post, CIA'nın bu uçuşları, "Zanlıları ülkelerine iade ediyoruz" diye açıklamaya çalıştığı bu operasyonun, örgütün El Kaide zanlılarına karşı kullandığı başlıca silah olduğunu belirtti. 
İnsan Hakları Dünya Örgütü ABD Şubesi Başkanı Morton Sklar, "iade" uygulamasının amaçlarından birinin, yakalanan kişilerin, ABD'de yasaklanmış olan sert sorgulama yöntemlerini kullanan ülkelere transfer etmek olduğunu bildirdi. 
CIA ise, Washington Post'un bu haberiyle ilgili yorumda bulunmayı reddetti. 


</TEXT>
</DOC>
