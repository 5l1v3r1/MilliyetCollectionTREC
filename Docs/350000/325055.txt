<DOC>
<DOCNO> 325055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko06.html </URL>
<DATE> 2005/03/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türk turizmi İngiltere pazarında gelişmeyi sürdürüyor... 
</HEADLINE>
<TEXT>

     Türk turizminin İngiltere pazarındaki gelişmesi sürerken, Türkiye'ye tur satan seyahat acentalarının 1 Mayıs 2004'den 28 Şubat 2005'e kadar olan 10 aylık dönemde, bir önceki döneme gore yüzde 39 oranında daha fazla satış yaptığı açıklandı. 2005 yazı Türkiye paket turlarının sayısının bu yüzde 39'luk artışla 282 bin 444'ten 391 bin 365'e yükseldiği, aynı dönem içinde elde edilen gelirin de yüzde 41 oranında artarak 126.3 milyon sterlinden 178.7 milyon sterline çıktığı bildirildi. 
     2005 yazı Türkiye paket turlarının fiyatlarında meydana gelen ortalama 9 sterlinlik artışın bu gelir artışına yol açtığı ve ortalama bir paket tatil fiyatının da 457 sterlin seviyesine yükseldiği ifade edildi. 
     Özellikle en büyük dört tur operatörünün satışlarında yüksek oranlı artış görüldüğü, Thomas Cook'un, en yakın rakibinin yaklaşık iki katı kadar satış yaptığı bildirildi. 
     Bu arada İngiltere'den Avrupa'ya yönelik paket tatillerde ise yüzde 3'lük bir gerileme gözlendiği, İngiltere'deki paket tatil pazarının lideri olan İspanya'nın satışlarında bile yüzde 10'luk bir gerileme görüldüğü açıklandı. 
     Türkiye'nin ise İngiltere'de ''en çok tercih edilen destinasyonlar'' sıralamasında 2004 yılında edindiği üçüncülük konumunu, Güney Kıbrıs ile arasındaki farkı açarak güçlendirdiği kaydedildi. 
     Bu arada Kültür ve Turizm Bakanlığı'nın verilerine göre, yılın ilk iki ayında Türkiye'ye gelen İngiliz ziyaretçi sayısı yüzde 30 oranında artarak 36 bin 827 seviyesine ulaştı. 2004 yılında yaşanan trendin 2005 yılında da devam etmesi halinde, sene sonu itibariyle İngiliz ziyaretçi sayısının 1.8 milyon rakamını aşabileceği belirtiliyor. 
     
</TEXT>
</DOC>
