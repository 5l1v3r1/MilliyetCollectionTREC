<DOC>
<DOCNO> 318648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur36.html </URL>
<DATE> 2005/02/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
SSK'da hafta sonu sağlık karnesi mesaisi... 
</HEADLINE>
<TEXT>

     SSK sigorta müdürlükleri, hastanelerin Sağlık Bakanlığı'na devrinin ardından sağlık karnesi talebinin artması nedeniyle oluşan yığılmaların önlenmesi amacıyla bu hafta cumartesi ve pazar günleri de çalışacak. 
     SSK Başkanlığı Sigorta İşleri Genel Müdürlüğü'nden sigorta il müdürlüklerine gönderilen yazıda, SSK hastanelerinin Sağlık Bakanlığı'na devri sonucu sağlık karnesi verilmesinde uygulanan yeni program nedeniyle, provizyon sisteminde çok eski karnelerin yenilemesi ihtiyacının ortaya çıktığı belirtildi. 
     Yeni sağlık karnesi talebinin artması nedeniyle SSK ünitelerinde yığılmalar meydana geldiği ifade edilen yazıda şöyle denildi 
     ''Kurumumuza intikal eden yoğun başvurular nedeniyle, sözkonusu kimselerin sağlık karnesi ihtiyaçlarının karşılanması ve mağduriyetlerinin giderilmesini teminen, sağlık karnesi verilmesi yönünde gerekli tedbirlerin alınması, ilgili servislerde yeterince personel görevlendirilmek suretiyle sigorta il sigorta müdürlüklerimizde 26 Şubat Cumartesi ve 27 Şubat Pazar günlerinde tam gün mesai yapılması uygun görülmüştür.'' 
     
</TEXT>
</DOC>
