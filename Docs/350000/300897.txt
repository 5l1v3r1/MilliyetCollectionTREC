<DOC>
<DOCNO> 300897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy14.html </URL>
<DATE> 2004/12/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Arınç "Başkanlık sistemi tartışılıyorsa ihtiyaç var demektir" 
</HEADLINE>
<TEXT>

     TBMM Başkanı Bülent Arınç, ''Türkiye'de başkanlık sistemi konusu tartışılmaya başlanmışsa bu konuda bir ihtiyaç var demektir. Bu ihtiyacın yine Meclis ve siyasetçiler tarafından gerekçeleriyle ortaya konmasında yarar vardır'' dedi. 
     TBMM Başkanı Arınç, Eskişehir Valisi Kadir Çalışıcı'yı ziyaret ederek kentin sorunları hakkında bilgi aldı. 
     Eskişehir'i ilk resmi ziyareti olduğunu belirten Arınç, gelecek yıllarda kentin daha çok kalkınacağına inandığını kaydetti. 
     
     BAŞKANLIK SİSTEMİ 
     Gazetecilerin başkanlık sistemi ile ilgili sorularını da yanıtlayan Arınç, bunun dünyada uygulanan bir sistem olduğunu belirterek, ''Bu, ülkelere göre farklılıklar arz edebilir. Türkiye'nin, Cumhuriyet'in ilanından beri takip ettiği sistem parlamenter demokratik sistemdir. Bugüne kadar da bunu Türkiye başarılı bir şekilde uygulamıştır'' diye konuştu. 
     Ancak birilerinin başkanlık sisteminin Türkiye için çok daha yararlı olduğunu söyleyebileceğini, bunun doğal olduğunu ifade eden Arınç, şöyle konuştu 
     ''Bu konu tartışılabilir. Ama tehlikedir, tehlike değildir noktasında hiçbir zaman bunu kabul etmemek gerekir. Bunu bir rejim meselesi, bunu bir Cumhuriyet düşmanlığı meselesi veya rejimin sona ereceği şeklindeki bir varsayımla yola çıkmamak lazım. Her konu bir hukuk devleti olan Türkiye'de yerinde, yeterince tartışılmalıdır. Türkiye için neden gereklidir veya niçin gereksizdir, bunu siyaset adamları, hukukçular, fikir adamları her zaman konuşup tartışılabilir. Türkiye'de başkanlık sistemi konusu tartışılmaya başlanmışsa bu konuda bir ihtiyaç var demektir. Bu ihtiyacın yine Meclis ve siyasetçiler tarafından gerekçeleriyle ortaya konulmasında yarar vardır. 
     Ama ben Parlamento Başkanı olarak Türkiye'nin demokratik parlamenter sistemle bugüne kadar çok iyi geldiğine, uygulamada bazı aksaklıklar varsa bunları yine bu sistem içinde düzeltilebileceğine inanıyorum. Ama başkanlık sistemini önerenlere de saygıyla bakıyorum ve bunu hiçbir zaman rejim için tehlike olarak görmüyorum.'' 
     
     SÖZDE ERMENİ SOYKIRIMI 
     Arınç, gazetecilerin, bazı ülkelerin meclislerinde sözde Ermeni soykırımının kabul edilmesiyle ilgili soruları da şöyle yanıtladı 
     ''Slovakya Ulusal Meclisi'nden 15 gün önce böyle bir karar çıktı. Ben de söz konusu parlamento başkanına bir mektup yazarak bunun çok yanlış olduğunu, bunu kınadığımızı, böyle bir kararın Türkiye ile Slovakya parlamentoları arasındaki ilişkileri bozabileceğini ifade ettim. Daha önce Kanada, daha önce de İsviçre'de Kantonlar Meclisi'nde böyle bir karar alınmıştı. Sanıyorum 10'a yakın ülkenin parlamentosunda böyle kararlar çıktı. Türkiye olarak bunları kabul etmiyoruz. Geçmişte yaşanan acı ve trajik olaylar varsa bunların tartışmasını tarihçilere bırakmak gerektiğini düşünüyorum.'' Türkiye'nin Ermenistan ile sınır ülke olduğunu ve 1. Dünya Savaşı'nda ülkede yaşanan acı olayları herkesin bildiğini ifade eden Arınç, şunları söyledi 
     ''Binlerce Türk evladı bir şekilde can vermiştir, şehit olmuştur. Bu harp sırasında Ermeni komitacılarının bazı uygunsuz hareketlerine ve katliamlarına karşı da devlet tedbir almak durumundadır. Bizim söyleyeceğimiz şey en mert, en doğru ve en gerçek olan şey, bizim ülkemizin de o ülkelerin de arşivlerinin tamamen açılması, tarihçilerin bu konuda bilgilerini rahatlıkla ortaya koymalarıdır. Biz Türkiye olarak kendimize güveniyoruz. Biz soykırım yapmadık. Böyle bir iddia varsa gelin bütün arşivleri inceleyin, bunun belgelerini ortaya koyabilirseniz koyalım. Ama biz bu sırada başka belgelerle katliamın, hatta soykırımın kimler tarafından yapıldığını ortaya koyabiliyoruz. Ama bunu devlet başkanları ağzından, parlamentolar, başbakanlar tarafından bir şekilde siyasi istismar konusu yapılmasını hiçbir zaman kabul edemeyiz.'' 
     
     LOBİ FAALİYETLERİ 
     Arınç, Ermenistan dışında yaşayan Ermeni diasporasının zaman zaman ABD'de, Latin ülkelerinde, Fransa'dan başlayarak bütün Avrupa içinde ve başka ülkelerde bu soykırımı çeşitli lobicilik faaliyetleriyle bir şekilde parlamentoların kararı haline getirmeye çalıştığını ifade ederek, ''Bundan üzüntü duyuyoruz, bunları takip ediyoruz, bunlara karşı Türkiye olarak doğruları söylemeye çalışıyoruz'' dedi. 
     Yakın zamanda bu konuyla ilgili çağrıda bulunduğunu ve Türk Tarih Kurumu Başkanı'nın da çok güzel bir açıklama yaptığını anlatan Arınç, şöyle devam etti 
     ''Türkiye elindeki tüm arşiv imkanlarını dünyaya açacaktır. Zaten açmıştır. Gelsinler, isterse bağımsız bir komisyon olarak, isterse Ermeni tarihçilerinin, isterse Fransız tarihçilerinin gelmesiyle bütün bu arşiv belgelerini incelesinler. Türkler hatta o zaman için Osmanlılar, nasıl bir katliam yapmış, nasıl bir soykırım uygulamış varsa bunun delilerini bulsunlar. Böyle bir şey yoktur, bu bir siyasi rant konusu haline gelmiştir, Türkiye olarak bunu hiçbir zaman kabul etmedik.'' 
     
     ERMENİSTAN GÖRÜŞMELERİ... 
     Arınç, Parlamento Başkanı olarak Mayıs ayında Strazburg'da Ermenistan Parlamento Başkanı ile Kasım ayında da Antalya'da Karadeniz Ekonomik İşbirliği Parlamenter Asamblesi'nde yine Ermenistan Delegasyonu Başkanı ve heyetiyle görüştüğünü anımsatarak, ''Onlar Türkiye ili dost olmak istediklerini söylüyorlar. Ben de onlara Türkiye ile nasıl dost olunabileceğini anlattım'' dedi. 
     Türkiye olarak komşularıyla iyi dostluk ilişkileri kurmak istediklerini belirten Arınç, şunları kaydetti 
     ''Bunun en güzel örneklerinden biri de Suriye ile bugün geldiğimiz noktadır. Bulgaristan ile Yunanistan ile Suriye ile nereden nereye geldik. Irak ile İran ile Kafkas ülkeleriyle de. Türkiye en azından hudut komşusu olduğu bütün ülkelerle geçmişte yaşananları bir kenara bırakarak Bugün yeni bir gün. Gelin dost olalım, arkadaş olalım, ticari ilişkileri artıralım, hatta birbirimize güvenerek yeni savunma ve işbirliği kuralım diyoruz. Türkiye bu konuda çok başarılı.'' Arınç, bugün maalesef Ermenistan'ın bayrağında ve ulusal simgelerinde Ağrı Dağı'nın sembol olarak yer aldığını ifade ederek, şunları bildirdi 
     ''Ermenistan'ın bağımsızlık bildirgesinde Türkiye'nin bazı doğu vilayetleri Ermenistan'ın batı vilayetleri olarak kabul ediliyor. Azerbaycan'ın yüzde 20 topraklarının işgal altında olması da bunlardan biridir. Bütün bu yanlışlar durduğu müddetçe Türkiye'den siz bir şey beklemeyin, adımı siz atacaksınız. Bu adımı atarsanız Türkiye komşularıyla dost olmayı ister demiştim. Kaldı ki Ermenistan'ın 1991'de bağımsızlığını tanıyan ikinci ülke Türkiye'dir. İnsani yardım olarak Ermenistan'a çok büyük ekonomik yardım yaptık.'' Arınç, daha sonra Vali Çalışıcı'ya, Meclis'in madalyonunu hediye etti. 
     Vali Kadir Çalışıcı da Arınç'a lüle taşından yapılmış bir satranç takımı hediye etti. Arınç, şeref ve anı defterini imzaladıktan sonra Büyükşehir Belediyesi'ne geçerek Başkan Yılmaz Büyükerşen'i ziyaret etti. 
     
</TEXT>
</DOC>
