<DOC>
<DOCNO> 303196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas15.html </URL>
<DATE> 2005/01/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Araştırma böyle diyor Benden zeki değilsen karım olabilirsin .. 
</HEADLINE>
<TEXT>

     Dilek Kocabaş bildiriyor 

İngiltere'de Bristol, Edinburgh, Aberdeen ve Glasgow üniversiteleri tarafından yapılan ortak araştırmanın sonuçları, erkeklerin kendilerinden daha az zeki olan kadınları eş olarak tercih ettiklerini ortaya koydu. 
     Zeki kadınların evlenmeleri halinde de evliliklerini sürdürmek için mücadele etmek zorunda kaldıklarına dikkati çeken İngiliz bilim adamları, kariyerlerinde başarılı olan kadınların aynı başarıyı evliliklerinde gösterebilmek için özel çaba harcamaları gerektiğini bildirdi. 
     900 kadın ve erkeğin 10 yaşında IQ'larını ölçen ve 40'lı yaşlarına kadar yaşamlarının nasıl geliştiğini izleyen bilim adamları, zeki birer öğrenci olan kız çocuklarının evlilik hayatlarında başarılı olamadıklarını ortaya koydu. 
     Erkeklerinse tam tersi bir grafik çizdiklerine dikkati çeken bilim adamları, evlilikte başarıya ulaşan erkeklerin yüzde 88'inin başarılı ve iyi para kazanan erkekler olduğunu gösterdi. 
     Bu arada İngiltere'de yapılan bir başka araştırmanın sonuçları da, İngiliz kadınların sadece beşte birinin kendini çekici bulduğunu, kendini ''seksi'' diye tarif edenlerin oranınınsa bunun bile altında kaldığını gösterdi. 
     London School of Economics ve Harvard Üniversitesi tarafından 3200 kadınla yapılan anketlere dayandırılan araştırmanın sonuçları, kadınların yüzde 50'sinin, çekici kadınların hayattaki başarı şanslarının çok daha yüksek olduğuna inandığını ortaya koydu. 
     ABD, Kanada, İtalya, Fransa, Hollanda, Portekiz, Brezilya ve Arjantin'de de yapılan araştırmaya göre, dünyada kendisine ''harika'' tabirini en yüksek oranda yakıştıran da Brezilyalı kadınlar oldu. Brezilyalı kadınların yüzde 6'sı kendisini ''kusursuz'' olarak tanımladı. 
     
</TEXT>
</DOC>
