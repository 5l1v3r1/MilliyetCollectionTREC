<DOC>
<DOCNO> 324023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko25.html </URL>
<DATE> 2005/03/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Visa, marka kimlik ve yapısını tazeleyecek... 
</HEADLINE>
<TEXT>

     Visa International, marka kimliğini ve yapısını tazelemeyi ve geliştirmeyi planladığını açıkladı. 
     Visa International'dan yapılan açıklamada, değişimin, Visa logosuna yeni bir görünüm kazandırmayı, ayrıca, kart tasarım özelliklerinde değişiklikleri de içereceği kaydedildi. 
     Açıklamada, konuyla ilgili başlatılan iletişim kampanyasının, yeni görünümlü logoyu taşıyan ilk kartların ve üye işyeri kart kabul malzemelerinin kullanılmaya başlanacağı yıl sonuna kadar süreceği bildirildi. 
     Visa International Başkan ve Üst Yöneticisi CEO Christopher Rodrigues, son yıllarda Visa'nın faaliyet alanının önemli ölçüde genişlediğini belirterek, geçmişte Visa'nın yalnızca bir tüketici kredi kartı olduğunu, ancak, günümüzde iş alanlarının temel unsurları haline geldiğini kaydetti. 
     Farklı Visa ürün ve hizmetlerinin, tüketiciler ve işyerleri tarafından ayırt edilmesini sağlayan özelliklerini geliştirirken, diğer yandan Visa'ya duyulan güveni devam ettirmek zorunda olduklarını ifade eden Rodrigues, ''Aynı zamanda bu fırsatı, markamızın görünümünü ve duyumsattıklarını canlandırarak, güncel ve uyumlu kalmasını sağlamak üzere değerlendiriyoruz'' dedi. 
     
     GÜVERCİN HOLOGRAMI ARKA YÜZE TAŞINIYOR 
     Açıklamada, güncellenmiş Visa markasının, internet, cep telefonları ve el cihazları gibi yeni teknoloji ve ödeme kanallarına daha uyumlu olacağı ifade edilirken, kart üzerinde ve satış noktalarında yer alacak Visa logosunun yanı sıra markanın, kart veren bankanın kendi markası ile bütünleştirecek yeni bir kart formatına olanak sağlayacağı belirtildi. 
     Kartın ön yüzündeki Visa güvercin hologramının arka yüze taşınarak, manyetik şeritle birleştirileceği ve böylelikle kartın ön yüzünde daha geniş bir bölümünün kart veren banka tarafından yeni tasarımlar için ya da iletişim alanı olarak kullanılmasına olanak sağlanacağı kaydedildi. 
     Açıklamada, bu yeniliğin, çip ve PIN teknolojisi ile birleştirildiğinde henüz bu teknolojiye geçmemiş olan ülkelere yolculuk edecek Avrupalı kart sahipleri için ek güvenlik özelliği taşıyacağı kaydedildi. 
     Tüm dünyada 1 milyardan fazla kartı ve 22 milyondan fazla kabul noktası bulunan Visa'nın, yeni görünüme kademeli bir geçiş planladığı belirtildi. 
     Yeni marka ilkelerinin Visa üye bankaları ve kart üreticilerine Haziran'da sunulacağı, kart değişikliklerinin ise gelecek üç yıl içerisinde gerçekleşeceği ifade edilen açıklamada, 2005 yılı sonu itibariyle, bankaların güncel tasarımlı ve biçimli yeni kart verebileceği bildirildi. 
     
</TEXT>
</DOC>
