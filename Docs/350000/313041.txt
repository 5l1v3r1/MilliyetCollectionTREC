<DOC>
<DOCNO> 313041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yasam/yas01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep' mesajında ölümünü anlattı 
</HEADLINE>
<TEXT>


Evinde elleri bağlı halde bıçaklanarak öldürülen fotoğraf sanatçısı Mehmet Gülbiz, bu sahneyi bir arkadaşına önceden tarif etmiş 

ERDAL KILINÇ İstanbul 

Cihangir'deki evinde bıçaklanarak öldürülen fotoğrafçı Mehmet Gülbiz'in ölümünden önce arkadaşına gönderdiği cep telefonu mesajında öldürülme şeklini anlattığı ortaya çıktı. 
Gülbiz'in cep telefonu kayıtlarını araştıran polis, ilginç bir ipucuyla karşılaştı. Gülbiz'in, ölümünden önce bir erkek arkadaşına "Bu gece sevgilim ellerimi ve ayaklarımı bağlayacak. Onunla ölümüne birlikte olacağım. Çoktandır peşindeydim. Sonunda istediğim oldu" yazılı mesaj gönderdiği ortaya çıktı. Elleri ve ayakları bağlı halde 11 kez bıçaklanarak öldürülen Gülbiz'in mesajında anlattığı şekilde öldürülmesi üzerine şüphelerini Gülbiz'in sevgilisi Parisa Etheshamna üzerinde yoğunlaştıran polis, İranlı kadını dün gece yakaladı. Etheshamna'nın sorgusu sürüyor. 

Deliller aranıyor 
Gülbiz'in bir süredir çıplak kadın fotoğrafları çekerek internet yoluyla pazarladığını belirten polis yetkilileri, Gülbiz'e ait fotoğraf makinelerinin kayıp olduğunu da vurguladı. 




</TEXT>
</DOC>
