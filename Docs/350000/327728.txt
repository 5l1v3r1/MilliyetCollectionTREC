<DOC>
<DOCNO> 327728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun22.html </URL>
<DATE> 2005/03/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gösteriler şimdi de İnguş Cumhuriyeti'nde... 
</HEADLINE>
<TEXT>

     Rusya'nın güneyindeki İnguş Cumhuriyeti'nde, Moskova'nın desteklediği bölge liderinin istifası talebiyle yüzlerce kişinin katıldığı bir gösteri düzenlendi. 
     Yetkililer, Nazran kentinde bir sivil toplum örgütü tarafından düzenlenen izinsiz gösteriye yaklaşık 500 kişinin katıldığını bildirdi. 
     Bölgeden gelen haberlere göre, göstericiler ayrıca, Moskova yönetiminin, İnguş Cumhuriyeti ile Kuzey Osetya sınırını yeniden belirlemesini talep etti. 
     Nüfusun çoğunluğunu Müslümanların oluşturduğu İnguş Cumhuriyeti ile Hıristiyanların çoğunlukta olduğu Kuzey Osetya arasındaki tartışmalı Prigorodni bölgesi, iki cumhuriyetin etnik grupları arasındaki gerginliğin ana unsurunu oluşturuyor. İki cumhuriyet arasında 1992 yılında patlak veren savaş yüzlerce kişi ölümüne, yaklaşık 75 bin etnik İnguş'un bölgeden sürülmesine yol açmıştı. 
     İnguş Cumhuriyeti, Rusya'nın en fakir bölgelerinden biri. 
     Rusya Federal Güvenlik Servisi'nin eski bölge yetkililerinden olan ve 2002 yılında İnguş Cumhuriyeti Devlet Başkanı seçilen Murat Zyazitov, İnterfaks'a yaptığı açıklamada, bazı güçlerin bölgeyi istikrarsızlaştırmaya çalıştığını söyleyerek, istifa etmeyeceğini belirtti. Zyazitov, ''Bunlar sokakta kararlaştırılmaz'' dedi. 
     
</TEXT>
</DOC>
