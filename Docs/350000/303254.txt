<DOC>
<DOCNO> 303254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/spo04.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savaşan ve koşan bir Trabzonspor' 
</HEADLINE>
<TEXT>



Güneş'ten başlangıç 
TRABZONSPOR'UN yeni Teknik Menajeri Şenol Güneş, Antalya kampının kendileri açısından taze bir başlangıç olduğunu söyledi. Güneş, Bordo - Mavili renklere 7 yıl sonra yeniden kavuştuğunu belirtti, şunları söyledi "Çok kaliteli bir kadromuz var. Bu kadronun hazırlanması da bize ait. Savaşan, koşan, iyi futbol oynayan ve iyi şeyler üreten bir Trabzonspor için çalışacağız." 

Yabancıda acele yok 
TRANSFER konusunda aceleci davranmayacaklarını vurgulayan Şenol hoca, ince eleyip, sık dokuyor. "Bir yabancı alacağız. Bu nedenle hata şansımız yok" diye konuşan Güneş, "Gelecek futbolcu takıma büyük katkı sağlamalı. En azından gücümüzü yüzde 20-30 artırmalı" dedi. Antalya kampı sonuna kadar yabancı futbolcu araştırmasını yapacak olan Şenol Güneş, kararını daha sonra verecek. 

Özgür'de mutlu son 

DENİZLİSPOR Futbol Şube Sorumlusu Turgut Dalaman, Özgür için Trabzonspor ile anlaştıklarını açıkladı. Dalaman, "Oyuncumuz da gitmeyi çok istiyordu. Bir iki gün içinde yeni takımına imza atar" dedi. Yönetim, İstanbulsporlu Musa Büyük'ün transferinden ise vazgeçti. Bu arada Trabzonspor'un Antalya kampı dün başladı. İlk antrenmana izinli olan Petkoviç, Yattara ve Celalettin katılmadı. Bu oyuncuların 6 Ocak'ta gelecekleri belirtildi. 

Parreira'ya danıştılar 

YABANCI transferinde Brezilyalı futbolcular üzerinde yoğunlaşan Trabzonspor, oyuncular hakkında Brezilya Milli Takımı Teknik Direktörü Carlos Alberto Parreira'nın kapısını çaldı. Şenol Güneş'in, Borussia Dortmund'dan Dede, Milan'dan Da Silva ve Flamengolu Da Silva'nın son durumu ve kişilikleri konusunda Parreira'dan bilgi aldığı vurgulandı. 


</TEXT>
</DOC>
