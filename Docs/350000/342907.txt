<DOC>
<DOCNO> 342907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun02.html </URL>
<DATE> 2005/05/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Koçaryan - Aliyev zirvesi En büyük sorun detaylarda 
</HEADLINE>
<TEXT>

     Azerbaycan Cumhurbaşkanı İlham Aliyev ile Ermenistan Cumhurbaşkanı Robert Koçaryan’ın dün akşam Varşova’da yaptığı görüşmede, Yukarı Karabağ sorununun çözüm yollarının ele alındığı bildirildi. 
     ANS Azerbaycan News Service televizyonunun haberine göre, Avrupa Konseyi liderler zirvesinin yapılacağı Varşova’daki görüşmenin ilk bölümüne AGİT Minsk Grubu eşbaşkanları ile Fransa ve Rusya dışişleri bakanları Michael Bernie ve Sergey Lavrov da katılırken, daha sonra baş başa yapılan görüşme yaklaşık 2 saat sürdü. 
     Aliyev ile birlikte Varşova’da bulunan Azerbaycan Dışişleri Bakanı Elmar Memmedyarov, Aliyev-Koçaryan görüşmesiyle ilgili açıklamasında, görüşmede Ermeni işgali altındaki Yukarı Karabağ ile ilgili sorunun çözümüne yönelik Prag süreci kapsamındaki bazı konuların ele alınmasının öngörüldüğünü, ancak kesin bir çözüm planının henüz gündemde olmadığını söyledi. Memmedyarov, "En büyük sorunlar detaylarda. Birçok konuda anlaşmaya varmayı başardık, ancak bazı konularda tarafların tutumu çok farklı" dedi. 
     
</TEXT>
</DOC>
