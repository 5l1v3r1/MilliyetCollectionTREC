<DOC>
<DOCNO> 305358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun03.html </URL>
<DATE> 2005/01/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İran'da 5.8 büyüklüğünde deprem 
</HEADLINE>
<TEXT>

     Selahattin Oğuz bildiriyor 

İran'da bugün akşam saatlerinde Richter ölçeğine göre 5.8 büyüklüğünde bir deprem meydana geldi. 
     İRNA'nın haberine göre, Tahran Üniversitesi Sismoloji Merkezi, depremin kuzeydoğuda Hazar Denizi kıyısındaki Gülistan eyaletinin Akkale kentinde yerel saatle 22.16'da meydana geldiğini açıkladı. 
     Deprem nedeniyle bölgede telefon hatlarının kesik olduğu, ancak şimdiye kadar can ya da mal kaybı olduğuna dair bilgi gelmediği belirtilirken, deprem nedeniyle paniğe kapılan halkın caddelere çıktığı kaydedildi. 
     
     110 KİŞİ HAFİF YARALANDI 

     Richter ölçeğine göre 5.8 büyüklüğündeki depremde 110 kişi hafif yaralandı. 
     İRNA'nın haberine göre, depremin etkili olduğu kuzeydoğuda Hazar Denizi kıyısındaki Gülistan eyaleti Afet İşleri Genel Müdürü İbrahim Kerimi, depremde can kaybı olmadığını, ancak hafif yaralanan 110 kişinin hastanelerin acil servisleri ve polikliniklere müracaat ettiğini söyledi. 
     Bu kişilerin depremin yarattığı panik nedeniyle evlerinden çıkmak isterken yaralandığını, sağlık durumlarında endişe verici bir durum olmadığını söyleyen Kerimi, eyalette bazı köylerdeki evlerde çatlaklar oluştuğunu, ciddi maddi hasar meydana geldiğine ilişkin ellerinde bilgi bulunmadığını belirtti. 
     Gülistan eyaletinde meydana gelen deprem, eyaletin kuzeyindeki Akkale kenti civarında hissedilmişti. 
     İran'da, 26 Aralık 2003'te Kirman eyaletinin tarihi Bem kentinde meydana gelen 6.7 büyüklüğündeki depremde 31 binden fazla kişi ölmüş, 18 bin kişi yaralanmıştı. 
     
</TEXT>
</DOC>
