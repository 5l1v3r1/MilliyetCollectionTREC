<DOC>
<DOCNO> 345410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo30.html </URL>
<DATE> 2005/05/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İngiliz taraftarlar havaalanında renkli görüntüler oluşturuyorlar... 
</HEADLINE>
<TEXT>

     İtalya’nın Milan ile İngiltere’nin Liverpool takımları arasında yarın Atatürk Olimpiyat Stadı’nda yapılacak Avrupa Şampiyonlar Ligi 2004-2005 sezonu final maçı İngiliz taraftarların İstanbul’a gelişi sürüyor. 
     Bugün öğle saatleri itibariyle inecek ilk uçakla birlikte yaklaşık 2000 İngiliz taraftarın Sabiha Gökçen Havaalanı’ndan giriş yapmış olacağı bildirildi. 
     İngilizler taraftarları getirecek son uçağın yarın saat 15.30’da Sabiha Gökçen Havaalanı’na ineceği ve böylece toplam 113 uçağın maç için İstanbul’a iniş yapacağı ifade edildi. 
     Taraftarların pasaport kontrolü sırasında aynı zamanda maç biletlerinin de kontrolü yapılırken, bileti olanlardan vize harcı alınmıyor. 
     Bu arada Türk polisine yardımcı olabilmek amacıyla 3 İngiliz polis de havaalanında görev yapıyor. 
     UEFA yetkililerinin de hazır bulunduğu havaalanından giriş yapan futbolseverler, rezervasyonları bulunan oteller ve kentin merkezi yerlerine götürülüyor. 
     İnternet üzerinden satışı sıkı kontrollerle yapılan maç biletlerinin sadece, son 7 maçı sorunsuz izleyen kişelere verildiği bildirildi. 
     
     DEV ÇADIR 

     İngiliz taraftarların maçtan sonra ülkelerine dönüşü sırasında sorun yaşamamaları için terminalin hemen önündeki otoparka dev bir çadır kuruldu. 
     Havaalanının kapasitesinin yoğunluğu karşılayamayacağı düşüncesiyle oluşturulan 7-8 bin kişi kapasiteli çadırda İngiliz taraftarlar dönüş için beklerken kafeterya hizmeti de alabilecekler. 
     
     LİVERPOOL’A TÜRK MİSAFİRPERVERLİĞİ 

     İngiliz taraftarların giriş yaptığı Sabiha Gökçen Havaalanı’nda Liverpool ile ilgili pankartlar dikkat çekiyor. 
     İngilizce olarak "’İstanbul’a Hoşgeldiniz", Liverpool’un forma renkleri nedeniyle "Hoşgeldiniz Kırmızı Adamlar", "İyi Şanslar Liverpool" ve İngiliz takımının dillerden düşmeyen bestesi "Asla Yalnız Yürümeyeceksiniz" yazılı pankartlarla, Türk misafirperverliğinden örnekler sergileniyor. 
     
     RENKLİ GÖRÜNTÜLER 

     İngiliz taraftarlar, havaalanında şovlarıyla renkli görüntüler oluşturuyorlar. 
     Takımları lehine şarkılar söyleyen Liverpoollu taraftarlar, üzerlerinde İstanbul yazılı tişörtler, ellerinde takım bayrakları, flama ve atkılarıyla keyifli anlar yaşıyorlar. 
     
</TEXT>
</DOC>
