<DOC>
<DOCNO> 317639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur23.html </URL>
<DATE> 2005/02/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pahalı ilaçları SSK'lılara vermeyen eczanelere cezai işlem uygulanacak 
</HEADLINE>
<TEXT>

     SSK Sağlık İşleri Genel Müdürü Servet Rüştü Karahan, SSK ile anlaşma yaptığı halde hastalara bazı ilaçları vermeyen eczanelere cezai işlem uygulanacağını söyledi. 
     Karahan, AA muhabirine yaptığı açıklamada, eczanelerde özellikle dün yaşanan provizyon sisteminden kaynaklı sorunların giderildiğini bildirdi. 
     Eczacıların yoğunluk nedeniyle erken saatlerde yalnızca 10-15 reçete girebildiğini, daha sonra sistemin kilitlendiğini anlatan Karahan, bu sorunun giderilmesi ve saniyede 30, dakikada 1800 reçete temin edilecek şekilde hizmet verilebilmesi için makinelerin güçlendirildiğini kaydetti. Karahan, Pazartesi gününden itibaren eczanelerin saniyede 34 reçete verebilecek duruma getirileceğini ifade etti. 
     Servet Karahan, heyet raporlu hastaların reçeteleri ile işyeri hekimlerinin yazdığı reçetelerin de serbest eczanelerden temin edilebilmesi için dün protokol imzalandığını bildirdi. 
     Bazı eczanelerin, geri ödemeler nedeniyle ilaç vermede tereddüt ettiklerine ilişkin iddiların kendilerine de ulaştığını söyleyen Karahan, ''Eczacılar önce ilaçları versinler, parayı alıp almayacaklarını ondan sonra görsünler'' dedi. 
     Ödemelerin zamanında yapılacağına ilişkin taahhüt verildiğini vurgulayan Karahan, SSK ile anlaşma yaptığı halde pahalı ilaçları vermeyen eczanelere cezai işlem uygulanacağını ifade etti. 
     
</TEXT>
</DOC>
