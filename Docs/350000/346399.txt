<DOC>
<DOCNO> 346399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy20.html </URL>
<DATE> 2005/05/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yeni TCK'da değişiklikler kabul edildi... 
</HEADLINE>
<TEXT>

     1 Haziran’da yürürlüğe girecek olan yeni TCK’nın 37 maddesinde değişiklik yapan yasa teklifi TBMM Genel Kurulu’nda büyük tartışmalarla kabul edildi. 
     AKP Kilis Milletvekili Hasan Kara ve Erzurum milletvekili Mücahit Daloğlu’nun imzasını taşıyan "TCK’da Değişiklik Yapılmasına Dair Kanun Teklifi Genel Kurul’da kabul edildi. Kabul edilen 39 maddelik yasayla TCK’nın 37 maddesinde değişiklik yapıldı. 
     Yurttaşların devletin egemenlik alametlerine ve organlarının saygınlığına, devletin güvenliğine, anayasal düzene ve bu düzenin işleyişine, milli savunmaya, devletin sırlarına karşı suçlar ve casusluk suçları dışında işlediği diğer suçlardan dolayı Türkiye’de yargılama yapılması, Adalet Bakanı’nın talebine bağlı olacak. 
     TCK’nın "Yaş küçüklüğü"nü düzenleyen 31’inci maddenin 2 fıkrası da değiştirildi. Fiili işlediği sırada 12 yaşını doldurmuş olup da 15 yaşını doldurmamış olanlara hukuki koşullar uygunsa ceza verilmeyebilecek, ancak çocuklara özgü güvenlik tedbirlerine tabi tutulacaklar. İşlediği fiilin hukuki anlam ve sonuçlarını algılayıp ve bu fiille ilgili davranışlarını yönlendirme yeteneğinin bulunması durumunda bu çocuklar hakkında ise suç ağırlaştırılmış müebbet hapis cezasını gerektirdiği takdirde 12 yıldan 15 yıla, müebbet hapis cezasını gerektirdiği takdirde 9 yıldan 11 yıla kadar hapis cezası verilecek. Diğer cezaların ise yarısı indirilecek ve bu durumda her eylem için verilecek hapis cezası 7 yıldan fazla olamayacak. Eylemi işlediği sırada 15 yaşını doldurmuş olup da 18 yaşını doldurmamış olanlar hakkında da suç ağırlaştırılmış müebbet hapis cezasını gerektirdiği takdirde 18 yıldan 24 yıla, müebbet hapis cezasını gerektirdiği takdirde 12 yıldan 15 yıla kadar hapis cezasına hükmolunacak. Diğer cezaların üçte biri indirilecek ve bu durumda her fiil için verilecek hapis cezası 12 yıldan fazla olmayacak. 
     
     YENİDEN YARGILAMADA ZAMAN AŞIMI SİLBAŞTAN 

     TCK’nın "Dava Zamanaşımı" başlıklı 66’ncı maddesinin 5’inci fıkrasında yapılan değişiklikle yeniden yargılama durumunda zamanaşımı süresi, mahkemece bu husustaki talebin kabul edildiği tarihten itibaren yeni baştan işlemeye başlayacak. Kasten adam öldürme suçunu "yakalanmama" veya "bir suçu işleyememekten duyduğu infialle" işleyenlere de ağırlaştırılmış müebbet hapis cezası verilecek. TCK’nın 84’üncü maddesinin "İntihar" olan başlığı, "İntihara yönlendirme" olarak değiştirilirken, bunun basın yayın yoluyla işlenmesi halinde verilecek cezanın artırılmasına yönelik cümle metinden çıkarıldı. 
     
     CİNSEL İSTİSMAR VE ENSESTE CEZA ARTIRIMI 

     "Çocukların cinsel istismarı" başlıkla 103’ncü maddesinde yapılan değişiklikle istismarın birden fazla kişi tarafından birlikte yapılması durumunda verilecek cezada yarı yarıya artırılacak. "Cinsel taciz" ile ilgili 105’nci maddede yapılan değişiklikle de tacizin, eğitim ve öğretim ya da aile içi ilişkiden kaynaklanan nüfuzun kötüye kullanılmasıyla gerçekleştirilmesi durumunda da ceza yarı oranında artacak. Söz konusu taciz nedeniyle mağdur işi bırakmak, okuldan veya ailesinden ayrılmak zorunda kalmışsa, ceza 1 yıldan az olamayacak. 
     
     ŞANTAJA DAHA AĞIR CEZA 

     TCK’nın "Şantaj" başlıklı 107’nci maddesine yapılan ekle kendisine veya başkasına yarar sağlamak maksadıyla bir kişinin şeref veya saygınlığına zarar verecek nitelikteki konuları açıklayacağı veya isnat edileceği tehdidinde bulunanlara da 1 yıldan 3 yıla kadar hapis ve 5 bin güne kadar adli para cezası verilebilecek. Hakaret suçunun basın ve yayın yoluyla işlenmesi halinde cezanın 1 3 oranında artırılacağı hükmü de yasadan çıkartıldı. 
     
     GASPA ÖZEL ÖNLEM 

     TCK’nın 145’inci maddesinde yapılan değişiklikle, hırsızlık konusunu oluşturan malın değerinin az olması nedeniyle otomatik olarak cezada indirime gidilmesi veya ceza verilmemesinin önü kapandı. Artık yargıçlar "suçun işleniş şekli ve özelliklerini de gözönünde bulundurarak" malın değerine bakacak. Ayrıca bu durumda verilecek cezada indirime de gidilebilecek. 
     TCK’nın 150’nci maddesinde de yağma suçundan dolayı benzeri bir durum yaşandığında cezanın "indirileceği" hükmü "indirilebilir" şeklinde değiştirilerek, yargıçın yorumuna önem kazandırıldı. 
     "Nitelikli dolandırıcılık"ı düzenleyen 158’inci maddesinde yapılan değişiklikle bu suçun kamu kurum ve kuruluşlarının zararına olarak, bilişim sistemlerinin, banka veya kredi kurumlarının araç olarak kullanılmasıyla ya da banka veya diğer kredi kurumlarınca tahsis edilmemesi gereken bir kredinin açılmasını sağlamak amacıyla işlenmesi durumunda, hapis cezasının alt sınırı 3 yıldan, adli para cezası da suçtan elde edilen çıkarın iki katından az olamayacak. 
     
     BANKA HORTUMLAYANLARA DA "ETKİN PİŞMANLIK" ŞANSI 

     TCK’nın "Etkin pişmanlık" başlıklı 168’nci maddesi değiştirilirken, "hileli iflas ve taksirlik iflas ve yağma" suçlarını işleyenlere de cezalarında yarıya kadar indirim olanağı getiriliyor. Kısmen geri verme veya tazmin halinde etkin pişmanlık hükümlerinin uygulanabilmesi için öncelikle mağdurun onayının da alınması gerekiyor. 
     
     GAZETECİYE "HABER VERME SINIRI" 

     Yasanın "Ortak hüküm" başlıklı 218’inci maddesinde, kamu barışına karşı suçların basın ve yayın yoluyla işlenmesi halinde verilecek cezanın yarı oranında artırılması hükmü bulunuyor. Maddeye eklenen yeni bir cümleyle buna sadece, "Ancak, haber verme sınırlarını aşmayan ve eleştiri amacıyla yapılan düşünce açıklamaları suç oluşturmaz" eklemesiyle gazetecilere kısmi rahatlama getirildi. 
     "Etkin pişmanlık" başlıklı 269’uncu maddede basınla ilgili mini düzenleme yapıldı. Buna göre maddenin 5’inci fıkrasındaki, etkin pişmanlığın, "iftira suçunun basın ve yayın yoluyla işlenmesi halinde" uygulanmayacağı hükmü değiştirilerek, "basın yayın yoluyla yapılan iftiradan dolayı etkin pişmanlık hükümlerinden yararlanılabilmesi için, bunun aynı şekilde yayınlanması gerekir" haline getirildi. Ancak yayın organının kapanması veya iftira konusu metni yazan gazetecinin o işyerinden ayrılması durumunda bu düzeltmeyi nasıl yayınlatabileceği konusu ise askıda kaldı. 
     Ayrıca Örgüt kuran, yöneten veya örgüte üye olanların yanı sıra "üye olmamakla birlikte örgüt adına suç işleyen veya örgüte bilerek ve isteyerek yardım edenlerin" etkin pişmanlıktan yararlanmasına olanak sağlandı. 
     "Adil yargılamayı etkilemeye teşebbüs" başlıklı 288’inci maddede, "suçun basın yayın yoluyla işlenmesi 
     halinde verilecek cezanın yarı oranında artırılması" fıkrası ise maddeden çıkarıldı. TCK’nın "hükümlü ve tutuklunun kaçması"nı düzenleyen 292. maddesinde, "kısa süreli hapis cezasının özel infaz şekillerinin gereklerine uymayan hükümlü hakkında 1 aydan 2 aya kadar hapis cezasına hükmolunur, geriye kalan ceza da ayrıca çektirilir" fıkrası, maddeden çıkarıldı. 
     
     SAHTE KREDİ KARTI ÜRETENE KULLANANA CEZA 

     TCK’nın "banka veya kredi kartlarınn kötüye kullanılması" başlıklı 245’inci maddesinde de esaslı değişiklikler yapıldı. Buna göre bu şekilde kart kullanan kişilere hapis cezasının yanısıra adli para cezası da verileceği hükmüne "5 bin güne kadar" ibaresi eklendi. 
     Ayrıca sahte kredi veya banka kartı kullananlara verilebilecek hapis cezasının üst sınırı 7 yıldan 8 yıla çıkarıldı. Yeni eklenen hükümlerle de başkasına ait hesaplarla ilişkilendirerek kart üreten, satan, devreden, alan veya kabul eden kişilere de 3-7 yıl hapis cezası ve 10 bin güne kadar adli para para cezası verilecek. Sahte oluşturulan veya üzerinde sahtecilik yapılan bir banka kartı veya kredi kartı kullanmak suretiyle kendisine veya başkasına yarar sağlayan kişiye, 4 yıldan 8 yıla kadar hapis ve 5 bin güne kadar adli para cezası verilecek. 
     Yasanın "Rüşvet" başlıklı 252’nci maddesindeki değişiklikle, yapılanma şekli ve görev alanı ne olursa olsun devletler, hükümetler ve diğer uluslararası kamusal örgütler tarafından kurulan uluslararası örgütlerin görevlilerine yarar verilmesi ya da teklif edilmesi de rüşvet kapsamına alınıyor. 
     TCK’nın uyuşturucuyla ilgili 191’inci maddesinde yapılan değişiklikle de kullanmak için uyuşturucu bitkileri yetiştirenler hakkında 1-2 yıllık hapis cezası yerine, "denetimli serbestlik" tedbiri uygulanacak. 
     
     TEMEL MİLLİ YARARLAR 

     Yasanın "Cumhurbaşkanına hakaret" başlıklı 299’uncu maddesinde yapılan değişiklik ile suçun basın ve yayın yoluyla işlenmesi halinde verilecek cezanın üçte bir oranında artırılacağına ilişkin hüküm metinden çıkarıldı. 
     TCK’nın 302’nci maddesinde de değişiklik yapılıyor. Buna göre, devlet topraklarının tamamını veya bir kısmını yabancı bir devletin egemenliği altına koymaya veya devletin bağımsızlığını zayıflatmaya veya birliğini bozmaya veya devletin egemenliği altında bulunan topraklardan bir kısmını devlet idaresinden ayırmaya yönelik bir fiil işleyen kimse, ağırlaştırılmış müebbet hapis ile cezalandırılacak. Yasanın "Devlete karşı savaşa tahrik" başlıklı 304’üncü maddesinde yer alan fiilin basın ve yayın yoluyla işlenmesi halinde verilecek cezanın üçte bir oranında artırılacağına ilişkin hüküm metinden çıkarıldı. Yasanın "temel milli yararlara karşı hareket" başlıklı 305. maddesinin başlığı "Temel milli yararlara karşı faaliyette bulunmak için yarar sağlama" olarak değiştirildi. Temel milli yararlara karşı fiillerde bulunmak maksadıyla veya bu nedenle yabancı kişi ve kuruluşlardan doğrudan doğruya veya dolaylı olarak kendisi veya başkası için maddi yarar sağlayan vatandaşa ya da Türkiye’de bulunan yabancıya, 3 yıldan 10 yıla kadar hapis ve 10 bin güne kadar adli para cezası verilecek. Yarar sağlayan veya vaat eden kişi hakkında da aynı ceza uygulanacak. Fiilin savaş sırasında işlenmesi halinde verilecek ceza yarı oranında artırılacak. Yararın basın ve yayın yoluyla propaganda yapmak için verilmiş veya vaat edilmiş olması halinde verilecek cezanın yarı oranında artırılacağına ilişkin hüküm de metinden çıkarıldı. 
     
     GECEKONDU AFFI 

     Yasanın tümü oylanmadan komisyona geri çekilen ve bu sabah Adalet komisyonu’ndan geçen gecekondu affına ilişkin madde de görüşüldü. Af niteliği taşıdığı için açık oylama yapılan madde gerekli 330 oyun üzerinde bir oy olan 342 oyla kabul edildi. Madde, 12 Ekim 2004 tarihinden önce yapılmış olan ve yapı ruhsatiyesi olmadan başlatılan inşaatlar dolayısıyla kurulan şantiyelere elektrik, su veya telefon bağlantısı yapılmasına müsaade eden kişi, ilgili maddeye göre cezalandırılacağını, yapı kullanma izni alınmamış binalarda herhangi bir sınai faaliyetin icrasına müsaade eden kişi iki yıldan beş yıla kadar hapisle cezalandırılacağını öngörüyor. 
     
</TEXT>
</DOC>
