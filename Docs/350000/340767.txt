<DOC>
<DOCNO> 340767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/guncel/axgun02.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'dan anlamlı destek 
</HEADLINE>
<TEXT>


Lefkoşa'da bir restoran personeli, bir haftalık bahşişlerini Milliyet'in "Baba Beni Okula Gönder" kampanyasına gönderdi 

SEFA KARAHASAN Lefkoşa 

Milliyet'in "Baba Beni Okula Gönder" kampanyasına bir destek de KKTC'den geldi. Lefkoşa'da Califorian Restoran personeli bir haftalık bahşişlerini Milliyet'in kampanyasına gönderdiler. 
Her gün okudukları Milliyet'in başlattığı kampanyaya destek vermekten gurur duyduklarını anlatan Genel Koordinatör Hakan Ağababaoğlu, "Arkadaşlarla bir gün Milliyet'i aldığımızda Doğu ve Güneydoğulu gençlerin okuması için kampanya açıldığını gördük. Bir toplantıda personeller arasında, 'Türkiye'de okuyamayan kardeşlerimiz için bir katkı yapmamız gerekir' düşüncesi h kim oldu. Sonra da bir haftalık bahşişleri toplayarak Milliyet'e göndermeye karar verdik" dedi. 
Restoran sahibi Salih Kayım da, "Gençler gelecekte hem Türkiye'nin hem de KKTC'nin gelişmesine katkı yapacaklar. Bizler ellerinden tutmazsak, başkası hiç tutmaz" diye konuştu. 

Yardım telefonu 
Kıbrıs'ta biz gazeteciler, Kıbrıslı bir Türk tarafından aradığımızda genellikle 'Kıbrıs nereye gidiyor ' gibi sorularla karşılaşırız. Califorian Restoran'ın sahibi Salih Bey beni aradığında, yine Kıbrıs konusunda sohbet edeceğiz sanmıştım, ancak Salih Bey'in, "Sefa, Milliyet'in 'Baba Beni Okula Gönder' kampanyasına bizim personel katkı yapmak istemiş ve 535 YTL toplamışlar. Senin aracılığınla Milliyet'e göndermek istiyoruz ' dediğinde, Milliyet'in bu büyük kampanyasına Yavruvatan'dan da destek gelmesi beni çok mutlu etti. 

221 öğrenci okullu oldu 

KADİR ÇELİK Gaziantep DHA 
YURT genelinde sürdürülen "Haydi Kızlar Okula" kampanyası çerçevesinde Gaziantep'in İslahiye ilçesinde 221 öğrenci okula kayıt yaptırdı. Kampanyanın İslahiye Koordinatörü ve Milli Eğitim Şube Müdürü Mehmet Akdoğan, ilçede şimdiye kadar okula hiç kayıt yaptırmamış ve bazı nedenlerle okulu bırakmak zorunda kalan 221 öğrencinin kaydının yaptırıldığını söyledi. 67 öğrencinin Yahya Kemal Beyatlı İlköğretim Okulu'nda açılan 2 özel sınıfta eğitime başladığını anlatan Akdoğan, "Kampanya kapsamında ilçe ve köylerde tarama yapılarak okula gönderilmeyen kız ve erkek çocuklarını tespit ettik. Kampanya çalışmamız devam edecek" dedi. 


</TEXT>
</DOC>
