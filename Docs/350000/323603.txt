<DOC>
<DOCNO> 323603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun14.html </URL>
<DATE> 2005/03/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak anayasası tartışmasında Türkiye laik ülke örneği 
</HEADLINE>
<TEXT>

     NEW YORK, DHA 

      ABD'nin saygın gazetelerinden The New York Times, hazırlanacak olan Irak anayasası üzerinde İslam'ın rolünü masaya yatırdığı bir yazıda, dünya üzerindeki farklı rejimlerin yanında Türkiye'yi de örnekler arasında gösterdi. Gazetenin 'Haftaya Bakış' bölümündeki David Rohde imzalı yazıda, geniş İslam dünyası içindeki yelpazenin bir ucunda sadece Müslümanlar'ın ibadet edebildiği Suudi Arabistan, diğer ucunda ise kanunların sıkı sıkıya laikliğe bağlı olduğu Türkiye'nin bulunduğu ifade edildi. 
     Rohde, Irak'ta geçen ocak ayında yapılan seçimlerde Şii partilerin zaferle ayrıldığını hatırlatırken, bu cephenin evlilik, boşanma ve miras hukukunda İslam kurallarının geçerli olmasını istediğini belirtti. Sünni Arapların ve Kürtlerin buna karşı olduğu bildirilen yazıda, Bush yönetiminin de 'Irak İslam Cumhuriyeti' istemediğini net bir şekilde vurguladığı kaydedildi. 
     
     'TÜRK ANAYASASI LAİKLİĞE SIKI SIKIYA BAĞLI' 
     Irak'taki anayasa hazırlanırken tercihlerin bu kadar aşırı uçlarda olmayabileceği söylenen makalede, zina yapanları recmetmek isteyen şeriat yanlıları ile din ve devlet işlerinin ayrı olmasını savunan laikler arasında orta yolların oluştuğu sistemlerin varlığından söz edildi. 
     Suudi Arabistan örneğine karşılık, Türkiye'nin de laik rejime örnek olarak sunulduğu yazıda şu ifadeler kullanıldı "Türk anayasası ve kanunları laikliğe sıkı sıkıya bağlı. Ancak İslami parti ve oluşumların ortaya çıkması sonucu daha fazla genç insan, alkolden uzak durmak ve başörtüsü takmak gibi İslami değerleri benimsemeye başlıyor." 
     
     'İSLAM KELİMESİ ALARMA GEÇİRMEMELİ' 
     "Aslında dünya üzerindeki 1.3 milyarlık Müslüman nüfusunun büyük bölümü, İslam'ın devlet dini olarak ilan edilmediği ülkelerde yaşıyor" denilen yazıda, Endonezya, 'karma sistem' uygulayan ülkelere örnek gösterildi. Bu ülkede 5 dinin tanındığı ancak şeriata da yerel bir seçenek olarak izin verildiği kaydedilirken, Pakistan Anayasası'nda ise ülkenin bir 'İslam Cumhuriyeti' olduğu, ancak eğitimli üst sınıfa mensup kadınların hükümette önemli görevlere gelebildiği ve nadiren başını örttüğü bildirildi. 
     Bu örneklerin ardından görüşüne başvurulan Harvard Üniversitesi Hukuk Profesörü Frank Vogel, "Irak anayasasında İslam'ın adı geçerse alarm zillerini çalmaya gerek yok" dedi. 
     
</TEXT>
</DOC>
