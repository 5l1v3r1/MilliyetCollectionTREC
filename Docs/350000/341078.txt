<DOC>
<DOCNO> 341078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/siyaset/axsiy01.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük zirvesinde Kıbrıs krizi 
</HEADLINE>
<TEXT>


Türkiye, Avrupa Birliği Gümrük Genel Müdürleri toplantısının Kıbrıs Rum Kesimi'nde yapılacak olmasına tepki gösterdi. Ankara, toplantıya temsilci göndermeme kararı aldı 

ANKARA Milliyet 


Avrupa Birliği AB üyesi ve aday ülkelerin katılımıyla gerçekleşecek AB Gümrük Genel Müdürleri toplantısına Kıbrıs Rum Kesimi'nin ev sahipliği yapacağının ortaya çıkması, diplomatik krize neden oldu. Türkiye, toplantıya temsilci göndermiyor. 

'Tanımıyoruz' 
12 - 13 Mayıs'ta Pafos kentinde gerçekleşecek toplantıya, AB toplantılarına her yıl temsilci gönderen Türkiye, Kıbrıs Rum Kesimi'ni resmi olarak tanımadığı için katılmama kararı aldı. Gümrük Müsteşarlığı, Dışişleri Bakanlığı aracılığıyla toplantıya Kıbrıs'ta yaşanan sorunlar nedeniyle katılmayacağını bildirdi. 
Gümrük hizmetlerine ilişkin konuların ele alınacağı ve gümrüklerde yaşanan sorunların masaya yatırılacağı AB Gümrük Müdürleri toplantısına, AB'ye Katılım Anlaşması'nı 25 Nisan'da imzalayan Romanya ve Bulgaristan'ın gümrük müdürleri de davet edildi. 
Öte yandan Rum Haber Ajansı, toplantıyı, Türkiye-AB Gümrük Genel Müdürleri Toplantısı olarak duyurdu. Rum basını, Rum kesiminin ev sahipliği yapacağı toplantının AB ülkeleriyle Türkiye arasında olacağını yazdı. 

'Gayet normal' 
AB yetkilileri, toplantının her defasında farklı bir ülkede yapıldığını, bu seferki toplantı için de "Kıbrıs"ın talip olduğunu ve talebin olumlu karşılandığını ifade etti. "Kıbrıs"ın AB üyesi olduğunu hatırlatan AB yetkilileri, toplantının "Kıbrıs" ta yapılmasının "gayet normal" olduğunu vurguladı. Gümrüklere ilişkin sorunların aşılması ve ülkeler arasında bu alanda uyum sağlanmasına katkıda bulunmayı amaçlayan toplantının teknik boyutunun yüksekliğine dikkat çeken yetkililer, "Türkiye'nin hepimizin bildiği nedenlerle toplantıya temsilci göndermemesini diplomatik ya da siyasi kriz olarak yansıtmak yanlış olur. En azından bizdeki algılama bu yönde değil. Ankara'da da bu yönde bir hava olduğunu düşünmüyoruz" yorumunda bulundu. 


</TEXT>
</DOC>
