<DOC>
<DOCNO> 336854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/siy03.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasakçı zihniyet' 
</HEADLINE>
<TEXT>


ANKARA Milliyet 


Anayasa Mahkemesi Başkanı'nın konuşması, AKP'nin iktidarındaki ilk "türban düellosu"nu da ateşledi. TBMM Başkanı Bülent Arınç, Bumin'e, "Birileri çok iyi değerlendirsin diye söylüyorum. Yasakçı zihniyetle bir yere varılmaz" diye yanıt verirken, Başbakan Yardımcısı Abdullah Gül, özgürlük anlayışının "Ülkeden ülkeye değişemeyeceğini" söyledi. Başbakan Recep Tayyip Erdoğan da, Anayasa Mahkemesi resepsiyonuna katılmaktan son anda vazgeçerek İstanbul'a geçti. Arınç, "Yasaklarla, kayıtlarla, prangayla hiçbir ülke ileri gidemez" diye konuştu. 

Gül Kabul ettiremezsiniz 
Gül de şu açıklamayı yaptı "Gün gelecek, bu sorunların da demokratikleşme süreci içinde elbirliğiyle aşılacağına inanıyorum. Ülkelerin kendilerine has temel hak ve özgürlük anlayışı kuralı getirmeleri doğru değildir. Bunu dünyaya kabul ettiremezsiniz." AKP'li İrfan Gündüz de, türban düzenlemesi konusundaki soruya, "Tabandaki mutabakatı tavana da taşıma gayretimiz var" yanıtını verdi. 

Çiçek Şahsi görüşü 
Hükümet Sözcüsü Cemil Çiçek de, Bumin'in sözlerini, "kişisel görüşü" diye değerlendirdi. Şahsi görüşlerin gündeme oturmasının Türkiye'ye zaman kaybettireceğini ifade eden Çiçek, "Yeni bir söz söylediğini söyleyen, sözlerin en eskisini söylemiş olur. Sayın Başkan ile diğer yargı kademelerinin, yüksek yargının aynı görüşte olmadığını da biliyoruz. Sayın Başkan'ın konuşması, ikinci sayfadan itibaren, tartışmalı demektir" yorumunu yaptı. Çiçek, Bumin'in açıklamalarının Bakanlar Kurulu'nun gündemine gelmediğini de sözlerine ekledi. 

ANALİZ Sözlerin hedefi Arınç ve Erdoğan 

GÖKÇER TAHİNCİOĞLU Ankara 

Bumin'in türban konusundaki sert çıkışında, TBMM Başkanı Bülent Arınç ile Başbakan Erdoğan'ın son dönemdeki açıklamaları etkili oldu. Arınç, Anayasa Mahkemesi'nin, üniversitelerde türban takılmasını engelleyen 1991'deki kararı için, "Bir yasak konulacaksa Meclis koyar, bir yasak kalkacaksa Meclis kaldırır" demişti. Erdoğan da, geçen hafta Zaman gazetesine, "Başörtüsü konusunda halk nezdinde mutabakat var. Sıra parlamento içi mutabakatta. Sabırlı olmalıyız, beklemeliyiz" dedi. 


</TEXT>
</DOC>
