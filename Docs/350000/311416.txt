<DOC>
<DOCNO> 311416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo43.html </URL>
<DATE> 2005/02/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kayserispor, Slovak futbolcu Michalik ile 2.5 yıllık sözleşme imzaladı 
</HEADLINE>
<TEXT>

     Kayserispor'un yeni transfer edilen futbolcuları, Kayseri Büyükşehir Belediyesi ve Kayserispor Kulübü Onursal Başkanı Mehmet Özhaseki ile tanıştırıldı. 
     Kulüp başkanı Recep Mamur, Mehmet Özhaseki'yi ziyaretlerinde yaptığı açıklamada, teknik heyetin istekleri doğrultusunda ara transferleri tamamladıklarını, yeni transfer ettikleri futbolcuları takıma her anlamda destek veren Özhaseki ile tanıştırmak için ziyareti gerçekleştirdiklerini bildirdi. 
     Özhaseki de, Kayserispor'un ilk yarıda başarısız bir dönem geçirdiğini hatırlatarak, takımın ligde kalabilmesi için herkesin üzerine düşeni yapması gerektiğini kaydetti. 
     Takımın kötü gidişine karşın, ligde kalıcı olabilmesi için yönetimin elinden geleni yaptığını ifade eden Özhaseki, şunları söyledi 
     ''Her alanda başarıyı yakalayan Kayseri'nin, spor alanında da gereken başarıyı yakalaması için çalışıyoruz. Takımın kötü gidişine rağmen ligde kalıcı olmak için mücadele ediyoruz. Hiçbir masraftan kaçınmayarak ara transferleri yaptık. Yönetim, takımı ligde kalıcı hale getirmek için elinden geleni yapıyor. Şimdi tüm Kayseri'nin desteğini bekliyoruz.'' -KARAMAN, TRANSFERLERDEN MEMNUN- Teknik direktör Hikmet Karaman ise yapılan ara transferlerden memnun olduğunu bildirdi. Trabzonspor karşısında ortaya koydukları oyunun umut verici olduğunu ifade eden Karaman, şöyle konuştu 
     ''Yapılan transferlerden memnunum. Artık kadro oluşturmakta sıkıntı yaşamayacağım. Yönetim üzerine düşeni yaptı, şimdi top bizde. Biz de ilimizden geleni yapıp ligde kalıcı olmak istiyoruz. Bunun için bu hafta yapacağımız Diyarbakırspor maçı iyi bir başlangıç olabilir. Bu maçtan alacağımız 3 puan, diğer maçları da etkilecek. Taraftarlarımızdan destek bekliyoruz.'' Özhaseki'ye yapılan ziyarete, kulüp yönetim kurulu üyelerinin yanısıra, ara transfer döneminde alınan futbolcular katıldı. 
     Ziyarette ayrıca AC Sparta Prag'dan alınan Slovak futbolcu Rastislav Michalik de, kendisini 2.5 yıllığına sarı-kırmızılı renklere bağlayan sözleşmeye imza attı. 30 yaşında olan Michalik, Slovakya Milli Takımı'nda da orta alan oyuncusu olarak görev yapıyordu. 
     
</TEXT>
</DOC>
