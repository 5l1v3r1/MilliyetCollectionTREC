<DOC>
<DOCNO> 306299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/axgun01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurban yerine yardım' 
</HEADLINE>
<TEXT>


İlahiyatçılar, bayramda kurbanın yoksullara yardım etmek için kesildiğini belirterek, "Bunun için kan dökmeye gerek yok. En iyisi fakirlere para vererek yardım etmek" dedi 

İSTANBUL Milliyet 

Kurban kesmek yerine, ihtiyaç sahiplerine yardım edilebilir mi İlahiyatçı Prof. Dr. Beyza Bilgin, ihtiyaçlara göre ibadetin şeklinin değişebileceğini belirterek, "Kurban yerine para verilebilir" dedi. 
İstanbul Üniversitesi Hukuk Fakültesi Öğretim Üyesi Prof. Dr. Hüseyin Hatemi de, "Kurban kesmek yerine yoksul bir ailenin bir aylık mutfak masrafının üçte biri karşılanabilir" önerisinde bulundu. 
Prof. Dr. Hüseyin Hatemi, ANKA'ya yaptığı açıklamada kurban sözündeki gerçek amacın sadaka olduğunu söyledi. Kurban Bayramı'nda mutlaka hayvan kanı dökmeye gerek olmadığını belirten Hatemi, kasaptan alınıp fakir bir aileye verilecek etin de sadaka niyetine geçeceğini, ancak en iyisinin aileye para yardımında bulunmak olduğunu belirtti. 
Bilgin de kurban kesmede amacın "Allah'a yaklaşmak" olduğunu vurgulayarak şöyle konuştu "Bu sadece hayvan boğazlamakla olmaz. Hayvan kesilmesinin sebebi hac ibadetidir. İnsanlar uzun yolculuklar sonunda Mekke'ye ulaştıklarından, onları doyurmak amacıyla kurban kesilmekteydi. Ancak bugün ihtiyaçlar değişmiştir. Kurban kesmek yerine fakir fukaraya para da verilir." 
Prof. Dr. Zekeriya Beyaz da kurbanın sadaka olduğunu belirterek, "Et olarak da verseniz olur para olarak da fakir fukaraya dağıtsanız aynı sevabı kazanırsınız" diye konuştu. Kurban ibadetinin sünnet olduğunu kaydeden Prof. Dr. Salih Tuğ, "Peygamberimiz hacca gidemediği yıllarda kurban keserdi. Müslümanlar isterlerse bu geleneği terk edip para verebilir" şeklinde konuştu. 
Doç. Dr. Ahmet Yaman ise kurban kesmenin özel bir ibadet olduğunu belirterek, "Fakire yardım etmek ayrı bir ibadettir" dedi. 


</TEXT>
</DOC>
