<DOC>
<DOCNO> 313661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/siyaset/siy03.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman İncirlik için talep ilettik 
</HEADLINE>
<TEXT>


ANKARA Milliyet 


ABD'nin Ankara Büyükelçisi Eric Edelman, İncirlik Üssü'nün Afganistan ve Irak operasyonları için bir ulaştırma merkezi olarak kullanılması yönündeki önerilerin Türk tarafına birkaç ay önce iletildiğini belirterek, "Türk tarafının bunu değerlendirmeye hazır olmasından çok memnunuz ve bir yanıt alacağımızı umuyoruz" dedi. Büyükelçilik Konutu'nda basın toplantısı düzenleyen Edelman, teklif konusunda henüz bir yanıt almadıklarını belirtti. Edelman, teklifin kabul edilmesi halinde Türkiye ile ABD arasındaki Savunma ve Ekonomik İşbirliği Anlaşması'nın SEİA yenilenmesi gerekip gerekmeyeceği sorulması üzerine, "Kimse SEİA'nın yeniden müzakere edilmesini önermedi. SEİA, yeni durumda da işleyebilir" yanıtını verdi. Edelman, ülkesinin Türk kamuoyundaki kötü imajının, ilişkilerin tek bir konuya bağlı olmadığı anlatılarak düzeltilmesi gerektiğini söyleyerek, "ABD, intikam üzerine politika kurmuyor" diye konuştu. 


</TEXT>
</DOC>
