<DOC>
<DOCNO> 327844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy21.html </URL>
<DATE> 2005/03/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bayrağa saygısızlığı soruşturan DEHAP'lı bayrak çiğnemekten yargılanmış 
</HEADLINE>
<TEXT>

     Türk Bayrağı'na yapılan saygısızlığı araştırmak üzere Mersin'e gelen DEHAP Genel Başkan Yardımcı Aleddin Erdoğan'ın, HADEP Mersin İl Başkanlığı yaptığı dönemde ''Türk Bayrağı'nı çiğneyerek çöpe attığı'' iddiasıyla Adana DGM'de yargılandığı ve ''Şartla Salıverilme Dava ve Cezaların Ertelenmesine Dair Kanun''dan yararlanarak, tahliye olduğu ortaya çıktı. 
     AA muhabirinin edindiği bilgiye göre, Mersin'deki Nevruz kutlamaları sırasında, bir grubun Türk Bayrağı'nı yerlerde sürükleyerek, yakma girişiminde bulunmasıyla ilgili olayı incelemek üzere, MYK üyesi Hüseyin Yılmaz ve PM üyesi Hüseyin Yıldız ile Mersin'e gelen DEHAP Genel Başkan Yardımcısı Aleddin Erdoğan'ın, benzer bir olayla ilgili olarak Adana Devlet Güvenlik Mahkemesi'nde yargılandı ortaya çıktı. 
     HADEP Mersin İl Başkanlığı yaptığı 1998 yılında, terör örgütü elebaşı Abdullah Öcalan'ın yakalanarak, Türkiye'ye getirilmesini protesto etmek amacıyla başlatılan açlık grevi sırasında, Türk Bayrağı'nı çiğneyerek çöpe attığı iddiasıyla gözaltına alındığı bildirilen Erdoğan'ın, Adana Devlet Güvenlik Mahkemesi'nce ''Türk Bayrağı'na hakaret ve bölücü örgüt elebaşısı lehine propaganda'' suçlarından yargılandığı saptandı. 
     Erdoğan'ın, daha sonra 4616 Sayılı ''Şartla Salıverilme Dava ve Cezaların Ertelenmesine Dair kanun'' ile 13 Nisan 1999 yılında tahliye edildiği belirlendi. 

     
</TEXT>
</DOC>
