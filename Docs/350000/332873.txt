<DOC>
<DOCNO> 332873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun25.html </URL>
<DATE> 2005/04/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'Belçika, 3 yıldır Türkiye'nin avukatlığını yapmıştır' 
</HEADLINE>
<TEXT>

     Belçika Devlet Bakanı Emir Kır, ''Belçika'nın son 2 ya da 3 yıldır adeta Türkiye'nin avukatlığını yaptığını'' söyledi. 
     Bakan Kır, Almanya'nın başkenti Berlin'deki Türkevi'nde TBMM AB ile Uyum Komisyonu ve Türkiye-AB Karma Parlamento Komisyonu üyelerinin Türk dernek temsilcileriyle düzenlediği bir toplantıya katıldı. 
     Kır, burada Türkiye'nin AB üyeliğiyle ilgili olarak Türk gazetecilere yaptığı açıklamada, ''Belçika son 2 ya da 3 yıldır adeta Türkiye'nin avukatlığını yapmıştır. Türkiye'nin AB adaylığını savunduk. Türkiye'nin Avrupa'yı güçlendireceğini ve Ortadoğu'daki ülkelere de iyi bir sinyal olacağını savunduk'' dedi. 
     Türkiye'nin AB üyeliğine karşı çıkan belirli çevrelerin bilinçli olarak Türkiye'yi hedef alan bazı konuları gündeme getirdiklerini belirten Kır, ancak Türkiye'nin AB üyeliği sürecinin olumlu sonuçlanacağına inandığını söyledi. 
     Son yapılan bir kamuoyu yoklamasına göre Belçika halkının yüzde 55'inin Türkiye'nin AB üyeliğini desteklediğine dikkat çeken Kır, Belçikalıların da gittikçe daha yoğun bir şekilde Türkiye'yi ziyaret ettiklerini kaydetti. 
     Kır, yurtdışında yaşayan Türklerin uyum konusuyla ilgili bir soru üzerine de Belçika ve Almanya'da yaşayan Türklerin sorunlarının çok farklı olduğunu belirterek, ''Aslında Belçika'ya ilk gelen Türklerin de bir süre sonra ülkelerine dönmeleri bekleniyordu. Ancak yabancılarla, özellikle de Arap gençleriyle güvenlik güçleri arasında yaşanan bazı tatsız olaylardan sonra bir yabancı politikası geliştirildi'' dedi. 
     Vatandaşlık Yasası'nın en rahat olduğu ülkelerden birinin Belçika olduğunu belirten Kır, 3 yıl bu ülkede yaşayan ve suç işlemeyen bir yabancının Belçika vatandaşı olabildiğini söyledi. 
     Belçika'da Türklerin birçok alanda önemli konumlara geldiklerini ifade eden Kır, Almanya'nın uyum konusunda çekinceli davrandığını ve daha çok asimilasyona ağırlık verdiğini kaydetti. 
     Belçika'da çifte vatandaşlığın uygulandığına da işaret eden Kır, Almanya'nın ise çifte vatandaşlığı uygulamayan nadir Avrupa ülkelerinden biri olduğunu söyledi. 
     Kır, ''Globalleşen dünyada tüm kültürlere yer var. Bu kültürleri silemezsiniz. Bu nedenle çok kültürlü bir toplum yaratılmalı'' dedi. 
     
</TEXT>
</DOC>
