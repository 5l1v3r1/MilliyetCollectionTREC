<DOC>
<DOCNO> 309387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/axsiy02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın komplo teorileri 
</HEADLINE>
<TEXT>


"Ölümüm doğal yoldan olmayabilir" dediği öne sürülen Baykal, daha önce de pek çok kez hakkında komplolar kurulduğunu söylemişti 

Ezelhan Üstünkaya - Ankara 


CHP Genel Başkanı Deniz Baykal, daha önceki Pentagon ve CIA bağlantılı iddialarının ardından bu kez "Ölümüm doğal yollardan olmayabilir" sözleriyle soru işaretleri yarattı. Son yerel seçimlerin ardından Baykal tarafından gündeme getirilen iddialar şöyle 
Yerel seçimlerden birkaç gün sonra genel merkezde elden ele dolaşan ve Pentagon Özel Planlar Bürosu tarafından hazırlandığı iddia edilen belgede, adaylardan para alındığı, genel merkezin telefonlarının dinlendiği, para iddialarının bu kayıtlarda yer aldığı öne sürüldü. Baykal "Tehdit ediliyorum" dedi.Metinle ilgili haberlerin basına yansıması üzerine basın toplantısı yapan Baykal, seçimler öncesi imzasız bir mektupla kendisinden para istendiğini, Hürriyet gazetesine "satılık laterna" ilanı verilmesinin söylendiğini anlattı.Baykal, basına kapalı 3 Temmuz kurultayında bir milletvekili danışmanının CIA bağlantılı bir düşünce kuruluşundan aleyhine belge istediğini iddia etti. Bu kişinin ABD ile ilişkisi iyi olan milletvekiline yakın olduğu öne sürüldü. Bu tanımın Kemal Derviş ve Zeynep Damla Gürel'i hatırlattığı iddia edildi.Baykal, 3 Temmuz kurultayından sonra, 4 muhalif milletvekilinin bir otel odasında, bir Pentagon belgesi için pazarlık ettiğini, belgede kendisinin ABD çıkarları doğrultusunda politika yapmak için, 40 milyon dolara anlaştığı iddiasının bulunduğunu savundu. Baykal, son olarak, ABD'de CHP'nin yeniden yapılanması yönünde planlar yapıldığını, medyada da bu iş için Milliyet gazetesinin görevlendirildiğini iddia etti. 

'Mumcu'ya olan bana da olur' demiş 

CHP Genel Başkanı Deniz Baykal'ın, Denizli'de delegelere söylediği iddia edilen "Ölümüm doğal yollardan olmayabilir" sözleriyle ilgili tartışma sürüyor. Baykal "Bunlar benim sözlerim değil" derken, toplantıya katılan milletvekilleri ve yerel yöneticiler konuşmayı doğruladı. Son bölge toplantısını Samsun'da yapan Baykal, kendisiyle ilgili bir tehdit olup olmadığı sorusuna"Hayır hiçbir tehdit yok" yanıtını verdi. CHP Antalya Milletvekili Osman Özcan, Baykal'ın, konuşmasında gazeteci - yazar Uğur Mumcu'nun düşüncelerinden dolayı suikasta kurban gittiğini anımsattığını belirterek, "'Aynı şey bana da olabilir' dedi. Toplantıya katılanlar 'Allah korusun' diye karşılık verdi" dedi. CHP Denizli Merkez İlçe Başkanı Hakan Kılınç da, Baykal'ın bu sözleri söylediğini ifade etti. 


</TEXT>
</DOC>
