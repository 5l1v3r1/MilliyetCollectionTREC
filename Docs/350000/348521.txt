<DOC>
<DOCNO> 348521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun28.html </URL>
<DATE> 2005/06/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gül Kaybedecek hiçbir şeyimiz yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 2 günlük ziyaret için geldiği Viyana'da Avusturya Dışişleri Bakanı Ursula Plassnik ile görüştü. 
     Bakan Gül, görüşmeden sonra düzenlenen ortak basın toplantısında, Fransa ve Hollanda'da AB Anayasası'nın reddedilmesiyle ilgili olarak, ''Hepimizin gündemini meşgul edecek'' dedi. 
     ''Bu tartışmaların yapılmasının yararlı olduğunu'' belirten Gül, soğukkanlı hareket edilmesi gerektiğini söyledi. Türkiye'nin AB üyeliğine müzakere sürecinden sonra karar verileceğini belirten Gül, Türkiye'nin bugüne kadar üzerine düşeni yaptığını bildirdi. Gül, ''Uyum protokolüyle ilgili de üzerimize düşeni yaptık ve yapıyoruz'' dedi. 
     Gül, Türkiye'nin müzakere sürecine ilişkin soruyu, kendisinin ''gerçekçi olduğunu'' belirterek, şöyle yanıtladı 
     ''Yapacak çok işimiz var. Bu süreçte Türkiye'yi AB seviyesine çıkartacağız. Aslında biz bunları gönüllü ve halkımız için yapıyoruz. Hükümetimiz çok kararlıdır, AB müktesebatını Türkiye'ye uygulayacağız.'' ''Fransa, Almanya ve Hollanda'daki son gelişmelere rağmen Türkiye'deki siyasiler gerçekler karşısında gözlerini kapatmıyorlar mı '' şeklindeki soruya Gül, ''Ben bu kanaatte değilim. Avrupa bunu uzun süre tartışacaktır. Müzakere sürecinde AB değil, Türkiye bir şeyler yapacak ve müzakere sürecinin sonunda AB kararını verecek'' diye yanıt verdi. 
     Bakan Gül, ''Fransa müzakere sürecinden sonra referanduma gidip Türkiye'ye hayır derse ne olacak '' sorusu üzerine de şunları kaydetti 
     ''Fransa'nın bileceği bir iştir. Saygıyla karşılarız. Ama müzakere süreci içinde Türkiye'de çok şeyler olacaktır. Bugünkü Türkiye ile 10 yıl sonraki Türkiye arasında çok büyük fark olacak. Bizim kaybedecek hiçbir şeyimiz yok ki. Müzakere sürecinde Türkiye standartlarını AB seviyesine çıkartmalı. Bu iyi bir şeydir bence.'' 
     
     AVUSTURYA DIŞİŞLERİ BAKANI 
     Avusturya Dışişleri Bakanı Plassnik de Avusturya'nın son 5 yılda özellikle Türkiye-AB ilişkileri konusunda ''Jein evet ile hayır arasında politikası'' izlediği belirtilerek, ''gelecek yıl dönem başkanlığı sırasında daha kararlı bir politika izleyip izlemeyeceğinin'' sorulması üzerine şunları söyledi 
     ''Jein politikası konusundaki gözlemlerinize katılmıyorum. Avusturya'nın dış politikası süreklilik arz eder. Biz yıllar önce olduğu gibi yine köprü, arabuluculuk rolümüzü devam ettiriyoruz. Dönem başkanlığı sırasında da elimizden gelenin en iyisini yapacağımızdan endişeniz olmasın.'' Plassnik, bir başka soru üzerine, Türkiye-Avusturya ilişkilerinin her konuda çok olumlu düzeyde geliştiğini belirterek, Avusturya'da yaşayan 250 bin Türk vatandaşının ülkeye entegre olarak, bu olumlu sürece katkıda bulunduğunu söyledi. 
     Ursula Plassnik, Gül ile yaptığı görüşmede de bu olumlu ilişkileri devam ettirmek ve geliştirmek için görüşbirliğine vardıklarını bildirdi. 
     Plassnik daha sonra, Gül ve beraberindeki heyet onuruna kent merkezindeki tarihi Albertina Müzesi'nde öğlen yemeği verdi. 
     Bakan Gül, bugün Avusturya Cumhurbaşkanı Heinz Fischer tarafından kabul edilecek. 
     Dışişleri Bakanı Gül, akşam saatlerinde Türkiye'nin Viyana Büyükelçiliği'nde Avusturya devlet televizyonu ORF ve haftalık Profil dergisinin muhabirlerini kabul edip demeç verecek. Gül, Türkiye'nin Viyana Büyükelçisi Mithat Balkan tarafından onuruna verilecek akşam yemeğine katılacak. 
     Gül, yarın sabah Viyana'daki Wachau kasabasında düzenlenecek Avrupa forumunun açılışında ''Geleceğe Bakış Açıları - Genişlemeden Bir Yıl Sonra Avrupa'' konulu konuşma yapacak. 
     
</TEXT>
</DOC>
