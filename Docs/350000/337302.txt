<DOC>
<DOCNO> 337302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun14.html </URL>
<DATE> 2005/04/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Papadopulos, AB'nin Türkiye ile ilgili tutumundan memnun 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Yönetimi Lideri Tassos Papadopulos, Avrupa Birliği'nin AB Türkiye ile ilgili tutumunu memnunlukla karşıladığını, Avrupa değerlerine ve temel ilkelerine bağlı kalarak Kıbrıs'ın çok şey kazanabileceğini söyledi. 
     Rum Resmi Haber Ajansı'nın haberine göre, Kıbrıs Rum Yönetimi Lideri Tassos Papadopulos, Türkiye'ye sunulan AB ortak tutum belgesini yorumladı. Ortak tutum belgesi, bugün Lüksemburg'ta yapılan AB-Türkiye Ortaklık Konseyi toplantısında sunuldu. Konsey toplantısında Ekim ayında başlaması beklenen üyelik müzakereleri öncesinde Türkiye'nin sağladığı ilerleme gözden geçirildi. Papadopulos kararı, iyi bir karar’ olarak niteledi. Rum lider, bunun AB içinde bir şey yapılamayacağını savunanlara iyi bir yanıt olduğunu belirterek, alınan sonucun AB üyesi olmanın haklarını kullanarak, çok çalışmanın ürünü olduğunu söyledi. 
     Avrupa Komisyonu'nun Genişlemeden Sorumlu üyesi Olli Rehn, Brüksel'de düzenlediği basın toplantısında, AB-Türkiye Ortaklık Konseyi hakkında bilgi verdi. Rehn, Türkiye'deki reformları, Ankara'nın Gümrük Birliği Protokolü'nü imzalaması gerektiğini ele aldıklarını ifade etti. Rehn, Ankara'nın protokolü erken zamanda imzalaması gerektiğini belirterek, Kıbrıs sorununa çözüm bulunması için Ankara'nın çabalarını sürdürmesi gerektiğini vurguladı. 
     Lüksemburg Dışişleri Bakanı Jean Asselborn ise, Ankara'nın protokolü paraf etmesinden memnun olduğunu belirterek, hemen imzalanıp hayata geçirilmesi gerektiğini söyledi. Asselborn, bugün Türkiye'ye sunulan ortak tutum belgesinin, AB üyesi ülkeler ve Türkiye arasındaki ilişkilerin normalleştirilmesi yönünde önemli bir adım’ olduğunu söyledi. 
     
</TEXT>
</DOC>
