<DOC>
<DOCNO> 337712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun36.html </URL>
<DATE> 2005/04/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fransa'daki polis şiddetine AB'den ''anlayışlı'' tavır 
</HEADLINE>
<TEXT>

     Fransa’da hükümetin eğitim reformunu protesto eden liselilere uygulanan şiddete AB’den farklı tepkiler geldi. Avrupa Komisyonu yetkikilileri, yorum yapmaktan kaçınırken Avrupa Parlamentosu milletvekilleri, "İstanbul’da kadınlara uygulanan şiddetle Paris’teki öğrencilere verilecek tepki aynı olmalı" dediler. 
     AB Komisyonu Başkanı Jose Manuel Barroso’nun sözcüsü François Le Bail, konuyla ilgili sorulara yanıt vermekten ısrarla kaçınarak "Paris’teki coplu saldırıyı Fransız Hükümeti’ne sormak gerek" diye konuştu. 
     AB Komiseri Olli Rehn’in sözcüsü Kristina Nagy ise Paris’teki olay konusunda, AB Komisyonunun bir yorumu olmadığını açıkladı. 
     ABHaber’in "Fransa’da güvenlik güçlerinin öğrencilere karşı kullandığı şiddet konusunda ne düşünüyorsunuz " sorusuna Nagy, "Türkiye’de yaşanan olay için Komisyon olarak araştırma yapılmasını istemiştik. Fransa için de istemek gerekir. Ama şu an Komisyon’un bu konuda bir yorumu yok" dedi. 
     
      Türkiye-AB Karma Parlamento Komisyonu Eş Başkanı Joost Lagendijk ise "Liseli gençlere karşı hangi ülkede yapılırsa yapılsın şiddeti kınıyorum dedi. ABHaber’e konuşan Lagendijk, Paris’teki olayla Türkiye’deki olayların birirbirinden farklı olduğunu belirterek şunları söyledi 
     "Türkiye’nin Avrupa’da çok kötü bir imajı var. Avrupa’da Türkiye’ye önyargıyla bakan, Türkiye’nin demokratik bir ülke olmadığını savunan insanlar, 6 Mart’ta Türk güvenlik güçlerinin kadınlara karşı kullandığı şiddet sonrası ’bakın biz demedik mi 
     Türkiye’de ne kadın hakları ne demokrasi var’ eleştirilerinde bulundular. Fransa’nın Avrupa’da Türkiye’ye nazaran imajı daha farklı. Fransa insan haklarının ihlal edildiği bir ülke olarak algılanmıyor. Türkiye bu konuda Avrupa’ya kendini ispat etmeli. Şunu söylemeliyim Fransız güvenlik güçlerinin öğrencilere karşı takındığı tutumu da kabul etmiyor ve kınıyorum." Paris’teki olaylar konusunda ABHaber’in sorularını yanıtlayan Avrupa Parlamentosu Sosyalist grup başkan yardımcısı Jan Marinus Wiersma ise 6 Mart’ta İstanbul’da kadınlara uygulanan şiddetle Paris’teki öğrencilere verilecek tepkinin aynı olması gerektiğini söyledi. Wiersma, şöyle konuştu 
     "Bence güvenlik güçleri, halkla ilişkilerde çok hassas olmalı. 
     Türkiye’deki olay oldukça şoke ediciydi. Avrupa’ya yansıyan görüntüler hiç de iyi değildi. Bence bu iki olayı birbiriyle karşılaştıramayız, ama çıkaracağımız sonuç ortak olabilir. Oda şudur ki ikisi de kabul edilemez olaylardır." 

     
</TEXT>
</DOC>
