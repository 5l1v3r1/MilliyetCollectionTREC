<DOC>
<DOCNO> 344908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/axspo03.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Son aday Götz 
</HEADLINE>
<TEXT>


Galatasaray Yönetimi, Hagi ile yolları ayırma hazırlıklarına başladı. Canaydın ve ekibi, yeni hoca adayları arasına Raşit Çetiner'den sonra Falco Götz'ü de dahil etti 


Galatasaray'da teknik direktör konusunda kapalı kapılar ardında sıcak gelişmeler yaşanıyor. Sarı - Kırmızılı yönetimde, Hagi ile yolları ayırma fikri giderek ağırlık kazanırken, adaylar listesine sürpriz isimler eklendi. 
Başkan Özhan Canaydın ve ekibinin, Ümit Milli Takım Teknik Direktörü Raşit Çetiner'den sonra eski oyuncularından Falco Götz'ü de yakın takibe aldığı öğrenildi. 
Falco Götz, yardımcısı eski Galatasaraylı Stumpf ile birlikte bu sezon Alman 1. Lig takımlarından Hertha Berlin'de görev yaptı. Dün sona eren sezonu 4. sırada tamamlayan Berlin, Götz - Stumpf ikilisiyle UEFA vizesi almayı başardı. 
Sarı - Kırmızılılar, teknik direktör konusunu önümüzdeki hafta netleştirmek istiyor. 

'Tebrikler Başkanım' 

Galatasaray Başkanı Özhan Canaydın, Fenerbahçe önünde alınan 1 - 0'lık yenilgiye karşın Fair - Play ruhundan yine taviz vermedi. Canaydın, 90 dakikanın bitiminde şampiyonluğunu ilan eden Fenerbahçe cephesini kutladı. Sarı - Kırmızılılar'ın Başkanı, Aziz Yıldırım ve yöneticileri tek tek öptü, "Şampiyonluğunuz hayırlı olsun" dedi. 
Bu arada karşılaşma öncesinde Özhan Canaydın'a Sarı - Lacivertli taraftarların büyük tepkisi vardı. Yaşamını yitiren spor adamı Yılmaz Yücetürk için yapılan saygı duruşu sırasında Galatasaray Başkanı'na ağır küfürler edilmesi derbinin dostluk havasına gölge düşürdü. 

Acı ama gerçek 

Galatasaray Teknik Direktör Hagi, Fenerbahçe maçının ardından çarpıcı açıklamalar yaptı. Fenerbahçe'yi tebrik eden Rumen teknik adam, "Bu sezon her zaman birinci sırada oldular. Yatırım yaptılar karşılığını aldılar. Bravo onlara. En az transfer yapan, çok az parayla bu işi başaran bizdik. En fazla yatırım bu sezon yapılmalıydı. Çok az parayla Türkiye Kupası'nı kazandık" dedi. Haksızlıklara karşı hep sessiz kaldıklarını iddia eden Hagi, "İki penaltımız verilmemişti. Bu bizi Şampiyonlar Ligi'nden uzaklaştırdı. Başka takımlar hakları yenince protesto yürüyüşü yaptılar ama biz sustuk. Galatasaray'ın tekrar birinci olması için çok şey yapılması gerekiyor" diye konuştu. 

'Arkamda ama' 
Hagi, tüm sezonu değerlendirdiğinde iyi işler yaptığını düşündüğünü de dile getirdi. Rumen çalıştırıcı şunları söyledi "Galatasaray'da kalıp kalmayacağımın en net cevabını başkanımız verecektir. Bu soruyu bence kendisine sormalısınız. Benim arkamda olduğunu söylüyor. Ama arkamda ne ile bekliyor onu bilmiyorum. Şaka yapıyorum. Bir tek hedefi kaçırdık. Yeni sezonda her şartta Avrupa'da olacağız. Geçen sene orada bile yoktuk." 

Aslan'ın paraları yandı 

Cim-Bom, Fenerbahçe yenilgisiyle birlikte Şampiyonlar Ligi'ni ateşe attı. Sarı-Kırmızılılar, ikincilik koltuğunu Trabzonspor'a kaptırdı, 5 milyon YTL'lik serveti de avucundan kaçırdı 

Son haftalara kadar şampiyonluk umudunu sürdüren Galatasaray, Kadıköy'deki derbi sonucunda iki hedeften birden oldu. Sarı - Kırmızılılar, Fenerbahçe'ye 1 - 0 yenilerek, şampiyonluğu rakibine hediye ederken, ikincilik koltuğundan da düştü. Evinde Samsunspor'u 3 - 0'lık sonuçla deviren Trabzonspor, bir puan farkla Galatasaray'ın önünde ikinciliğe yerleşti. Bu sonuçla Galatasaray'ın Şampiyonlar Ligi hayali de ateşe düştü. 
Sarı - Kırmızılılar, Devler Ligi'ne gidebilmek için önümüzdeki hafta Denizlispor engelini aşıp, Trabzonspor'un İstanbulspor'a puan kaptırmasını bekleyecek. Cim - Bom, Devler Ligi vizesini alamazsa yaklaşık 5 milyon YTL'lik bir serveti kaçıracak ve Türkiye'yi UEFA Kupası'nda temsil edecek. 

Hagi'den beş işareti 

Sarı - Kırmızılı takımın Rumen çalıştırıcısı Hagi, son dakikalarda Fenerbahçe seyircisinin kendini kızdırmasına ilginç bir karşılık verdi. Genç teknik adam, kulübenin dışında olduğu bir sırada eliyle beş işareti yaparak, Türkiye Kupası Finali'ni hatırlattı. Taraftarların tepkisine aldırmayan Rumen hoca, uzun bir süre ellerini havada tuttu. Bu arada karşılaşmanın bitiş düdüğünün ardından Hagi, Daum'un yanına giderek Alman hocayı kutladı. Rumen teknik adam, sezon boyunca çekiştiği rakibine sarıldı ve kendisiyle bir süre sohbet etti. 

'Hakemsiz oluyormuş' 

Galatasaray İkinci Başkanı Ergun Gürsoy, Şükrü Saracoğlu Stadı'ndan ayrılırken, kaçan şampiyonluğun üzüntüsünü yaşıyordu. Medya mensuplarının uzattığı mikrofonlara kısa bir konuşma yapan Gürsoy, "Fenerbahçe'yi tebrik ediyorum. Şampiyonlukları hayırlı olsun. Demek ki, Fenerbahçe hakemler olmadan da kendi kendine maç kazanabiliyormuş" yorumunu yaptı. Medyanın Hagi ile ilgili soru sorma girişimine de tepki gösteren Galatasaray İkinci Başkanı, "Uzatmayın" diyerek, Kadıköy'den ayrıldı. 

'İyi oynadık ama yetmedi' 

Futbol Şube Sorumluları'ndan Fatih Gökşen, Fenerbahçe karşısında iyi oynamalarına karşın galibiyete ulaşamadıklarını söyledi. Gökşen, "3 puanı getirecek fırsatlar yakaladık ancak şanssızdık. Biraz daha dikkatli olsaydık, Kadıköy'den galibiyetle dönerdik" diye konuştu. Gökşen de Hagi ile ilgili soruları yanıtsız bırakmayı tercih etti. Sarı - Kırmızılı yönetici, "Bu konuyla ilgili kararımızı yakında açıklarız" yorumunu yaptı. 


</TEXT>
</DOC>
