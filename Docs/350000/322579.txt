<DOC>
<DOCNO> 322579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo08.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hidayet 21 sayı attı, Magic Toronto'da kaybetti.... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 6 maçla devam edildi. 
     Doğu Konferansı Güneydoğu Grubu'nda yer alan Hidayet Türkoğlu'nun takımı Orlando Magic, deplasmanda Toronto Raptors'a 106-96 yenilmekten kurtulamadı. 
     Grant Hill'in sakatlığı nedeniyle takımda yer almaması üzerine ilk beşte sahaya çıkan ve 43 dakika forma giyen Hidayet, 21 sayı, 2 ribaunt ve 4 asistlik performans sergileyerek, takımının en skorer ikinci oyuncusu oldu. 
     Hidayet, 2 sayılık atışlarda 10'da 3, 3 sayılık atışlarda 7'de 3 ve serbest atışlarda 7'de 6 isabet yakaladı. 
     Magic'te 27 sayı, 7 ribaunt ve 5 asistle oynayan Steve Francis, takımının en skoreri olurken, Dwight Howard, 17 sayı ve 20 ribauntla ''double double'' yaptı, ancak o da takım arkadaşları gibi yenilgiyi engelleyemedi. 
     Ligin zayıf takımlarından Toronto Raptors'ta 7 oyuncu çift haneli rakamlara ulaşırken, 16'şar sayı üreten Morris Peterson ve Rafer Alston'un yanı sıra 15 sayı ve 15 ribauntla ''double double'' yapan Chris Bosh, takımına galibiyeti getiren oyunculardandı. 
     
     LİGİN EN İYİLERİNİN MAÇINDAN SUNS GALİP ÇIKTI 
     NBA Ligi'nin en iyi iki takımının karşılaştığı maçta Phoenix Suns, sahasında San Antonio Spurs'u 107-101 yenerek, galibiyet sayısını 47'ye çıkardı. 
     Böylece Phoenix Suns, galibiyet sayısını Spurs ile eşitledi ve bu iki takım 47 galibiyet, 14 yenilgiyle ligin en iyi performans sergileyen takımları oldu. 
     Tim Duncan ve Arjantinli yıldız oyuncu Emmanuel Ginobili'nin sakatlıkları nedeniyle forma giyemediği karşılaşmada Spurs'un Fransız oyuncusu Tony Parker, 30 sayıyla sezonun en yükseğine ulaştı. Spurs'ta Devin Brown 13, Bruce Bowen ise 12 sayıyla oynadı. 
     Suns'ta Amare Stoudemire attığı 44 sayıyla maçın en skoreri olurken takımının galibiyetine büyük katkı sağladı. 18 sayı ve 17 ribauntla Shawn Marion ve 11 sayı ve 15 asistle Steve Nash takımları adına ''double double'' yapmayı başardılar. 
     Ligde alınan sonuçlar şöyle 
     Boston Celtics-Atlanta Hawks 95-91 Detroit Pistons-Golden State Warriors 92-88 . 
     New Jersey Nets-86 New Orleans Hornets 86-85 . 
     Chicago Bulls-Portland Trail Blazers 97-84 . 
     
</TEXT>
</DOC>
