<DOC>
<DOCNO> 304810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/spo15.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İlk altın Çıtak'tan 

AVUSTRALYA'NIN Melbourne kentinde devam eden 20. Dünya İşitme Engelliler Yaz Oyunları'nda, Türkiye ilk altın madalyasını grekoromen güreşte İlhan Çıtak ile kazandı. 96 kiloda mücadele eden Çıtak, finalde Ukraynalı Bilyavsky'yi 10 - 0 teknik üstünlükle yenerek mutlu sona ulaştı. Futbolda ise Türkiye, Gana'yı 2 - 0 mağlup ederek çeyrek finale çıktı. 

Yeniden Kumova 

TENİS Federasyonu Başkanlığı'na yeniden Azmi Kumova seçildi. Tartışmalı geçen genel kurulda, statüyle ilgili görüş bildirmek isteyen delegelere söz vermeyen Divan Başkanı Şadi Toker tepki topladı. 230 delegeden 197'sinin katıldığı kongrede Kumova 113 oy aldı. Adaylığını koyduğu için GSGM'deki görevinden ayrılan ve listesinde Hülya Avşar'ın da bulunduğu Sezai Bağbaşı'na 76 oy çıktı. 

Flavio geldi 

BELEK'TE ikinci yarıya hazırlanan Ankaragücü'nde Flavio Ivis Da Silva kampa katıldı. Brezilya'nın Porto Prante takımında forma giyen 29 yaşındaki orta alan oyuncusu, daha önce Fenerbahçeli Alex'in de oynadığı Palmeras takımında beş sezon forma giymişti. 

Portakal'ı soyduk 

20 Yaş Altı Milli Takımımız, Alanya'da yaptığı özel maçta, Hollanda'yı 3-1 yendi. Gençlerin gollerini Burak, Olcan ve penaltıdan Ali attı. Maçı Ergun Gürsoy, Raşit Çetiner, Can Çobanoğlu, Giray Bulak ve Hikmet Karaman da izledi. 

Dev hizmet 

BEŞİKTAŞ Belediye Başkanı İsmail Ünal tarafından Fulya'da yaptırılan Türkiye - Azerbeycan Dostluk Parkı yarın törenle açılacak. Yedi bin metrekarelik alan üzerindeki parkta, engelli çocuklar için oyun alanlarının yanı sıra Atatürk ile Aliyev'in rölyefleri de yer alıyor. Ünal, ayrıca Beşiktaş Engelliler Kulübü binasını yenilerken, bilgisayar ağını da kurdurdu. 

Erzurum çıkarması 

2009 Kış Üniversite Oyunları'na ev sahipliğinin yarın belirleneceği Avusturya'nın Innsbruck kentine, Türk heyeti en üst düzeyde çıkarma yaptı. Devlet Bakanı Mehmet Ali Şahin'in yer aldığı heyette, Erzurum Valisi Celalettin Güvenç, Belediye Başkanı Ahmet Küçükler, TMOK Başkanı Togay Bayatlı ve milletvekilleri de bulunuyor. Erzurum, Çin'in Harbin kentiyle yarışıyor. 

Givens'ten imza 

GALATASARAY Bayan Basketbol Takımı, ABD'li oyuncu Crystal Givens ile sözleşme imzaladı. Geçen sezonu İsrail'in Maccabi Ashdod takımında forma giyen 25 yaşında ve ve 1.80 metre boyundaki skorer guard Givens bir süredir idmanlara çıkıyordu. 


</TEXT>
</DOC>
