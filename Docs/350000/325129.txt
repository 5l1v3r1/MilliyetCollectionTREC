<DOC>
<DOCNO> 325129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur27.html </URL>
<DATE> 2005/03/19/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fatih'te uyku ilacıyla gasp... 
</HEADLINE>
<TEXT>

     Fatih'te kahvesine ilaç karıştırarak uyuttuğu 1 kişinin cep telefonu ve cüzdanını gasp ettiği ileri sürülen kadın, gözaltına alındı. 
     Alınan bilgiye göre, S.C 24 adlı kadın, yaklaşık 3 ay önce haftalık bir gazeteye ''Fatih'te bulunan evine bayan arkadaş aradığı'' yönünde ilan veren M.K. 48 ile telefonla temas kurdu. 
     Bu kişinin evini görmeye giden S.C, ''kararını daha sonra vereceğini'' söyleyerek evden ayrıldı. 2 gün sonra tekrar Fatih'teki eve gelen kadın, M.K. ile bir süre sohbet ettikten sonra kahve yapacağını söyledi. 
     Yaptığı kahvenin içine uyku ilacı karıştıran kadın, M.K'nın uyumasının ardından cep telefonu ve cüzdanını alarak kaçtı. 
     Zanlı S.C, Beşiktaş'ta kaldığı evde erkek arkadaşı E.Y. ile birlikte Asayiş Şube Müdürlüğü ekipleri tarafından gözaltına alındı. 
     Önceden de benzer suça ilişkin emniyette kaydı bulunduğu belirtilen S.C. ve bu kişiye yardım-yataklık ettiği ileri sürülen E.Y, sorgularının ardından adliyeye sevk edildi. 
     
</TEXT>
</DOC>
