<DOC>
<DOCNO> 306017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yasam/yas01.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanın şanslısı AB'ye böyle girdi 
</HEADLINE>
<TEXT>


İşte İstanbul'dan 2 kurban manzarası Veterinerli, kafeli, saat başı temizlenen 'AB tipi' ve çamur, pislik içinde, satıcılarla hayvanların bir çadırda olduğu 'Türk tipi' kesim merkezleri... 

GÜRKAN AKGÜNEŞ İstanbul 

Kurban Bayramı'nın yaklaşmasıyla İstanbul'un dört yanı kurban satış merkezleriyle doluyor. Kimi belediyeler hayvan satıcılarına 'Avrupa Birliği AB standartlarında modern merkez' sloganıyla yer kiralarken, bazıları da satıcıları çamura ve pisliğe mahk m ediyor. 
Bayrampaşa Belediyesi'nin, gıda toptancılarının bulunduğu Mega Center'ın kapalı otoparkında 'AB standartlarında' sloganıyla kurduğu Kurban Satış ve Kesim Merkezi'ndeki tüm kurbanlıkların kimlik kartları bulunuyor, veterinerler 24 saat görev yapıyor. Merkezde portatif tuvaletler, kafeterya ve bir mescidin yanı sıra, satıcıların kullanması için hamam bile bulunuyor. Balonlarla süslü satış merkezinde belediye ekipleri saat başı temizlik yapıyor, yerleri kireçle dezenfekte ediyor. Belediyeye her büyükbaş hayvan için 60 YTL ödeyen satıcılar, elektrik ve su bulunan merkezde yemeklerini yiyor, geceyi saman çuvalları üzerinde de olsa, hayvanlarından ayrı bir katta geçiriyor. 

Çamur deryası 
Bu merkezin birkaç kilometre uzağında ise, Esenler Atışalanı'nda medeniyetten, temizlikten çok uzak, bildiğimiz manzara yaşanıyor. 
Kurbanlık hayvan sahiplerine 1000 YTL'ye kiralanan çadırların içi ve satış merkezi tam bir çamur deryası. Çadırlara tıka basa doldurulan hayvanlar, çamur içindeki samanları yerken, sahipleri de aynı yerde barınıyor. Tuvalet ve veteriner yok, koku ve pislik çevreyi sarıyor. Karabük'ten getirdiği kurbanlıklarını satmaya çalışan Halit Safran, durumu şöyle özetliyor "1000 YTL yatırdık, karşılığında çamur aldık. Biz botla zor yürüyoruz, vatandaş nasıl gelsin Arasıra su dağıtıp, çöp topluyorlar. Tuvalet ihtiyacını gidereceğimiz yerimiz bile yok." 

Sokakta kurban kesimi yasak 

EKONOMİ SERVİSİ 
Tarım ve Köyişleri Bakanlığı, park, cadde ve sokaklarda kurban kesiminin yasak olduğunu bildirdi. Kurbanlık sevki, satışı ve kesimiyle ilgili genelgeyle, büyükbaş hayvanların pasaportları ve küpelerinin en yakın il ve ilçe tarım müdürlüğüne teslim edilmesi zorunluluğu da getirildi. Veteriner kontrolü olmadan hayvan sevki ve satışı yapılması da yasaklandı. Aksi davranan hayvanların sahiplerine 2,610 YTL, söz konusu belgeleri bulunmayan hayvanları taşıyan araç sahiplerine de 1,740 YTL ceza uygulanacak. 

Avrupa'da cezası büyük 

FRANKFURT Milliyet 
AB standartlarına göre hayvan mezbahada dahi olsa, kesim öncesi elektrik şoku ile bayıltılmak zorunda. Örneğin Almanya'da izinsiz kurban kesimi yasak. Kurban kesecekler, adres ve kimlik bilgileri ile, kurbanı kesecekleri mezbaha veya kesim çiftliğinin adresini bildirmek zorunda. Sağlık müdürlükleri belgeleri inceledikten sonra yetki belgesi veriyor. Yetki belgesi, belirli ücret karşılığı 'kasap belgesi'ne sahip ya da hayvan kestiğini kanıtlayanlara veriliyor. Belgesi olmadan hayvan kesenler, yüksek para cezasına çarptırılıyor. 


</TEXT>
</DOC>
