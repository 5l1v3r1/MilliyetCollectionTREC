<DOC>
<DOCNO> 311257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/yilmaz.html </URL>
<DATE> 2005/02/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Konut'ta, Gates'in Big Mac'i hazırdı 
</HEADLINE>
<TEXT>

Ankara Hilton Oteli, gün boyu olaylı CHP kurultayının delegelerinin gergin çalımlarına ev sahipliği yaparken, saat 18.00'den itibaren de dünyanın gelmiş geçmiş en zengin adamı ve bilişimin dahi çocuğu Bill Gates'i ağırlamaya hazırlanıyordu. 
Başbakan Tayyip Erdoğan'ın davetlisi olarak Türkiye'de 4 saat geçiren Microsoft Yönetim Kurulu Başkanı ve Baş Yazılım Mimari Bill Gates'in bir saatlik konferansı neredeyse bakanlar geçidine tanık oldu.. 

Erdoğan'a konuşan PC 
Gates, Başbakanlık Konutu'nda... 
Konutta, Erodoğan ile başbaşa Türk kahvelerini yudumlayan Gates, Başbakan'a değeri 2 bin dolar civarında olan Toshiba Tablet PC hediye etti. Erdoğan da Gates'e Paşabahçe'nin Osmanlı koleksiyonundan bir vazo ve tabak armağan etti. Görüşmeden sonra iki lider Güler Sabancı, Ali Koç, Ferit Şahenk, Ahmet Nazif Zorlu ve Münci İnci'nin yanı sıra bilişimle ilgili bakan ve bürokratların da hazır olduğu salona geçtiler. 
Erdoğan holding temsilcilerinden, Maslak veya Ümraniye'de yapılması planlanan "Teknopark" projesine destek istedi. Gates bu konuşma üzerine, Microsoft'un oluşturulacak Teknopark'ta "ilk kiracı" olmak istediğini bildirdi. 
Gümüş isimliklerin bulunduğu yuvarlak masanın etrafında geçti bu sıcak sohbet. Çay, kahve yanında zeytinyağlı sarma, mücver, puf böreğinden oluşan bir ikram yapıldı. Davetin arka planında ise Gates'in sevdiği Fransız suyu Perrier ve McDonald's Big Mac Mönü'sü de hazırdı. 

Bill Gates'in rüyası 
Erdoğan'a hediye edilen Tablet PC, Gates'in konuşmasının da ana unsurlarından biriydi. Gates konferans vereceği Hilton'a geçtiğinde, "Şimdi Bilişim Zamanı" afişleri önünde yaptığı konuşmada rüyasını anlattı. 
"19 yaşımda, arkadaşım Paul Allen ile teknoloji, yazılım, donanım üzerine çalıştım, dünyayı daha küçük hale getirme rüyası gördüm. Bilgisayarlar pahalıydı ve tek kişi kullanamıyordu. Bu güzel aleti, en küçük ve herkesin sahip olacağı hale getirme rüyası... Devletler vatandaşları ile bilgileri paylaşmalı. Akrabalar, çocuklar birbiri ile konuşabilmeli. Tablet PC ile bunlar oluyor internete bağlanacaksınız, kalemle not alacaksınız, konuşacaksınız. Kişisel bilgisayar rüyamızın gerçekleşmesi için henüz yolun yarısındayız." 
Gates, Erdoğan kürsüde konuşurken, platforma yerleştirilen ekrandan akan yaşam öyküsünü gözünü ayırmadan izlemiş ve konuşma metninde yer almayan "gençlik yıllarını" anlatmıştı... 

İstihdam sorunu ve rekabet 
Erdoğan, bilişim teknolojilerine verdiği önemi anlatırken, sektörün hassasiyetlerine, "Devlet kimsenin sözüyle yetinmez. Yazılım, donanımları detaylı olarak inceler, bilgi güvenliğine özen gösterir. Ticarette oldu, bittilerle ülkenin geleceği tıkanmamalı" sözleriyle dikkat çekti. 
Bilişim sektörü 650 bin öğretmenin eğitimi yanı sıra, tüm öğrencilere velilere ulaşmayı hedefleyen Microsoft'un, Türkiye'de bu kadar geniş kapsamlı bir projeye, kendi ürünleri ile girmesinin, rekabet açısından sakıncalarını da tartışıyor. 
Bu eleştirel yaklaşıma bir yanıt da Gates'den geldi. Gates "Başbakan'ın taahhüt ettiği bir sektör, rekabete açık olacaktır" dedi. 
Gates'in Türkiye'ye gelerek, AB ve ABD'den servis almaya aday dünya bilişim pazarına, "Türkiye burada" işareti verdi. Bu girişim Linux, Oracle, IBM, HP gibi sektörün diğer devlerinin de harekete geçmesi yönünde beklenti yaratıyor. 
Microsoft'un 79 ülkenin merkezi olarak İstanbul'u tayin etmesi de son üç yıldır Türkiye'ye biçtiği rol ile ilgili. Karede eksik olan, AB ile Afrika ve Orta Doğu ülkeleri arasındaki köprü görevi görecek, "Bilişim merkezi Türkiye" fotoğrafı. Bu fotoğraf için AB'den tarih alınmasının bir fırsat olduğu, Gates'in gelmesi ile belgelendi. 20 milyon öğrenci ile Batı'nın "aynı günü yaşayacağı" bilişim hizmet ihtiyacı öpüştüğünde, Türkiye'nin istihdam sorununa da ulusal bir yaklaşım getirilmiş olacak. 



</TEXT>
</DOC>
