<DOC>
<DOCNO> 305575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur50.html </URL>
<DATE> 2005/01/11/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Adnan Ünal "İklim koşulları mevsim normallerinde değil" 
</HEADLINE>
<TEXT>

     Devlet Meteoroloji İşleri Genel Müdürü Adnan Ünal, dünyada son 15 yıldır yaşanan küresel ısınma nedeniyle iklim koşullarının mevsim normallerinde olmadığını söyledi. 
     Meteoroloji Bölge Müdürlüğü'ndeki çalışmaları incelemek üzere Balıkesir'e gelen Ünal, Vali Atıl Üzelgün'ü makamında ziyaret etti. 
     Dünyada özellikle son 10-15 yıldır küresel ısınma meydana geldiğini ifade eden Ünal, ''Bu nedenle iklim koşulları, mevsim normallerinde değil. Türkiye'de bu trendin içinde. Haziran ayında kar yağarsa şaşırmam, ancak periyodik olarak her haziranda yağmaya başlarsa işte o zaman endişe edilmesi gerekir'' dedi. 
     Türkiye'de son 10 yılda yağışlarda azalma olduğunu belirten Ünal, ''Karadeniz dışındaki bölgeler gerekli yağışı alamadı. Ancak yağışın azalmasına rağmen bundan etkilenerek yok olan bitki türü bulunmuyor'' diye konuştu. 
     Ünal, Türkiye'de hava tahminlerindeki hata oranını azaltmak için otomatik istasyon sayısını artıracaklarını kaydetti. 
     Vali Üzelgün de küresel ısınmanın iklimleri doğrudan etkilediğini belirtti. 
     
</TEXT>
</DOC>
