<DOC>
<DOCNO> 328587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy44.html </URL>
<DATE> 2005/03/30/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Yeni TCK değişikliği içeren yasa tasarısının 6 maddesi daha kabul edildi 
</HEADLINE>
<TEXT>

     TBMM Genel Kurulu'nda, 1 Nisan'da yürürlüğe girecek yeni Türk Ceza Kanunu'nun TCK bazı hükümlerinde değişiklik yapan yasa teklifinin 6 maddesi kabul edildi, bir maddesi metinden çıkarıldı, teklife 2 yeni madde eklendi. Teklifin 9'uncu maddesinin görüşmelerine geçildiğinde, hükümet temsilcisinin yerine oturmaması nedeniyle görüşmeler ertelendi. 
     Genel Kurul'da teklifin maddeleri görüşülürken, AK Parti'lilerin önergeleriyle metne 2 yeni hüküm eklendi. 
     Eklenen hükümlerden biriyle, TCK'nın ''sınır dışı edilme''yi düzenleyen 59'uncu maddesi değiştirildi. Buna göre, işlediği suç nedeniyle hapis cezasına mahkum edilen yabancının durumu, sınır işlemlerinin değerlendirilmesi için idari makamlara bildirilecek. 
     Yeni TCK'da bu hüküm, ''İşlediği suç nedeniyle 2 yıl veya daha fazla süreyle hapis cezasına mahkum edilen yabancının, cezasının infazından sonra derhal sınır dışı edilmesine de hükmolunur'' şeklinde düzenlenmişti. 
     
     CEZA İNDİRİMİNDE ESKİYE DÖNÜŞ 

     Yasa teklifine eklenen ve ''Takdiri indirim nedenleri''ni düzenleyen 62'inci maddeyi değiştiren hükümle de bazı cezalardaki indirim oranının üst sınırı 5'te 1'den 6'da 1'e düşürüldü. 
     Yeni TCK'da, fail yararına cezayı hafifletecek takdiri nedenlerin varlığı halinde, ağırlaştırılmış müebbet hapis cezası yerine, müebbet hapis, müebbet hapis cezası yerine, yirmi beş yıl hapis cezası verilmesi, diğer cezaların ise beşte birine kadarının indirilmesi öngörülüyordu. Yapılan değişiklikle halen yürürlükte bulunan TCK'daki indirim oranına dönülmüş oldu. 
     Teklifin, TBMM Genel Kurulu'nda kabul edilen maddelerine göre, TCK'nın 85. maddesinde düzenlenen taksirle ölüm ve yaralamaya neden olma suçun alt cezası, 3 yıldan 2 yıla indirildi. 
     TCK'nın ''kasten yaralama'' başlıklı 86. maddesindeki ''2 yıldan 5 yıla kadar hapis cezasına hükmolunur'' ibaresi, ''şikayet aranmaksızın verilecek ceza yarı oranında artırılır'' şeklinde değiştirildi. 
     Çocuklar üzerinde bilimsel deneyin hiçbir surette yapılamayacağını içeren hükümde de değişikliğe gidildi. Değişiklikle, ''yapılan deneyler sonucunda ulaşılan bilimsel verilerin, varılmak istenen hedefe ulaşmak açısından bunların çocuklar üzerinde yapılmasının gerekli olması'' koşulu getirildi. Ayrıca, rıza açıklama yeteneğine sahip çocuğun kendi rızasının yanı sıra ana ve babasının veya vasisinin yazılı muvafakatinin alınması gerekecek. Deneye izin verecek kurullarda çocuk hastalıkları uzmanı bulunacak. 
     TCK'nın konut dokunulmazlığının ihlali ile ilgili 116. maddesinin kapsamına işyeri de dahil edildi, bu fiilin şikayete bağlı olması hüküm altına alındı. 
     Bu arada, CHP Malatya Milletvekili Muharrem Kılıç'ın önerisiyle teklifte düzenlenen, ''Bir suçun işlenmesiyle elde edilen eşyayı bilerek satın alan veya kabul eden kişiye 6 aydan 3 yıla kadar hapis ve bin güne kadar adli para cezası verilmesini'' düzenleyen hüküm de AK Parti'lilerin önergesiyle metinden çıkarıldı. 
     Önerge sahibi AK Parti Yozgat Milletvekili Bekir Bozdağ, ''bilerek'' ibaresinin hüküm içinde yer almasına gerek olmadığını yasanın genel hükümlerinde konunun düzenlendiğini ifade etti. Adalet Bakanı Cemil Çiçek de söz konusu ibarenin metinden çıkarılmasından yana olduklarını söyledi. 
     
     ERTELEME 

     Birleşimi yöneten TBMM Başkanvekili İsmail Alptekin'in çalışmalara bir süre ara vermesinin ardından oturum yeniden açıldığında, Hükümet temsilcisi olarak bir bakanın yerine oturmaması üzerine, teklifin görüşmeleri ertelendi. 
     TCK'nın ''imar kirliliğine neden olma''yı düzenleyen 184. maddesinde yer alan ve yapı kullanma izni alınmamış binalarda herhangi bir sınai faaliyetin icrasına müsaade eden kişinin, 2 yıldan 5 yıla kadar hapis cezasına çarptırılmasını öngören hükmün yasadan çıkarılmasına ilişkin teklif üzerinde yeni bir çalışma yapılması amacıyla görüşmelerin ertelendiği öğrenildi. 
     
     YARGITAY'IN İSTEĞİ 

     Teklifin görüşmeleri sırasında, üzerinde en fazla tartışılan hüküm, ceza indirim oranını 5'te 1'den 6'da 1'e düşüren düzenleme oldu. 
     CHP Afyonkarahisar Milletvekili Halil Ünlütepe, konunun daha önce Adalet Komisyonu'nda görüşüldüğünü ve AK Parti'lilerin de oylarıyla reddedildiğini hatırlatarak, ''Yargıtay'ın iş yükü ağırlaşacak'' gerekçesiyle ve Yargıtay'ın isteği üzerine indirim oranının düşürülmesinin yanlış olduğunu söyledi. Yargıtay'ın, TBMM'nin üzerinde bir kurum olmadığını, indirim oranını siyasi iradenin belirlediğini belirten Ünlütepe, hükümlülerin 5'te 1 indirim oranının uygulanacağı beklentisindeyken, bu oranının yeniden düşürülmesinin, kazanılmış hakların ihlali anlamına geleceğini savundu. 
     Teklifin, ''çocuklar üzerinde bilimsel deneyleri'' düzenleyen hükmüne açıklık getiren CHP Grup Başkanvekili Haluk Koç, bu düzenlemeden kimsenin korkuya kapılmasına gerek olmadığını vurguladı. ''Deney'' kelimesiyle kastedilenin çoğunlukla yeni ilaç uygulamaları olduğunu ifade eden Koç, çocukların sağlığı açısından düzenlemenin önemine işaret etti. 
     Genel Kurul'da teklife yeni maddelerin eklenmesine ilişkin önergelerin işleme konulması sırasında da AK Parti Bursa Milletvekili Ertuğrul Yalçınbayır ile TBMM Başkanvekili İsmail Alptekin arasında usul tartışması yaşandı. Önergelerin gerekçelerinin okunması gerektiğini savunan Yalçınbayır, milletvekillerinin hiçbir bilgisi olmadan yeni madde eklenmesinin İçtüzüğe aykırı olduğunu söyledi. Bunun üzerine Alptekin, yeni madde ihdasına ilişkin işlemde gerekçenin okunması uygulamasının olmadığını belirtti. 
     Genel Kurul'da Hakkari ve yöresinde meydana gelen depremde zarar görenlere yardım öngören yasa tasarısının görüşmelerine geçildi. 
     
     ATIKSULARIN BOŞALTIM SİSTEMİNİN KURULMASINDA BELEDİYELER, KATKI PAYI TOPLAYABİLECEK 

     Çevre Kanununda Değişiklik Yapılmasına Dair Kanun Tasarısı'nın 6 maddesi daha, TBMM Çevre Komisyonu'nda kabul edildi. 
     Komisyonda, daha önce 6 maddesi kabul edilen tasarının, 6 maddesi daha kabul edilirken, 24 maddelik tasarının, özel gelir ve özel ödenekle ilgili düzenlemelerin yapıldığı 13. maddesi ele alındığında komisyonun görüşmelerine ara verildi. 
     Tasarıya göre, planladıkları faaliyetleri sonucu çevre sorunlarına yol açabilecek kurum, kuruluş ve işletmeler, Çevresel Etki Değerlendirmesi ÇED Raporu veya proje tanıtım dosyası hazırlamakla yükümlü kılınıyor. 
     Madde üzerindeki görüşmeler sırasında verilen önergeyle petrol, jeotermal ve maden aramalarında, ÇED raporu istenmemesi kabul edildi. 
     
     BELEDİYELER, KATKI PAYI TOPLAYACAK 

     İzin alma, arıtma ve bertaraf etme yükümlülüğünün düzenlendiği tasarıya göre, üretim, tüketim ve hizmet faaliyetleri sonucunda oluşan atıklarını, alıcı ortamlara doğrudan veya dolaylı vermeleri uygun görülmeyen tesis ve işletmeler ile yerleşim birimleri, atıklarını yönetmeliklerde belirlenen standart ve yöntemlere uygun olarak arıtmak ve bertaraf etmekle veya ettirmekle ve öngörülen izinleri almakla yükümlü kılınacak. 
     Arıtma sistemlerinden sorumlu yönetimler, yapacakları her türlü yatırım, işletme, bakım, onarım, ıslah ve temizleme harcamalarının tamamına, kirlilik yükü oranında katılmak zorunda olacak. 
     Atıksu toplama havzasının birden fazla belediye veya kurumun yetki sahasında olması halinde atıksu arıtma tesisini işleten kurumun, atıksu ile ilgili yatırım ve harcama giderlerini kirletenlerden, kirlilik yükü nispetinde tahsil etmesi öngörülüyor. 
     Kabul edilen önergeler doğrultusunda, atıksuların boşaltım sisteminin kurulmasında belediyeler katkı payı toplayabilecek. Ayrıca, atık bertaraf tesislerini kuran firmalara, Çevre ve Orman Bakanlığı'ndan lisans alma zorunluluğu getirildi. 
     Belediyeler, evsel atıklarla ilgili olarak, Çevre ve Orman Bakanlığı'na bilgi verecekler. 
     
     TEHLİKELİ KİMYASAL VE ATIKLAR... 

     Tasarıda, piyasaya sürüldüğü tespit edilen tehlikeli kimyasallar ile bu kimyasalları içeren eşyanın, bunları satış ve kullanım amacıyla piyasaya süren kurum, kuruluş ve işletmelere toplattırılıp, imha ettirilmesi öngörülüyor. 
     Zorunlu mali sorumluluk sigortası, mali yeterliliklerine göre Hazine Müsteşarlığı'nca belirlenen sigorta şirketleri tarafından ya da bağlı olduğu bakanın onayı ile Hazine Müsteşarlığı'nca çıkarılacak bir yönetmelikle oluşturulacak havuz tarafından temin edilecek. 
     Sigorta için oluşturulacak havuzun başlangıç giderleri için geri ödenmek üzere Hazine Müsteşarlığı bütçesinden avans kullanılabilecek. 
     
     TEDBİRLER, FAALİYET SAHİBİNCE ALINACAK 

     Kişilerin huzur ve sükununu, beden ve ruh sağlığını bozacak şekilde ilgili yönetmeliklerle belirlenen standartlar üzerinde gürültü ve titreşim oluşturulması yasaklandı. Tasarı ile ulaşım araçları, şantiye, fabrika, atölye, işyeri, eğlence yeri, hizmet binaları ve konutlardan kaynaklanan gürültü ve titreşimin yönetmeliklerle belirlenen standartlara indirilmesi için faaliyet sahibi tarafından gerekli tedbir alınması öngörülüyor. 
     Çevre ve insan sağlığı yönünden tehlike yaratan faaliyetler, süre verilmeksizin durdurulacak. ÇED incelemesi yapılmaksızın başlanan faaliyetler Bakanlıkça, proje tanıtım dosyası hazırlanmaksızın başlanan faaliyetler ise mahallin en büyük mülki amiri tarafından süre verilmeksizin durdurulacak. 
     
     İÇİŞLERİ KOMİSYONU TOPLANAMADI 

     Bu arada, TBMM İçişleri Komisyonu, hükümet temsilcisinin gelmemesi üzerine toplanamadı. 
     İçişleri Komisyonu'nda Türkiye Emekli Subaylar, Emekli Astsubaylar, Harp Malulü Gaziler, Şehit Dul ve Yetimleri ile Muharip Gaziler Dernekleri Hakkında Kanunda Değişiklik Yapılmasına İlişkin Kanun Tasarısı'nın görüşülmesi planlanmıştı. 
     Komisyonda ayrıca, Kentsel Dönüşüm ve Gelişim Kanunu Tasarısı da ele alınacaktı. 
     
</TEXT>
</DOC>
