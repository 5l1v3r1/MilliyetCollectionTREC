<DOC>
<DOCNO> 309921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy07.html </URL>
<DATE> 2005/01/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li 10 milletvekili, avukat Önder Sav'ı Ankara Barosu'na şikayet etti 
</HEADLINE>
<TEXT>

     CHP Genel Sekreteri Önder Sav, avukatlık mesleğinin ilkelerine uygun tutum ve davranışlar içinde olmadığı iddiasıyla, Ankara Barosu'na şikayet edildi. 
     CHP milletvekilleri Mehmet Tomanbay, Hasan Aydın, Ahmet Güryüz Ketenci, Züheyir Amber, Turan Tüysüz, Hüseyin Özcan, Muzaffer Kurtulmuşoğlu, Ersoy Bulut, Erdoğan Kaplan ve Muhsin Koçyiğit'in imzasını taşıyan şikayet dilekçesinde, Sav'ın, bir dönem Ankara Barosu, iki dönem Türkiye Barolar Birliği başkanlığı yaptığı, halen baroya kayıtlı avukat olarak gözüktüğü belirtildi. 
     Dilekçede, Sav'ın, CHP Genel Sekreterliği görevini, Avukatlık Kanunu'nda belirtilen esasları dikkate alarak ve hukuka uygun olarak yürütmesi gerektiği kaydedildi. 
     Sav'ın, hukukun üstünlüğü ve demokrasi ilkelerine aykırı hareket ettiği öne sürülen dilekçede, tutum ve davranışlarının, avukatlık onuruna ve mesleğin saygınlığına yakışmadığı iddia edildi. 
     Dilekçede, Sav hakkında disiplin soruşturması yapılması istendi. 
     
</TEXT>
</DOC>
