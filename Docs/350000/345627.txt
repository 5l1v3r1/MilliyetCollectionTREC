<DOC>
<DOCNO> 345627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko01.html </URL>
<DATE> 2005/05/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa 24 binde kalmaya çalışacak 
</HEADLINE>
<TEXT>

     Yurtdışındaki gelişmelerin etkisi altında hareket eden borsada gerileme dün de devam etti. 
     Sabah hisse bazlı hareketlerin etkisiyle yükselişin yaşandığı borsada yön ikinci seansta aşağı dönerken, kapanış 24 bin 141 puandan oldu. 
     Fransa ve Almanya'daki gelişmeler ile FED'in faiz toplantısına ilişkin tutanaklarının değerlendirileceği bugün ise ilk hedef 24 binli rakamlarda tutunmak olacak. 
     
     Almanya ve Fransa borsayı etkiliyor 
     Almanya'daki seçim sonuçları ve ardından alınan erken seçim kararı ile 29 mayıs tarihinde Fransa'da yapılacak AB anayasası referandumuna yönelik tedirginliğin İMKB üzerindeki etkileri devam ediyor. 
     Ana çıpanın AB üyeliği olduğu piyasalarda, Türkiye'nin bu yolculuğu ile ilgili ortaya çıkan pürüzler ve zorluklar olumsuz etkiler yaratırken, Fransa'daki tedirginliğin yanına Almanya'nın da eklenmesi borsayı 24 bin sınırına kadar geri çekti. 
     
     'Hayır'lar fiyatlara girmeye başladı 
     Kısa vadede piyasalar hafta sonunda Fransa'da yapılacak olan AB anayasası referandumuna odaklanırken, referandumla ilgili anketler de yakın takibe alındı. Anketlerde 'hayır' oylarının öne çıkması ise rahatsızlık yaratıyor. 
     'Hayır' sonucunun olumsuz olmakla beraber piyasada fiyatlanmaya başladığına işaret eden uzmanlar, bu nedenle olası bir 'hayır'da çok sert tepkiler görülmeyebileceğine dikkat çekiyorlar. 
     Bugün için FED'in dün açıkladığı ve enflasyona vurgu yaptığı faiz toplantısı tutanaklarının değerlendirileceğini kaydeden uzmanlar, bunun yanında uluslararası borsalar ve alternatif piyasalardaki hareketlerin yakın takibe alınacağını belirtiyorlar. 
     İlk hedefin 24 binde kalmak olduğu ifade edilirken, yükseliş halinde 24 bin 400-500 seviyesinin hedefleneceği aktarılıyor. Destek olarak ise 23 bin 800-900 aralığı öne çıkıyor. 
     
</TEXT>
</DOC>
