<DOC>
<DOCNO> 325513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun49.html </URL>
<DATE> 2005/03/21/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Annan "Irkçılık tüm Dünya'da yeniden yükselişe geçti." 
</HEADLINE>
<TEXT>

     Birleşmiş Milletler BM Genel Sekreteri Kofi Annan, ''ırkçılık virüsünün ortadan kaldırılması için tüm dünyada on yıllardır devam eden çabalara rağmen, bu virüsün insanlar ve toplumlar arasındaki ilişkileri zehirlemeye devam ettiğini'' belirterek, ''ırkçılığın tüm dünyada yeniden yükselişe geçtiğini'' söyledi. 
     Uluslararası Irk Ayrımcılığının Önlenmesi Günü dolayısıyla mesaj yayımlayan Annan, ırkçılık gibi bir hoşgörüsüzlüğe karşı hiç kimsenin tarafsız kalamayacağının altını çizerek, kurumsal ayrımcılık, dolaylı ayrımcılık, ırkçı şiddet, nefret suçları, baskı ve zulüm gibi ırkçı eğilimlerin yeniden hortladığı günümüzde yeni ırkçı ayrımcılık şekillerinin de bu konuda kaydedilen ilerlemeleri tehdit ettiğini söyledi. 
     Özellikle internetin ırkçılık propagandası için yaygın şekilde kullanıldığına dikkat çeken Annan, ''insan kaçakçılığının arttığına, siyasi söylemlerde yabancı düşmanlığının yoğunlaştığına ve bozuk bir güvenlik anlayışıyla masum insanların ırklarından dolayı fişlendiğine'' işaret etti. 
     Yahudi toplama kamplarının özgürlüğe kavuşturulmasından 60 yıl sonra Yahudi düşmanlığının bile yeniden hortladığını ifade eden Annan, Güney Afrika'da apartheid ırk ayrımı rejimine karşı şiddet içermeyen protesto gösterisi sırasında ateş açılarak 69 kişinin öldürülmesinin 45. yıldönümünü de anarak, tüm ülkeleri her türlü ırk ayrımcılığına karşı mücadeleye çağırdı. 
     Bu arada BM İnsan Hakları Komisyonu Özel Raportörü Doudou Diene de yaptığı açıklamada, Avrupa ülkelerinde artan ırkçılığa dikkat çekti. Göçmenlere, azınlıklara ve mültecilere yönelik ırkçı saldırılarda artışın Avrupa'da ırkçılık, ırkçı ayrımcılık ve yabancı düşmanlığının arttığını gösterdiğini kaydeden Diene, Avrupa Birliği'ni bu sorunla daha ciddi şekilde mücadele etmeye davet etti. 
     
</TEXT>
</DOC>
