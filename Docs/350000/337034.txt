<DOC>
<DOCNO> 337034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy14.html </URL>
<DATE> 2005/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yıldırım Japonya'daki tren kazası yargısız infazın hata olduğunu gösterdi 
</HEADLINE>
<TEXT>

     Ulaştırma Bakanı Binali Yıldırım, Japonya'daki tren kazalarının hız aşımı ve insan hatasından kaynaklandığının anlaşıldığını belirterek, ''Kazaların nedenlerini, sonuçlarını anlayıp dinlemeden yargısız infaz yapmanın ne kadar hata olduğu son örnekte de ortaya çıktı'' dedi. 
     Yıldırım, Hurdacılar Sitesi PTT Şubesi'nin açılışında gazetecilerin Japonya'daki tren kazalarına ilişkin sorusu üzerine, dün yaşanan tren kazasında hayatını kaybeden çok sayıda insan olduğunu ve 400'ün üzerinde de yaralı bulunduğunu anımsattı. 
     Japon halkına başsağlığı dileyen Yıldırım, dünyanın her ülkesinde bu tür kazalar yaşandığını, 22 Nisan'da da Hindistan'da bir tren kazası meydana geldiğini ifade etti. 
     Japonya'daki tren kazasından gelen ilk bilgilerin hız aşımı ve insan hatasından kaynaklandığı yönünde olduğunu belirten Yıldırım, ''Kazaların olmamasını temenni etmekle birlikte, kazaların nedenlerini, sonuçlarını anlayıp dinlemeden yargısız infaz yapmanın ne kadar hatalı bir şey olduğu bu son örnekte de ortaya çıkıyor'' dedi. 
     Kazaların yüzde 90'nın insan hatasından kaynaklandığını vurgulayan Yıldırım, insanlığın kazalarda ölenlerin sayısını azaltmak için çaba sarfettiğini ancak tamamen kazaları sona erdirme imkanı bulunmadığını kaydetti. 
     
</TEXT>
</DOC>
