<DOC>
<DOCNO> 333684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko26.html </URL>
<DATE> 2005/04/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Unakıtan Yanında çalıştırdığı işçi kadar vergi vermeyenler var 
</HEADLINE>
<TEXT>

     Maliye Bakanı Kemal Unakıtan, Türkiye'de, 'yanında çalıştırdığı işçi kadar vergi vermeyenler' olduğunu söyledi. 
     Unakıtan, Türkiye Odalar ve Borsalar Birliği'nde TOBB yapılan Tekstil ve Konfeksiyon Sektörünün Sorunları konulu toplantının ardından, TOBB Başkanı Rifat Hisarcıklıoğlu ve sektör temsilcileriyle birlikte basın toplantısı düzenledi ve ardından soruları yanıtladı. 
     Unakıtan, bir gazetecinin ''Maliye, tekstil sektöründe ödenen vergi iadesi ile o sektörden aldığı vergi arasında ne kadar fark olduğunu açıklayacak mı'' sorusu üzerine, şöyle konuştu 
     ''Bu konuda benim zamanımda da, önce de çalışma yapılmıştır. Sektör, sektör, bütün mükelleflerin vergi performanslarını sürekli ölçüyoruz. Tekstil sektörünü de ölçüyoruz. Sektörün problemleri var. Önlemleri almaya devam edeceğiz. Bir yerde problem olmaması mümkün değil. Türkiye'nin genel vergi yapısı zaten belli. Bütün mükelleflerin beyanları ortada. 
     Ben, zaman zaman dile getiriyorum. Bunların tamamı, Türkiye'nin gerçek durumunu yansıtmayan beyanlar. Kayıt dışı derken, muhakkak suretle kayıt dışında kalmış, hiç beyanname vermemiş şeklinde söylemiyorum. Beyanname verdiği halde, gerçek beyanı vermeyenleri de kastediyorum. Yanında çalıştırdığı işçi kadar vergi vermeyenler var. Yanında çalıştırdığı işçinin asgari ücretini ödemek zorunda, asgari ücretin vergisini vermek zorunda. Koskoca dükkan sahibi, işyeri sahibi, o kadar vergi vermiyor. En büyük problem bu.'' Kayıt dışı meselesinin ''akşamdan sabaha'' halledilecek bir mesele olmadığına işaret eden Unakıtan, ''kararlı olmak lazım. Kararlı olurken de, sadece Maliyenin, Bakanının kararlılığı yetmiyor. Bütün toplumun buna karar vermesi lazım. Bunu Türk milleti olarak, artık gündemimizden çıkarmamız icap ediyor. Bu bir süreçtir, gittikçe bunun meyvelerini almak suretiyle AB'ye üye olduğumuzda, oradaki kayıt dışılıkla, buradaki farklı olamaz. Bizi öyle almazlar. Bu meselemizi, bu süreç içinde halletmemiz lazım'' şeklinde görüş bildirdi. 
     
     ''ÇÜRÜKLER TEMİZLENMELİ'' 
     AB ile müzakere sürecinin yakında başlayacağını hatırlatan Unakıtan, uyum konusundaki değişimleri gerçekleştirmek gerektiğini belirtirken, ''kayıt dışı ekonomi ile mücadelede TOBB Başkanı, yöneticileri ve özel teşebbüs yanımızda. Özel teşebbüs, artık içindeki çürükleri ayıklamaya hazır durumda. Bu, Türkiye için önemli. Kayıt dışılık, haksız rekabete yol açıyor. Türkiye, ilerlemek istiyorsa, bunu çözmesi lazım'' diye konuştu. 
     Tekstil sektörünün sorunları bulunduğunu kaydeden Unakıtan, bu sorunları bazen çözmenin zor olduğunu, çünkü sorunların bazılarının yurt dışından kaynaklandığını belirtti. Unakıtan, ''Herkes kendi malını satmak için, akla gelmeyecek yollara başvuruyor. Mesela, Çin var ki, oradaki işçilik maliyeti ile kimse baş edemez. Bugün, Türkiye'deki mahkumları o fiyata çalıştıramazsınız'' dedi. 
     Tekstil sektörünün sorunlarının çözümü için hükümet olarak ne gerekiyorsa yapacaklarını vurgulayan Unakıtan, tekstilde KDV problemi üzerindeki çalışmaların devam ettiğini bildirdi. 
     Tekstilde ''KDV sorunları ve çözüme ilişkin bir rapordan bahsedildiği hatırlatılarak, bu konudaki düşüncelerinin'' sorulması üzerine Unakıtan, bu çalışmaların sadece Bakanlıklarda yapılmadığını, sivil toplum örgütlerinin de çalışmalarda bulunduklarını söyledi. Unakıtan, şöyle devam etti 
     ''Sonuçlanmış bir çalışma değil. Ham bir çalışma. Sivil toplum örgütleri, kendi mensuplarının menfaati için yapıyor. Hükümet olarak, sivil toplum örgütlerinin görüşlerine değer verdiğimiz için, Ben yaptım, oldu değil de, katılımcı şekilde her türlü Kanun hazırlığımızda, fikirlere açığız. O tür konularda, spekülatif beyanlar vermek doğru değil. O şekilde davranmak doğru değil. Ham çalışmayı, yapılmış, bitmiş gibi açıklamak, doğru bir şey değil.'' Bu arada ''tekstil sektöründe ödenen kdv iadesi ile 1 katrilyon liralık farkı nasıl açıklıyor sunuz'' şeklindeki soruya ise Unakıtan, ''Maliye Bakanlığı olarak, kdv alacağımızı alıyoruz almıyoruz o bizim sorunumuz. Biz onu alırız toplarız'' yanıtını verdi. 
     
</TEXT>
</DOC>
