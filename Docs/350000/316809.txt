<DOC>
<DOCNO> 316809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonyas08.html </URL>
<DATE> 2005/02/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Turks sergisini gezenlerin sayısı 81 bini geçti... 
</HEADLINE>
<TEXT>

     İngiltere'nin en saygın sanat kurumlarından biri olan Royal Academy of Arts tarafından Londra'da açılan ve Türklerin 600-1600 yılları arasındaki bin yıllık yolculuğunu anlatan ''Turks'' sergisi, büyük ilgi görmeye devam ediyor. Her gün ortalama 3 bini aşkın sanat severin ziyaret ettiği sergiyi gezenlerin sayısı 81 bini aştı. 
     Kültür ve Turizm Bakanlığı'ndan edinilen bilgiye göre, İngiltere'de Türk rüzgarları esmeye devam ediyor. Londra'da açılan ''Türkler Bin Yıllık Yolculuk 600-1600'' sergisi hem turistler hem de İngilizler tarafından büyük ilgi görüyor. 
     Sergiyi açıldığı 22 Ocak'tan bu yana 81 bin 400 kişi gezerken, izleyenlerin, yoğun ilgi nedeniyle sergiyi rahat gezememekten yakındığını övgülü sitemlerle anlattıkları bildirildi. 
     Uygurlar, Selçuklular ve Osmanlılara ait eserlerin yer aldığı, Türklerin orta ve uzak doğudan başlayarak Anadolu'da son bulan yolculuğunu anlatan serginin Londralıları büyülediğini kaydeden Kültür ve Turizm Bakanlığı yetkilileri, serginin son günü olan 12 Nisan'a kadar 400 bini aşkın ziyaretçinin geleceği tahmininde bulundular. 
     
     TÜRKİYE'DEN ÖZEL ''TURKS'' TURU 
     Sergi için Türkiye'den özel ''Turks'' turlarının düzenlendiğini belirten yetkililer, Londra'ya ''Türkler'' sergisi için akın akın Türk ziyaretçi gittiğini de ifade ettiler. 
     Serginin Türklerin binlerce yıllık 600-1600 tarihi yolculuğunu anlatırken Türk kültür ve sanatını görme ve anlama fırsatı yarattığını kaydeden yetkililer, sergide Osmanlı İmparatorluğu'nun yanı sıra Uygurlar ve Selçuklular dönemi eserlerine de yer verildiğini belirttiler. 
     Sergi kapsamında, Türk mimarisi, karakalem, yağlıboya çalışmalar, metal takı, kaftan ve halı örneklerine yer veriliyor. 
     
</TEXT>
</DOC>
