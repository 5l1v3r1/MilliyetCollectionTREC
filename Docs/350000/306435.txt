<DOC>
<DOCNO> 306435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko12.html </URL>
<DATE> 2005/01/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yabancıların Türkiye portföyü 30 milyar doları aştı 
</HEADLINE>
<TEXT>

     Yabancı yatırımcıların, Türkiye'deki hisse senedi, Hazine borçlanma senetleri ve mevduattan oluşan portföylerinin toplam tutarı, AB'den müzakere tarihi alınan aralık ayında 5.1 milyar dolara yakın artarak 30.5 milyar dolara yükseldi. 
     ANKA'nın Bankacılık Düzenleme ve Denetleme Kurumu BDDK , İMKB Takasbank ve Merkez Bankası verilerinden yaptığı belirlemeye göre yabancıların yaklaşık 6 milyar dolarlık net menkul kıymet alımı yaptıkları tahmin edilen 2004 yılında portföylerindeki toplam büyüme ise 14.2 milyar dolara oldu. 
     Yabancıların portföyünde geçen yın en hızlı büyüme aralık ayında yaşandı. 
     Türkiye'nin AB'den 3 Ekim 2005 için müzakere tarihi aldığı ve IMF ile yeni ekonomik program konusunda mutabakata varıldığı geçen yıl aralık ayında yabancıların hisse senedi portföyünde 3 milyar 192 milyon dolarlık büyüme kaydedildi. Yabancıların net 475 milyon dolarlık hisse senedi alımı yaptıkları aralık ayında 
     hisse senedi portföyü değerinde yaşanan büyüme büyük ölçüde dolar kurundaki düşüş ve hisse senedi fiyatlarındaki artıştan kaynaklandı. Kasım 2004 sonunda 12 milyar 264 milyon dolar olan yabancıların hisse senetlerinin değeri aralık sonunda 16 milyar 141 milyon dolara ulaştı. Yabancı yatırımcıların aralık ayında İMKB'de fiyatlardaki artış ve kurdaki düşüş nedeniyle yaklaşık 2.7 milyar dolarlık kazanç sağladıkları belirlendi. Yabancı yatırımcılar aralıkta Hazine iç borçlanma kağıtlarını da önemli ölçüde artırdılar. Kasım sonunda 6 milyar 998 milyon dolar olan yabancıların TL cinsinden iç borçlanma kağıtlarının tutarı aralıkta 1 milyar 676 milyon dolar büyüyerek 8s milyar 674 milyon dolara yükselirken, döviz cinsinden iç borçlanma kağıtları ise sadece 4 milyon dolarlık artışla 1 milyar 183 milyon dolar oldu. Yabancıların Türkiye'deki bankaların emanetinde tuttuğu Hazinenin uluslararası piyasalara ihraç ettiği eurobondların tutarı ise aralıkta 217 milyon dolarlık azalmayla 1 milyar 62 milyon dolara geriledi. Yabancıların Türkiye'deki bankalarda bulunan döviz mevduat hesaplarında ise aralıkta 344 milyon dolarlık artış oldu. Kasım 2004 sonunda 2 milyar 884 milyon dolar olan yabancılara ait döviz hesaplarının tutarı aralık sonunda 3 milyar 228 milyon doları buldu. 
     
     YILLIK KAZANÇ 8 MİLYAR DOLAR 
     Yabancı yatırımcıların Türkiye'deki portföylerinin toplam değeri 2003 yılı sonunda 16 milyar 260 milyon dolar düzeyinde bulunuyordu. TL'nin değerlenme eğilimi, 2001 krizinden sonra oldukça düşük kalan hisse senedi fiyatları ve TL'ye ödenen yüksek reel faizler özelikle TL cinsinden Türk menkul kıymetlerini yabancılar için oldukça kazançlı hale getirdi. 
     Yabancılar geçen yıl ocak-kasım döneminde Türkiye'de net 4.3 milyar dolarlık hisse senedi ve Hazine borçlanma kağıdı almıştı. 
     Bu tutarın aralıktaki yoğun girişlerle yılın tümü için 6 milyar doları bulduğu tahmin ediliyor. 
     6 milyar doları bulduğu tahmin edilen net girişe karşılık 
     yabancıların portföylerinin değerinde net 14 milyar 217 milyon dolarlık artış yaşandı. Bu artışın 8 milyar dolarlık kısmının hisse senedi fiyatlarındaki artış ve Hazine borçlanma kağıtlarının getirilerinin yanı sıra dolar kurundaki düşüşten kaynaklandığı hesaplanıyor. 2004 yılında yabancıların sahip olduğu TL cinsinden Hazine iç borçlanma kağıtlarında 5 milyar 503 milyon dolarlık, yabancı para cinsinden iç borçlanma kağıtlarında 1 milyar 62 milyon dolarlık, hisse senetlerinde ise 7 milyar 187 milyon dolarlık büyüme kaydedildi. Yabancıların Türkiye'deki bankalarda bulunan döviz mevduatları ise 557 milyon dolarlık büyüme kaydetti. Bu gelişmelerden sonra yabancılar 2005 yılına 30 milyar 477 milyon dolarlık rekor bir portföy büyüklüğü ile girdiler. 
     
</TEXT>
</DOC>
