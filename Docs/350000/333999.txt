<DOC>
<DOCNO> 333999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy10.html </URL>
<DATE> 2005/04/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Başesgioğlu Çalışanları hak kaybı olmayacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''Emeklilik konusunda yapılan çalışmalar kapsamında mevcut çalışanların, herhangi bir hak kaybı söz konusu değil'' dedi. 
     Bakan Başesgioğlu, Bolu'da Türk-İş tarafından düzenlenen ''İş Kanunu'nun değerlendirilmesi'' toplantısında basın mensuplarının soruların yanıtladı. 
     Başesgioğlu, bir gazetecinin ''Büyüme oranının istihdama olumlu yansıyacağını düşünüyor musunuz '' sorusuna, ''Büyüme oranlarındaki artışın zaman içerisinde istihdama olumlu yansıyacağını düşünüyorum. 2004 yılı rakamlarına göre, 560 bin yeni istihdam oldu. İşsizlik rakamlarındaki yüksek oran nedeniyle, bu fazla ön plana çıkmadı. Yüze 10.5'lik işsizlik oranı yüzde 10'lara kadar düştü. Uzun vadede, bu düşüşün daha da fazla olacağına inanıyorum'' dedi. 
     ''Sosyal Güvenlik Reformu çalışmalarında gelinen son nokta nedir '' sorusuna da Bakan Başesgioğlu, şu yanıtı verdi 
     ''Sosyal Güvenlik Reformu, konusunda son iki yılda, çok önemli çalışmalar yaptık. Yaptığımız çalışmaların bir bölümü Meclis'teki komisyonlara geldi. Bu konuda önümüzdeki günlerde son adımlar atılacak. Özellikle, çağdaş bir uygulama olan genel sağlık sigortası hayata geçirilecek. 
     Bütün vatandaşlarımız sağlık sigortası kapsamına alınacak. Çocuklar doğar doğmaz genel sağlık sigortası kapsamına alınacak ve 18 yaşına kadar devletin güvencesi altında olacaklar. Bu süreçte çocukların annesinin babasının herhangi bir sosyal güvenlik kurumuna bağlı olup olmadığına bakılmayacak. Ödeme gücü olmayan vatandaşlarımızın primlerinin ödenmesi konusunda, devlet yardımcı olacak.'' 
     
     EMEKLİLİK YASASI 
     Bakan Başesgioğlu, ''Yeni hazırlanan emeklilik yasası yürürlüğe girdiğinde mevcut çalışanların hak kaybı olacak mı '' sorusu üzerine şunları kaydetti 
     ''SSK, Emekli Sandığı ve Bağ-Kur'u tek bir çatı altında birleştireceğiz. Çalışanların durumu ne olacak. Şu anda çalışan vatandaşlarımızın emeklilik yaşında ve prim ödeme durumlarında herhangi bir değişiklik olmayacak. Bugün çalışan bir arkadaşımız kaç yaşında emekli olacaksa o tarihte emekli olabilecek. 
     Kaç gün prim ödemesi gerekiyorsa o primleri ödeyecek. Mevcut çalışanların kazanılmış haklarında herhangi bir kayıp söz konusu olmayacak. Yasa iş hayatına yeni girecekleri ilgilendiriyor. Şu aşamada, emeklilik yaşının yükseltilmesi gibi bir düşünce söz konusu değil.'' 
     
</TEXT>
</DOC>
