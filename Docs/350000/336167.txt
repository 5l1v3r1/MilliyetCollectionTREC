<DOC>
<DOCNO> 336167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun12.html </URL>
<DATE> 2005/04/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Almanya'da Braunschweig belediyesi Ermeni anıtı dikilmesini reddetti 
</HEADLINE>
<TEXT>

     Almanya'da, Braunschweig kenti belediyesi, Almanya Ermeni Merkez Konseyi'nin, sözde Ermeni soykırımının 90. yılı nedeniyle kentte bir anıt dikilmesi talebini reddetti. 
     Braunschweig belediyesi tarafından yapılan açıklamada, Ermeni Merkez Konseyi ile kentte yaşayan Türk toplumunun çıkarlarının da göz önünde bulundurularak, söz konusu taleple ilgili olarak yapılan değerlendirme sırasında Almanya Dışişleri Bakanlığı nezdinde de girişimde bulunulduğu, bakanlığın kentte böyle bir anıtın açılması konusunda çekincesi olmadığını bildirdiği ifade edildi. 
     Ermeni Merkez Konseyi'nin diğer bazı belediyelere de bu yönde bir başvuruda bulunduğu, ancak hangi belediyelerin bu başvuruyu kabul ettiklerinin bilinmediği kaydedilen açıklamada, ''Bununla birlikte belediye, özellikle Türkiye'nin Ermeni soykırımını bugüne dek tanımadığı bilgisinden hareketle, bu planın Braunschweig'daki Türk toplumu için tahrikkar bir nitelik taşıyacağına inanmaktadır. Belediye, ilke olarak Ermeni azınlığın talebini anlayışla, sempatiyle karşılamakla beraber bu başvuruyu reddetmektedir'' denildi. 
     
</TEXT>
</DOC>
