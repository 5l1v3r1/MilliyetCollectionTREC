<DOC>
<DOCNO> 302693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/guncel/gun01.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 ortak da kayıp 
</HEADLINE>
<TEXT>


15 milyon YTL'lik büyük ikramiyeyi paylaşan 4 talihliden de ses çıkmadı. İstanbul, Kahramanmaraş ve Van, piyango zenginlerini merakla bekliyor 

HABER MERKEZİ 

Milli Piyango'nun yılbaşı çekilişinde 15 milyon YTL'lik 15 trilyon lira büyük ikramiyeye 4 ortak çıktı. Biletlerin ikisi İstanbul'a isabet ederken, Kahramanmaraş ve Vanlı iki talihlinin kim olduğu bulunamadı. 
Milli Piyango İstanbul Bahçekapı Şube Müdürü Veli Pan, çeyrek biletlere isabet eden büyük ikramiyenin iki biletinin İstanbul'dan satın alındığını söyledi. Biletlerden birinin Şekerbank İstanbul Şubesi'nden, diğerinin de MP Galatasaray Şubesi'nden satıldığını kaydeden Pan, talihliler konusunda kendilerine bir bilgi ulaşmadığını söyledi. 

'Ben sattım' tartışması 
3786127 numaralı çeyrek biletlerden birinin satıldığı Kahramanmaraş'ın Afşin ilçesinde şanslı bileti satan bayi Bahadır Yaşar, ikramiyenin köylerden gelen vatandaşlardan birine çıkmış olabileceğini söyledi. 
Van'da da büyük ikramiye ortağını ararken, seyyar bayi Metin Kara bileti kendisinin sattığını iddia etti. Bitlis'in Tatvan ilçesinde bayilik yapan Ayhan Kaçmaz ise, şanslı bileti kendisinin sattığını öne sürdü. Milli Piyango Şube Müdürlüğü dün kapalı olduğu için, bileti hangi bayinin sattığı bugün belirlenecek. 

Polis, talihliyi arıyor 

Kahramanmaraş'ın Afşin ilçesinde polis, Milli Piyango'nun yılbaşı çekilişinde çeyrek biletine 15 milyon YTL isabet eden talihliyi can güvenliğini korumak için belirlemeye çalışıyor. Afşin Emniyet Müdürü Mehmet Demir, talihli oldukları öne sürülen kişilerle görüştüklerini açıkladı. 


</TEXT>
</DOC>
