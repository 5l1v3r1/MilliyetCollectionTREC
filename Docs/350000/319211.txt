<DOC>
<DOCNO> 319211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun27.html </URL>
<DATE> 2005/02/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Lübnan sokağa indi, on binler 'istifa' diye bağırdı 
</HEADLINE>
<TEXT>

     Lübnan'ın başkenti Beyrut'ta, hükümetin istifasını isteyenlerin katıldığı protesto gösterisinde kalabalık 20 bin kişiye ulaştı. 
     Parlamentoya 200 metre uzaklıktaki Şehitlik Meydanı'nda toplanan kalabalık, yüzlerce Lübnan bayrağını dalgalandırdı ve ''Lübnan ordusu dışında ordu istemiyoruz'', ''Suriye dışarı'', ''Özgürlük, egemenlik, bağımsızlık'' sloganları attı. 
     Meydanda yüzlerce asker ve polisin konuşlandığı dikkat çekerken, gösteriye liderlik edenler, provokasyona karşı kalabalığı uyardı. 
     Lübnan İçişleri Bakanı Süleyman Franciye, ulusal çıkarlar ve ülke huzuru için gösterileri yasaklamıştı. 
     
     MECLİSTE GÖRÜŞME SÜRÜYOR 
     Bu arada, eski Başbakan Refik Hariri'ye yönelik suikast dolayısıyla parlamentoda hükümet hakkında güvenoylaması yapılması beklenen özel bir oturum düzenleniyor. 
     Meclis Başkanı Nebih Berri, milli marşın çalınmasının ve 1 dakikalık saygı duruşunun ardından ''Refik Hariri'yi kim öldürdü'' sorusuyla oturumu başlattı. 
     Hariri'nin kızkardeşi milletvekili Behiye Hariri, siyahlar içinde ve gözyaşlarıyla yaptığı konuşmada hükümetin istifasını istedi. Behiye Hariri, ''Tüm Lübnanlılar düşmanlarını, Refik Hariri'yi şehid eden, bu kararı alan, planlayan ve icra eden, gerçeğin ortaya çıkmasına engel olan düşmanlarını bilmek istiyor'' dedi. 
     Muhalefet milletvekillerinden Mervan Hamadi, hükümeti suçlayarak, Lübnan istihbaratının 3 şefi ile polis şefi ve Devlet Başkanlığı Muhafızları komutanının görevinden alınmasını talep etti. 
     Başbakan Ömer Kerame de, son birkaç günde neler olduğunu anlatarak parlamentodan güvenoyu istedi. 
     Bugünkü oturumun sonunda yapılacak oylamada, Kerame hükümetinin, mecliste çoğunluğa sahip olduğu için güvenoyu alması bekleniyor. 
     
</TEXT>
</DOC>
