<DOC>
<DOCNO> 345669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy03.html </URL>
<DATE> 2005/05/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
AKP'den paparazzileri kızdıracak yasa teklifi 
</HEADLINE>
<TEXT>

     MİT Müsteşarı Şenkal Atasagun’un bile toplumsal sorunlara yol açtığı gerekçesiyle eleştirdiği "paparazzi" nitelikli TV programlarına karşı AKP’den radikal bir teklif geldi. AKP Trabzon Milletvekili Asım Aykan yayınlarda, "toplumda korku ve paniğe yol açmama, asılsız haber ve programlarla toplumun huzurunu bozmama, özel hayatın gizliliği ve konut dokunulmazlığını ihlal etmeme" ilkelerine de uyulması için yasa teklifi hazırlayarak TBMM Başkanlığı’na sundu. 
     Anayasa değişikliğinin ilk turunun kabul edildiği RTÜK’le ilgili olarak hükümet kanadı da yasa değişikliği tasarısı hazırlarken, AKP’li Aykan bireysel bir çalışma yaparak radyo ve TV yayınlarında uyulması gereken "yayın ilkeleri"ni değiştirecek bir teklif hazırladı. 
     RTÜK Yasası’nın yayın ilkelerini düzenleyen 4’üncü maddesinin e bendinin değiştirilmesini isteyen Aykan, RTÜK’ün hukuki alt yapısının yetersizliğinden yakındı. Asım Aykan, Radyo ve TV yayınlarının düzenlenmesiyle yetkili ve görevli olan RTÜK’ün yasayla kendisine verilen görevleri gereğince yapabilmesi için yasal dayanaklarının olmasının zorunlu olduğuna işaret etti. Aykan, "Genel ahlaka ve toplmumun milli ve manevi değerlerine aykırı, toplumda korku ve paniğe yol açacak, asılsız haber ve programlarla toplumun huzurunu bozacak ve toplumun en küçük birimi olan aile yapısını zedeleyecek nitelikte yayınların yapılmamasının temini için yasa değişikliğine ihtiyaç duyulmaktadır" dedi. 
     
     ÖZEL HAYATIN GİZLİLİĞİ VE KONUT DOKUNULMAZLIĞI 

     Bugünkü yasal uygulamada, radyo ve TV yayınlarının, "toplumun milli ve manevi değerlerine ve Türk aile yapısına aykırı olmaması" gerekiyor. 
     Aykan’ın bu ilkeleri çok daha genişleten teklifi ise şu hükümlerin getirilmesini içeriyor 
     "Genel ahlaka ve toplumun milli ve manevi değerlerine aykırı, toplumda korku ve paniğe yol açacak, asılsız haber ve programlarla toplumun huzurunu bozacak ve toplumun en küçük birimi olan aile yapısını zedeleyecek nitelikte olmaması ve yayınlarda özel hayatın gizliliğinin ve konut dokunulmazlığının ihlal edilmemesi." 
     
</TEXT>
</DOC>
