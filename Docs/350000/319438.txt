<DOC>
<DOCNO> 319438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/dunya/axdun02.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesap günü geliyor 
</HEADLINE>
<TEXT>


DIŞ HABERLER SERVİSİ 


Irak Özel Mahkemesi, başkent Bağdat'ta tutuklu bulunan ve aralarında eski Irak Devlet Başkanı Yardımcısı Taha Yasin Ramazan ile Saddam Hüseyin'in üvey kardeşi Barzan İbrahim El Hasan El Tikriti'nin de bulunduğu 5 üst düzey Baas Partisi üyesinin mahkemeye sevk edileceğini açıkladı. Mahkemeden yapılan yazılı açıklamada, bahsi geçen kişilerin 1982 yılında eski Irak lideri Saddam Hüseyin'e karşı düzenlenen başarısız suikast girişiminin ardından Duceyl kasabasında gerçekleştirilen misillemede insanlık suçu işlediklerinin belirlendiği belirtildi. Açıklamada, 4 yıl boyunca kasaba halkından yüzlerce kişinin tutuklandığı, bazılarının idam edildiği kaydedildi. 
Açıklamada, sanıklara ait ön soruşturmanın tamamlandığı, ancak başka davalara ilişkin soruşturmalarının sürdüğü belirtildi. Duruşmaların ne zaman başlayacağına ilişkin ise bilgi verilmedi. 

Saddam kafeste yargılanacak 
Öte yandan İngiliz The Sun gazetesi, Irak'ın devrik lideri Saddam Hüseyin'in, Bağdat'ta yapılacak duruşmalarında bir kafesin içinde oturtulacağını yazdı. Bağdat'ta Yeşil Bölge içindeki Saddam'ın eski saraylarından birinde hazırlanan mahkeme salonuna metal bir kafes konulacağını yazan gazete, bunun bir güvenlik önlemi olduğunu belirtti. Haberde, Saddam'ın duruşmalar sırasında yeraltında bir hücrede kalacağı ve mahkeme salonuna özel bir asansörle girip çıkacağı öne sürüldü. 


</TEXT>
</DOC>
