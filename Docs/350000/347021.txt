<DOC>
<DOCNO> 347021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun06.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolculuğun bittiği yerde oyun başladı 
</HEADLINE>
<TEXT>


Yakın dönem Türkiye tarihini konu alan "Tol", 30-31 Mayıs tarihlerinde Tiyatro Oyunevi tarafından Oyun Atölyesi'nde sahnelenecek 

Sema Aslan 

Metis Yayınları'ndan çıkan ve Murat Uyurkulak'ın ilk romanı olan "Tol", tren yolculuğu sırasında bir araya gelen 2 kişinin konuşmaları ekseninde Türkiye'nin yakın tarihine bir bakış niteliğinde. Kitap, '68 kuşağından 'Şair' lakaplı bir adam ile 12 Eylül kuşağından Yusuf'un Diyarbakır'a giden trende anlattıkları hik yelerle kendi hayatlarını ve geçmişi sorgulamalarını anlatıyor. 
"Tol"de şair rolünü Mahir Günşiray, Yusuf'u Güven İnce canlandırıyor. Mahir Günşiray oyununun uyarlanmasını ve yönetmenliğini üstlendi. "Tol" prömiyerini tiyatro festivali kapsamında Diyarbakır'da yaptı yolculuğun bittiği yerde oyunun macerası başladı. 
"Tol"u Diyarbakır'daki sahnelenişi sırasında izlediğini ve çok beğendiğini söyleyen Murat Uyurkulak, edebiyatı kutsal bir şey olarak görmediğini, dolayısıyla da uyarlanma konusunda bir endişesinin olmadığını söylüyor. 

Yeni bir teknik 

"Roman gerçekliğini koruduk ama Deniz'leri, Mahir'leri, İbrahim'leri, ölenleri, topal kalanları, işkence görenleri, kaçanları hatırlatacak şekilde de birtakım oyunlar kurduk" diyen yönetmen Mahir Günşiray, oyunu anlatıyor 

Sizi "Tol"u sahnelemeye iten ne oldu 
"Tol"un çok etkileyici bir dili var sanki edebiyat yapılmamış da, yazarı, hayvansı biçimde içinden ne geliyorsa bir kalemde yazmış. 12 Mart öncesi ve 12 Eylül dönemine ait yaşamları böylesine içten, dürüstçe ve edebi şekilde anlatan başka bir metin görmedim. Bu döneme ait bir şey yapmak gerekiyorsa vakti geldi diye düşündüm. Bir de tiyatro olarak benim açımdan yeni bir sahneleme tekniğini denemek açısından da iyi bir metindi "Tol". Geri kaydırmalar, ileri sarmalar vs. Bunu sahnede denemek istedim. 

Oyun metnini hazırlarken en çok ne zorladı sizi 
Romanın '70 sonrasına dair bölümlerinde çok malzeme vardı. Anlaşılabilir bir dizge kurmak için epey çalıştım malzemeleri seçmekte ve atmakta zorlandım. '68 kuşağını yaşamış insanların, '80 sonrası nerelere savrulduğunu anlatan kısımlar var ki hepsi çok iyi. 

"Tol"un prömiyeri neden Diyarbakır'da yapıldı 
Oyunun provalarını İstanbul'dan bir trene binerek Diyarbakır'a giderken bir yolculuk sırasında çalışalım diye düşündük ama sonra böyle bir maceraya girmekten vazgeçtik. "Tol"u Diyarbakır'da sahnelemek bizim için önemliydi. 


</TEXT>
</DOC>
