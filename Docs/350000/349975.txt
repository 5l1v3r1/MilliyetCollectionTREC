<DOC>
<DOCNO> 349975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko18.html </URL>
<DATE> 2005/06/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bakan Yıldırım Avrupa Yakası'na ikinci havaalanı zorunlu gözüküyor 
</HEADLINE>
<TEXT>

     Ulaştırma Bakanı Binali Yıldırım, İstanbul'un Avrupa yakasına ikinci bir havaalanının zorunluluk olarak gözüktüğünü bildirdi. 
     Hilton Oteli'nde yapılan ''KOBİ'ler Verimlilik ve Bilişim Zirvesi''ne katılan Bakan Yıldırım, basın mensuplarının, İstanbul'a yeni bir havaalanı yapılıp yapılmayacağına ilişkin sorularını yanıtladı. 
     İstanbul'da hava trafiğinin günden güne arttığına dikkati çeken Bakan Yıldırım, son 1-1.5 yıl içinde şehirde hava trafiğinin dış hatlarda yüzde 25, iç hatlarda yüzde 63 oranında arttığını kaydetti. 
     Atatürk Havalimanı'nın saatte 30 uçağa hizmete verebilecek kapasitesi bulunduğunu belirten Yıldırım, şunları söyledi 
     ''Öyle günler oluyor ki sayı 48'e kadar çıkıyor. Hele Avrupa şampiyonlar ligi final karşılaşmasında bu sayı 60'ları buldu. O yüzden bu trend devam ederse, havaalanının yetmeyeceği aşikar gibi görünüyor. Sabiha Gökçen Havaalanı'nı devreye soktuk, orada da bir trafik artışı var. Yine de yeterli değil. Bu nedenle Avrupa yakasına ikinci bir havaalanı zorunluluk olarak gözüküyor.'' 
     
</TEXT>
</DOC>
