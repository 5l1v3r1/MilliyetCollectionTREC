<DOC>
<DOCNO> 310211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun51.html </URL>
<DATE> 2005/01/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Güzelyurtlu cinayetinde 3 tutuklama daha 
</HEADLINE>
<TEXT>

     KKTC'li İşadamı Elmas Güzelyurtlu, eşi Zerrin ve kızı Eylül'ün Güney Kıbrıs'ta öldürülmesiyle ilgili olarak KKTC'de 3 kişi daha tutuklandı. 
     Böylece Güzelyurtlu ailesi cinayetiyle ilgili olarak tutuklu sayısı 8'e yükseldi. 
     Edinilen bilgiye göre, polisin olayla ilgili olarak yakaladığı Ali Falyalı, Sabri Yıldırım ve Zafer Eriz hakkında bugün çıkarıldıkları Lefkoşa Kaza Mahkemesi'nde üçer gün tutukluluk emri alındı. 
     Olayla ilgili olarak tutuklu bulunan diğer 5 zanlı, Mustafa Akmandor, Fikret Akmandor, Mustafa Çavga, Emin Özbeyit ve Hikmet Oruç'un tutukluluk süreleri dün çıkarıldıkları Lefkoşa Kaza Mahkemesi'nde beşer gün daha uzatılmıştı. 
     
     CUMHURBAŞKANI DENKTAŞ 
     Bu arada, KKTC Cumhurbaşkanı Rauf Denktaş, Güzelyurtlu ailesinin cinayet delillerini ''tanınma olur'' diye KKTC'ye vermeyen ve işbirliğine yanaşmayan Rum yönetiminin tavrını eleştirdi. 
     Denktaş, bir kabulü sırasında, ''BM araya girmeli. Polisler arası işbirliği yapılabilir. Daha önce yapıldı'' dedi. Denktaş, Rum tarafının tavrını ''bağnazlık'' olarak değerlendirdi. 
     BM'nin araya girmesiyle bu gibi hallerde nelerin yapılabileceğinin süratle karara bağlanması gerektiğini ifade eden Denktaş, Türk sanıklarının Türk mahkemelerinde yargılanma hakkı bulunduğunu belirtti. 
     '''Böyle gidecek olursak, Rum tarafında cinayet işleyen her Türk bize sığınacak, bizde cinayet işleyen her Rum Güney'e sığınacak ve iki Kıbrıs canileri koruyan ülke haline gelecek'' diyen Denktaş, bunun kabul edilebilecek bir şey olmadığını kaydetti. 
     Denktaş, Avrupa Birliği'nin, Rum idaresinin önce geçmişine ve sonra Kıbrıs konusundaki siyasetine bakması ve Rum idaresine baskı yapması gerektiğini söyledi. 
     Tanınmanın bir niyet meselesi olduğunu belirten Denktaş, Türklerin Rumları, Rumların da Türkleri tanımadığını, ancak işbirliği yapılabileceğini ifade etti. 
     
</TEXT>
</DOC>
