<DOC>
<DOCNO> 314866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun21.html </URL>
<DATE> 2005/02/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
11 eşli Kral, eşleri için 10 yeni BMW aldı 
</HEADLINE>
<TEXT>

     AIDS ve fakirliğin pençesinde kıvranan Afrika ülkelerinden Swaziland'ın kralı III. Mswati 36 , eşleri için BMW marka 10 adet yeni otomobil satın aldı. 
     Swaziland'da yayımlanan Times gazetesinin haberine göre, 2 ay önce 500 bin dolara limuzin satın alan Kral Mswati, BMW marka otomobiller için 820 bin dolar harcadı. 
     Kral Mswati, 2 ay önce televizyon, DVD sistemi, 21 hoparlörü ve buzdolabı bulunan Daimler Chrysler marka bir limuzin satın almıştı. 
     Geçen yıl 25 Nisan'daki doğum gününde de 10 adet BMW marka otomobil satın alan Kral Mswati, bu araçlardan bazılarını eşlerine hediye etmişti. 
     Kralın bu yılki doğum gününde yapılacak kutlamaların maliyetinin yaklaşık 1 milyon dolar olacağı sanılıyor. 
     11. eşiyle geçen yıl evlenen Kral Mswati'nin eşleri için 10 saray inşa edilmesi emrini verdiği, sarayların maliyetinin yaklaşık 17 milyon dolar olacağı belirtildi. 
     BM'nin tahminlerine göre, 1,2 milyon kişinin yaşadığı Swaziland'da halkın yüzde 40'ı AİDS hastası. Güney Afrika Cumhuriyeti ile Mozambik arasında bulunan Swaziland'da halkın yüzde 65'i günde 1 dolardan daha az parayla geçinmek zorunda. Ülkede 200 bin kişi yaşamak için yabancı yardıma muhtaç. 
     
</TEXT>
</DOC>
