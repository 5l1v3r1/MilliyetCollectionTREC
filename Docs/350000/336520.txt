<DOC>
<DOCNO> 336520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/guncel/gun02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan'da yas günü 
</HEADLINE>
<TEXT>


CENK BAŞLAMIŞ Moskova 

Yüz binlerce Ermeni, 1915 olaylarının 90. yıldönümü nedeniyle Ermenistan'ın başkenti Erivan'daki "soykırım anıtı"nı ziyaret etti. Anma törenleri önceki gece başladı. Meşaleler taşıyan yaklaşık 10 bin kişi ulusal marşı söyleyerek anıtın bulunduğu tepeye yürüdü. Rus İnterfaks Ajansı, Erivan yakınlarındaki anıtı öğle saatlerine kadar 200 bin kişinin ziyaret ettiğini ve birkaç yüz metrelik kuyruk oluştuğunu duyurdu. Devlet Başkanı Koçaryan'ın anıta çelenk koyduğu törenlere yurtdışından gelenlerin de aralarında bulunduğu toplam 1.5 milyon kişinin katılmasını planlayan Ermenistan yönetimi, halkı anıtı ziyaret etmeye çağırdı. 

'Tazminat gündeme gelebilir' 
Ermenistan Cumhurbaşkanı Robert Koçaryan, "Ulusum sadece adalet istiyor, herhangi bir tazminat talebinde bulunma kaygısı yok. Bu öncelikle ahlaki açıdan gerekli" dedi. Koçaryan, bununla birlikte, "olası tazminat taleplerinin de gündeme gelebileceğini" söyledi. 

Belge ve Dink çiçek bıraktı 

MURAT UTKU Erivan DHA 
Erivan'daki soykırım anıtında düzenlenen törene yazar Murat Belge, Agos Gazetesi Yayın Yönetmeni Hrant Dink ve tarihçi Taner Akçam da katıldı. Belge ve Dink anıta çiçek bırakırken gözyaşlarını tutamadı. Belge, önceki gün Marriot Otel'in bahçesinde fanatik bir Ermeni'nin hedefi oldu. Saldırgan, bir kadeh şarabı, "Türk'sünüz değil mi " diye sorduğu Belge'nin başından aşağı döktü. "Ararat"ın başrol oyuncularından ve filmin yönetmeni Atom Egoyan'ın eşi Arsinee Hancıyan da Ermenistan'a gelenler arasındaydı. 

Yağmurda protesto 

ONUR SAĞSÖZ Erzurum DHA 
Erzurum Ülkü Ocakları ile Atatürk Üniversitesi Öğrenci Derneği üyeleri, soykırım iddialarını protesto etmek için yürüyüş düzenledi. Üniversite kampusunda toplanan 500'e yakın genç, sağanak yağmur altında 2 kilometre yürüdü. 100. Yıl Parkı'nda grup adına açıklama yapan bir genç, "Azerbaycan'da yapılan Türk katliamıyla, Kurtuluş Savaşı döneminde Doğu Anadolu'da yapılan Türk katliamının görüntüleri aynıdır" dedi. 

DÜNYADA 24 NİSAN 

PARİS'TE GÖSTERİLER Paris'te 4 bin kişi, "soykırım anıtı" Komitas heykelinin bulunduğu meydanda buluştuktan sonra, "Katil Türkiye", "Türkiye soykırımı tanımadan AB'ye giremez" sloganları atarak Türkiye Turizm ve Tanıtma Bürosu'nun bulunduğu Champs Elysees'ye doğru yürüdü. Lyon'da da 2 bin kişilik grup, aynı slogan ve pankartlar eşliğinde yürüdü. 
TERMİNATÖR GÜN İLAN ETTİ California Valisi Arnold Schwarzenegger, 24 Nisan'ı Ermeni soykırımını anma günü ilan etti. Ermenistan dışında en fazla Ermeni nüfusu California'da yaşıyor. 
ATİNA'DA TOPLANTI Yunanistan'ın başkenti Atina'da, hükümet, parlamento ve siyasi parti temsilcilerinin de katıldığı bir toplantı düzenlendi. İçişleri Bakanı Pavlopulos, Türkiye'nin soykırımı tanıması gerektiğini söyledi. Toplantı, katılımcıların Sindagma Anayasa Meydanı'ndaki Meçhul Asker Anıtı'na çelenk koymalarıyla son buldu. 
BEYAZ SARAY ÖNÜNDE GERGİNLİK Washington'da yaşayan Ermeniler, Beyaz Saray önünde protestoya hazırlanırken, aynı bölgede ABD'nin çeşitli bölgelerinden gelen yaklaşık 200 kişilik bir Türk grup toplandı. ABD'ye Kanada'dan gelen, aralarında Azeri ve Kıbrıslı Türklerin de bulunduğu gruba, Ermenilerin müdahale etmek istemesi üzerine tartışma yaşandı. Washington'daki Ermeniler, New York'un ünlü Times Meydanı'nda da bir miting düzenledi. 


</TEXT>
</DOC>
