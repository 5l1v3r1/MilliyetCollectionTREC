<DOC>
<DOCNO> 327547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun14.html </URL>
<DATE> 2005/03/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Washington Times AKP giderek milliyetçi politikalara yöneliyor 
</HEADLINE>
<TEXT>

     ANKA 

      Washington Times, AKP’nin giderek artan bir biçimde "şahin" söyleme ve milliyetçi politikalara yöneldiğini öne sürdü. 
     Washington Times gazetesi, Başbakan Tayyip Erdoğan’ın AB’nin Aralık Zirvesi’nden dönüşünde birçok Türk tarafından "mucize" yaratan biri olarak karşılandığını, ancak artık kutlanmaların yerini genel bir bocalamanın aldığını öne sürdü. 
     Türk hükümetinin başmüzakereciyi bile seçmediğini yazan Washington Times, geçen yıl Ankara’nın geneleksel Kıbrıs politikasında devrim yapanların gümrük birliği protokolünü imzalama konusunda "donmuş gibi" göründüğünü yazdı. 
     Washington Times’daki yorumda şöyle denildi "Ancak, gözlemcileri sadece hükümetin uyuşukluğu kaygılandırmıyor. Aynı ölçüde, Başbakan’ın, AKP’nin giderek artan bir biçimde birçok Türk’ün artık geçmişte kaldığını umdukları milliyetçi şahin söyleme ve politikalara dayanmasından kaygı duyuluyor." Türk polisi kadın göstericileri dövdüğünde Başbakan Erdoğan’ın Türk basınını suçladığını belirten gazete, Çevre Bakanlığı’nın bazı hayvanların adlarında Ermeni ve Kürt ifadelerini kaldırdığına dikkat çekerek, "Osman Pepe, Vulpes Vulpes Kurdistanica ve Ovis Armeniana’nın ulusal birlik için tehdit oluşturduğunu anlattı" ifadesini kullandı. 
     Uyum Protokolü’nün imzalanmasının Türkiye’de büyük bir sorun oluşturduğunu belirten gazete, Cumhurbaşkanı Ahmet Necdet Sezer’in Rum Büyükelçisi resmi yemeğe davet edildiği için Finlandiya ziyaretini iptal ettiğini anımsattı. 
     Gazete şunları yazdı "Parlamento’da üçte ikiye yakın sandalyeyi elinde tutan AKP’nin, milliyetçi bir sert tepkiden korkmak için pek bir nedeni olmamalı. Problem, göründüğünden daha az güçlüdür. ... Destekçileri arasında bölünmeler ortaya çıkmaya başladı." Gazete, AKP’nin milliyetçi politikalara ağırlık vermesinin parti açısından çok olumsuz olacağı görüşüne de yer verdi. 
     
</TEXT>
</DOC>
