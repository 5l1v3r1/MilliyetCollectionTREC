<DOC>
<DOCNO> 323435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy17.html </URL>
<DATE> 2005/03/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
TKP'den AB karşıtı gösteri... 
</HEADLINE>
<TEXT>

     Türkiye Komünist Partisi TKP tarafından düzenlenen ''AB'ye Karşı Yurtsever Cephede Birleş'' mitingi, Kadıköy'de yapıldı. 
     Mitinge katılan partililer, çeşitli pankart ve dövizler taşıyarak İskele Meydanı'nda toplandı. 
     İstanbul Çevik Kuvvet Şube Müdürlüğü ekiplerinin de aralarında bulunduğu yaklaşık bin 800 polisin geniş güvenlik önlemi aldığı mitingde konuşan TKP Genel Başkanı Aydemir Güler, örgütlü mücadele çağrılarının geniş kitlelere ulaştırılması için önlerinde zorlu bir görev bulunduğunu belirtti. 
     Güler, şunları söyledi 
     ''Bugünkü buluşmamızın coşkusuyla ülkemizdeki yurtsever birikimi defalarca katlamak için yarından tezi yok çok daha büyük bir enerjiyle çalışmalarımızı sürdüreceğiz. Önümüz açık, bundan böyle emperyalizm ve işbirlikçileri ayaklarını daha fazla denk almak zorunda kalacaklar.'' Sanatçı Edip Akbayram'ın da şarkılarını seslendirdiği mitingin ardından, partililer, kortej oluşturup Haydarpaşa yönüne doğru yaptıkları yürüyüşün ardından otobüslere binerek dağıldılar. 
     
</TEXT>
</DOC>
