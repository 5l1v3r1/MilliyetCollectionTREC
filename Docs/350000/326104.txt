<DOC>
<DOCNO> 326104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/siyaset/siy02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Beni bağışlayın 
</HEADLINE>
<TEXT>


Arınç, Meclis Onur Ödülü'ne aday gösterilen Özkök'ün, "Onur duyduğunu ama bir asker olarak aday gösterilmekten bağışlanmasını rica ettiğini" söyledi 


TBMM Başkanı Bülent Arınç, aktif siyaset yapan kişilerin Milli Egemenlik Onur Ödülü'ne aday gösterilmemesini tercih ettiğini belirterek, "Ben kendi adıma bu ödüle aday gösterilmiş bir kişi olarak, bu ödüle aday olmaktan sarfınazar ediyorum" dedi. 
Kepez Belediye Başkanı Erdal Öner'i ziyaret eden Arınç, Milliyet'in dün duyurduğu Genelkurmay Başkanı Orgeneral Hilmi Özkök'ün de aday gösterildiği yönündeki hatırlatma üzerine, bu ödüle herkesin aday olarak teklif edilebileceğini kaydetti. Arınç, "Ancak kimin bu ödüle layık olduğuna Meclis Başkanlık Divanı karar verecektir" diye konuştu. Arınç, kendisini telefonla arayan Özkök'ün de ödüle layık görülmekten onur duyduğunu, memnuniyet duyduğunu, ama bir asker, bir bürokrat olması nedeniyle değerlendirmeye alınmamayı dilediğini, aday gösterilmekten bağışlanmasını rica ettiğini kaydetti. 


</TEXT>
</DOC>
