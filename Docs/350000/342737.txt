<DOC>
<DOCNO> 342737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun10.html </URL>
<DATE> 2005/05/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta 34 kişinin cesedi bulundu... 
</HEADLINE>
<TEXT>

     Irak’ın başkenti Bağdat ile Ramadi’de, idam edildikleri sanılan 23 kişinin cesetleri bulundu. 
     Reuters ajansı, Irak polisine dayanarak, bugün Bağdat’ta bir çöplükte 13 kişinin cesedinin bulunduğunu açıkladı. Bir polis yetkilisi, cesetlerin elleri kelepçeli ve çoğunun sakallı olduğunu söyledi. Yetkili, bu kişilerin kafalarına ateş edilerek öldürüldüklerini, daha sonra Bağdat’ın doğusunda bırakıldıklarını belirtti. 
     Polis yetkilisi, bölge sakinlerinin polisi arayarak, sabah bir çöp kamyonunun gelerek cesetleri attığını anlattıklarını ve bu bilginin daha sonra doğrulandığını kaydetti. 
     AP ajansı ise Bağdat’ta ceset bulunan bölgenin Sadr mahallesi olduğunu ve boş bir arsada bulunan cesetlerin 20’li yaşlarda sivil giyimli kişilere ait olduğunu aktardı. 
     Bu arada, Irak Savunma Bakanlığı’ndan yapılan yazılı bir açıklamada, Ramadi’de direnişçilerce öldürülmüş 10 Iraklı askerin cesedinin bulunduğu bildirildi. Açıklamada, cesetlerin dün bulunduğu ve bu kişilerin 2 gün önce öldürüldükleri kaydedildi. 
     Bağdat’ta ayrıca bu sabah Sanayi Bakanlığı’ndan bir yetkiliyle şoförü ve bir din adamı öldürüldü. Irak polisi, El Gazaliye bölgesine giden ve içinde kurbanların bulunduğu kamyonete 2 araçtan ateş açıldığını söyledi. 
     İçişleri Bakanlığı’ndan bir yetkili de ölenlerden birisinin eski istihbarat yetkilisi Albay Cesim Muhammed El Lenibi olduğunu belirtti. 
     
     IRAK’TA 11 CESET DAHA BULUNDU 
     Irak’ın başkenti Bağdat’ın güneyindeki İskenderiye’de, kurşunlanmış 11 kişinin cesedinin bulunduğu bildirildi. 
     Fransız haber ajansı AFP’ye açıklama yapan polis yetkilisi Yahya El Mahmudi, "Polis, kent yakınlarındaki bir tarlada, birkaç gün önce kurşunlanarak öldürülmüş, 11 erkek cesedi buldu" dedi. 
     Başkent Bağdat ve Ramadi’de de toplam 23 kişinin cesedi bulunmuştu. 
     
</TEXT>
</DOC>
