<DOC>
<DOCNO> 330749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko48.html </URL>
<DATE> 2005/04/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
TMSF, film satacak... 
</HEADLINE>
<TEXT>

     Tasarruf Mevduatı Sigorta Fonu TMSF , amme borcu nedeniyle haczedilen ''Gora, Abuzer Kadayıf, Şarkıcı ve Vizontele'' filmlerinin TV gösterim ve çoğaltma haklarına ilişkin 2 Mayıs tarihinde bir ihale düzenleyecek. 
     TMSF Satış Komisyonu Başkanı Fethi Çalık, yaptığı yazılı açıklamada, Cem Yılmaz'ın Gora filminin, 12 Kasım 2005 ile 12 Kasım 2008 tarihleri arasındaki, şifreli yayın dışındaki gösterim hakkının 820 bin YTL muhammen bedel üzerinden satışa sunulacağını kaydetti. 
     Çalık, Metin Akpınar'ın oynadığı ''Abuzer Kadayıf''ın VCD ve DVD olarak yayma, çoğaltma ve televizyonda gösterim hakkının 210 bin YTL, Yeşim Salkım'ın oynadığı ''Şarkıcı'' filminin televizyon, kaset, CD, DVD ve DVC, soundtrack ve merchandising yayın hakları, işleme, çoğaltma, yayma, temsil radyo ile yayım haklarının 30 bin YTL, Yılmaz Erdoğan ve Demet Akbağ'ın oynadığı ''Vizontele''nin yurt içi televizyon yayın hakkının ise 410 bin YTL muhammen değerle satışa çıkarılacağını bildirdi. 
     Satışın 6183 sayılı Amme Alacaklarının Tahsil Usulü Hakkında Kanun'un 85. maddesine göre açık artırma yoluyla ve peşin para ile yapılacağını belirten Çalık, açık artırma yoluyla satışa çıkarılan mali hakların, muhammen değerlerin yüzde 75'inden az olmamak üzere en çok artırana ihale edileceğini, verilen bedelin, muhammen değerlerin yüzde 75'inden az olması veya hiç alıcı çıkmaması durumunda ikinci satışın 9 Mayıs 2005 tarihinde yapılacağını ifade etti. 
     
</TEXT>
</DOC>
