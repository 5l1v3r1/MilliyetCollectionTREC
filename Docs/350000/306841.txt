<DOC>
<DOCNO> 306841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonyas07.html </URL>
<DATE> 2005/01/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Laz köylülerinin Rum rolü' isyanı 
</HEADLINE>
<TEXT>

     Muhammet KAÇAR ÇAMLIHEMŞİN Rize , DHA 

RİZE'nin Çamlıhemşin İlçesi'ne bağlı Topluca Köyü'nde geçen yıl bir bölümü çekilen Bulutları Beklerken' filminde rol alan köylüler, sinema şirketini ve yapımcıları mahkemeye vermeye hazırlanıyor. Yaz döneminde 1 ay boyunca köylerinde kalan sinemacıların kendilerine Doğu Karadeniz yöresindeki Laz kökenli insanlarn yayla göçlerini konu alan bir film çektikleri yönünde bilgi verdiklerini anlatan köylüler, "Bize filmin sadece eski Lazların yayla göçünü anlatacağı söylenmişti. Ancak filmde bizi Rum olarak gösteriyorlar. Laz köyünde Rum kökenlinin ne işi var Yapımcı firmayı dava edeceğiz'' dediler. 
     Yönetmenliğini Yeşim Ustaoğlu'nun yaptığı Bulutları Beklerken'in Topluca köyündeki çekimlerinde çok sayıda köylü rol aldı. Köylülerin iddiasına göre kendilerine de 1970'li dönemlerde Karadeniz'deki Laz kökenli insanların yayla göçünü konu alan bir film çekildiği bilgisi verilerek oynamaları istendi. Daha sonra çekimleri farklı yerlerde tamamlanan filmin içeriği hakkında bilgi edinen köylüler, kandırıldıklarını belirterek yapımcıya toplu şekilde tepki gösterdiler. Sinema filminde postacı' olan İlyas Çamkerten, "Öğrendik ki bizi filmde Rum olarak tanıtmışlar. Burada Rum'un, Ermeni'nin ne işi var Amaçları farklıymış. Bize sadece dizi çektiklerini anlatmışlardı. Oysa bu hem bir sinema filmiymiş, hem de yurtiçinde gösterilmeye başlanmış. Biz bu şekilde tanıtılmak istemiyoruz'' dedi. 
     
     UCU SELANİK' E VARIYOR 
     Bazı ulusal televizyon kanallarına çıkarak filmin konusu ve içeriği hakkında bilgi veren yönetmen Yeşim Ustaoğlu'nun anlattıklarından sonra filmin teması hakkında bilgi sahibi olduklarını ve büyük üzüntü yaşadıklarını ifade eden Kerim Teksoy adlı köylü ise, "Bize köylerde nasıl bir yaşam var, yaylalara göç ederken ne gibi hazırlıklar yapılıyor diye sorup bu konuları içeren bir dizi çekeceklerini söylemişlerdi. Ama bu göçün Çamlıhemşin Topluca köyü yaylalarından göçebe olarak başlayıp Selanik'e kadar uzanan bir seyahat olduğunu öğrendik. Bize Kafkas Lazları denilse yine birşey demezdik. Ama Rumların soy olarak bizimle hiçbir alakası yok. Sözde 3- 5 bin Rum'un göçebe hayatından bahsediliyor. Bu topraklarda o yıllarda 3- 5 bin Rum'un ne işi vardı '' diye sordu. 
     Köylülerden Dursun Ali Kayış ise "Filmde Rum olarak tanıtılıyoruz. Filmin gösterilmesini engellemeye gücümüz yok. Ama bu kötülüğü yapanlar hakkında tazminat davası açacağız. Filmde yalnız bizi değil, kadınlarımızı ve çocuklarımızı da oynattılar. Aslında bu filmin gösterilmesine devletin müsaade etmemesi lazım. Filmin gerçek konusu öğrenildikten sonra köyümüzün çocuğu Rıdvan Yağcı'nın afiş üzerinde gözleri oyuldu. Korkarız bunlar bizi birbirimize düşürecek'' diye konuştu. 
     
     KAYMAKAM'A BAŞVURDULAR 
     Senaryosu Yorgos Adreadis'in Tamama adlı eserinden yola çıkılarak hazırlanan, başrollerini Rüçhan Çalışkur ve Rıdvan Yağcı'nın paylaştığı geçen hafta vizyona giren filmde rol üstlenen yaklaşık 100 kadar köylünün 10 ile 20 YTL arasında para aldıkları belirtildi. Bu arada Bulutları Beklerken' ile ilgili şikayetler Çamlıhemşin Kaymakamı Yusuf Yaraloğlu'na da ulaştı. Konu hakkında bir açıklama yapan Yaraloğlu, "Filmi çekenler asıl amaçlarını söyleselerdi bu köyde taraftar ve destek bulamayacaktı. Zaten çekimlerden parça parça görüntüler alınıyor. Şu anda Kültür Bakanlığı'nın filmi değerlendirmeye aldığını biliyoruz. Eğer köyümüzle ilgili olumsuz birşey çıkarsa biz de hakkımızı yasal yollardan arayacağız. Ortada bir kullanılmışlık hissi var. Esas gayelerini buradaki çekimler esnasında söylemeliydiler" dedi. 
     
</TEXT>
</DOC>
