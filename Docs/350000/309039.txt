<DOC>
<DOCNO> 309039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/guncel/agun.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadına Ortaçağ zulmü 
</HEADLINE>
<TEXT>


Doğu ve Güneydoğu Anadolu kadını üzerinde yapılan araştırmaya göre, eşine "itaat etmeyen" evli kadına, burun ve parmak kesme, kezzap damlatma gibi işkencelere maruz kalıyor 

Gülçin Üstün - Ankara 

Doğu ve Güneydoğu Anadolu'da yaşayan kadınlar üzerinde yapılan bir araştırma, evli kadınları cezalandırmak için kocaları ve akrabaları tarafından kullanılan korkunç yöntemleri ortaya koydu. Araştırma raporunda, "burun ve parmak kesme, saç kazıma, cinsel organ dağlama, aç bırakma, duyu organlarına kezzap damlatma", yaygın "ceza yöntemleri" olarak sıralandı. 
Diyarbakır Kadın Merkezi KA - MER tarafından Güneydoğu ve Doğu Anadolu'da 13 bin 673 kadın arasında, evlilik kurumuna ilişkin araştırma yapıldı. Araştırma sonrası yapılan görüşmeler ve 2004'te KA - MER'e başvurular değerlendirilerek rapor oluşturuldu. Diyarbakır, Mardin, Şanlıurfa, Batman, Bingöl, Hakk ri, Van, Siirt ve Kars'ı kapsayan çalışmada, KA - MER ile bölgedeki dadın dayanışma merkezleri görev yaptı. 
"Erkeğin tüm birinci derecedeki akrabalarının kadın üzerinde söz sahibi olduğu"nu belirleyen araştırmanın raporunda, korkunç "cezalar" şöyle anlatıldı 

Kuma istemeyene ceza 
"Kadınlar, radyodan şarkı isteme, sinemaya gitme, izinsiz dışarı çıkma, eve geç gelme, kuma kabul etmeme gibi basit nedenlerden dolayı da şiddete maruz kalmaktadır. 
Kocasına ve kocasının ailesine karşı çıkan kadınlar, burnu ve parmağı kesilerek cezalandırılabiliyor. Saç kazıma, cinsel organ dağlama, aç bırakma, duyu organlarına kezzap damlatma da yaygın. Kadınlar, sosyal hayattan uzaklaştırılıyor, diğer kadınlara gözdağı veriliyor." 

Mağdurlarla görüşüldü 
Rapor, KA - MER temsilcisi Özlem Öztürk tarafından, Türkiye'nin de imzaladığı Birleşmiş Milletler Kadına Karşı Her Türlü Ayrımcılığın Önlenmesi Sözleşmesi CEDAW uyarınca oluşturulan Türkiye Yürütme Kurulu'na sunuldu. Öztürk, şu bilgileri verdi "Bize gelen şiddete maruz kalmış kadınlarla görüştük. Eğitim durumlarına, ne zaman ve nasıl evlendirildiklerine ilişkin sorular sorduk. İstatistikleri rapor haline getirdik... Başvuranlara psikolojik destek de sağladık." 

Saçı kazınan 'damgalanıyor' 

"Saç kazıma" cezası, özellikle köylerde yaygın. Gerdek gecesi bakire olmadığı ortaya çıkan kadın, saçları kazıtılarak baba evine gönderiliyor. Bu uygulamayla, saçlarının kazılmış olduğu görünen kızın bakire olmadığı herkes tarafından anlaşılıyor. Bu gelenek, töre cinayetlerine de zemin hazırlayabiliyor. Ailelerinin istemediği bir ilişki yaşayan ya da izinsiz dışarı çıkan kadınlar da bu şekilde cezalandırılabiliyor. 

Cinsel organı dağlanıyor sesi çıkmıyor 

KA - MER temsilcisi Özlem Öztürk, şiddete maruz kalanların birçoğunun yeniden şiddet görme korkusundan şik yetçi olamadığını ifade etti. "Kocasına karşı çıktığı için burnu kesilen ve kendilerine başvuran bir kadının ağzına ve burnuna tülbent sararak konuştuğunu" anlatan Öztürk, tedavi edilen bazı kadınların da kocalarıyla tekrar bir araya geldiğine dikkat çekti. Öztürk, "Bunlar Doğu ve Güneydoğu gerçekleri. Kadınların birçoğu haklarından habersiz. Hakkında dedikodu çıkan kadının cinsel organı dağlanıyor. Kadın, sesini çıkarmadan hayatına devam ediyor" dedi. 

Haklarını bile öğrenemiyorlar 

RAPORA göre, bölgede kadınların yüzde 16.09'u 10 - 14 yaş, yüzde 64.69'u 15 - 19 yaş, yüzde 16.74'ü 20 - 24 yaş, yüzde 2.02'si 25 - 29 yaş, yüzde 0.35'i 30 - 34 yaş arasında evlendiriliyor. Araştırmaya katılan kadınların 5 bin 602'si akrabalarıyla evlendirilmiş. Araştırmaya katılanların yüzde 40'ı okuma - yazma bilmiyor. Yüzde 30'unun anadili Türkçe, yüzde 3.1'inin Arapça, yaklaşık yüzde 65'inin de Kürtçe konuştuğu ifade edildi. Raporda, "Kadınlar dil problemi nedeniyle haklarını öğrenemiyor. Yüzde 10'u eğitim durumundan utandığı için bilgi vermek istemiyor" denildi. 

Akkoç Modern çağın kahramanı 

ARAŞTIRMAYI yapan KA - MER'in başkanı Nebahat Akkoç, 2003 yılında Amerikan Time dergisi tarafından "Avrupa ve Ortadoğu ülkelerinde yaşayan modern çağın kahramanları" arasında sayıldı. 38 kişiyi seçen Time, 1997'de KA - MER'i kuran ilkokul öğretmeni Akkoç'un Anadolu'da aile içi şiddete maruz kalan Türk kadınlarının haklarını savunmak için verdiği mücadeleye dikkat çekmişti. 


</TEXT>
</DOC>
