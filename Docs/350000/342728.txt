<DOC>
<DOCNO> 342728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun01.html </URL>
<DATE> 2005/05/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta El Anbar Valisi serbest bırakıldı 
</HEADLINE>
<TEXT>

     Irak’ta 5 gün önce direnişçiler tarafından kaçırılan El Anbar Valisi Raca Navaf Ferhan El Mehelevi serbest bırakıldı. 
     El Mehelevi’nin akrabası Safi, valinin bugün koşulsuz serbest bırakıldığını ve şu anda Ubeydi köyünde olduğunu söyledi. 
     Yöre halkının, El Mehelevi’nin serbest bırakılmasını havaya ateş açarak kutladığı belirtildi. 
     Vali El Mehelevi, salı günü, ABD’nin operasyon düzenlediği Suriye sınırı yakınlarındaki Kayim kasabasında dört korumasıyla kaçırılmıştı. 
     Mehelevi’yi kaçıranlar, valinin aşiretinin Ebu Musab El Zerkavi yandaşlarıyla girdiği çatışmaların sona erdirilmesi talebinde bulunmuşlardı. 
     Irak’taki Amerikan güçlerinin, Kayim civarında düzenledikleri ve bir hafta süren "Matador Operasyonu" dün sona ermiş, operasyonda 9’u Amerikan askeri 134 kişinin öldüğü açıklanmıştı. 
     
</TEXT>
</DOC>
