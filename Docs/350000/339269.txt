<DOC>
<DOCNO> 339269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo10.html </URL>
<DATE> 2005/05/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbulspor, ligden düşmenin kaldırılmasını istiyor... 
</HEADLINE>
<TEXT>

     İstanbulspor, Birinci Süper Futbol Ligi’nde bu sezon küme düşmenin kaldırılması için Futbol Federasyonu’na başvuruyor. 
     Sarı-siyahlıların asbaşkanı Orhan Seyfi Güner, AA muhabirine yaptığı açıklamada, Futbol Federasyonu’na bugün bir yazı göndererek, ligden düşmenin kaldırılmasını resmen talep edeceklerini söyledi. 
     Futbol Federasyonu Merkez Hakem Kurulu MHK seçimlerinin iptalinin Yargıtay tarafından onandığını kaydeden Güner, "Dolayısıyla, seçim tarihinden itibaren MHK’nin aldığı kararlar geriye dönük olmak üzere hükümsüz hale geldi. Bu sezon ligden düşmenin kaldırılması yönünde federasyona bugün başvurumuz olacak. Eğer kaldırılmazsa, bu durum ileride daha olumsuz sonuçlara yol açabilir. O durumda ligin tescil edilmemesi yönünde dava açacağız" dedi. 
     MHK Başkanı Sabri Çelik’in, dünkü haftalık olağan basın toplantısında hakemlerin geçen haftaki lig maçlarında sonuçları etkileyen önemli hatalar yaptığını kabul ettiğini anlatan Güner, "İstanbulspor’u ligden düşürdüler. MHK Başkanı Çelik, açıklamalarıyla bizim haklılığımızı doğruladı" diye konuştu. 

     
</TEXT>
</DOC>
