<DOC>
<DOCNO> 322181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko34.html </URL>
<DATE> 2005/03/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Altın renkli kapaklı, 70'lik Yeni Rakı'ların dağıtımına başlandı... 
</HEADLINE>
<TEXT>

     Tekel'in Alkollü İçkiler Bölümü'nü satın alan Mey İçki'nin, 70'lik Yeni Rakı'ları piyasadan toplatarak altın renkli kapaklılarla değiştirilmesi operasyonu çerçevesinde, yeni ürünlerin alt depolara ve bayilere dağıtımına başlandı. 
     Mey İçki San. ve Tic. A.Ş. Üst Yöneticisi CEO Galip Yorgancıoğlu, Avrupa yakasındaki ana distribütör Günbak A.Ş.'deki dağıtım sırasında, gazetecilere yaptığı açıklamada, alt depolara yönelik değişimin İstanbul'un yanı sıra Ankara ve İzmir'de de bugün başlatıldığını bildirdi. 
     Lojistik açıdan çok zaman alan işlemin tüm Türkiye'de 10-15 gün içinde bitirilmesini planladıklarını belirten Yorgancıoğlu, gümüş renkli kapaklı Yeni Rakı'ların tamamının toplanmasının ardından, Vergi Mevzuat Kanunu uyarınca vergi memurlarının gözetiminde önce sayım yapılıp rapor tutulacağını, ardından da fabrikalardaki depolarda arıtma tesisleri kanalıyla imha edileceğini kaydetti. 
     Yorgancıoğlu, günde 250 bin şişe altın renkli kapaklı Yeni Rakı'yı piyasaya sunabildiklerini ve bu sayıda değişimi yapabileceklerini kaydetti. 
     
     ''SARI KAPAK DAHA KOMPLİKE'' 

     Galip Yorgancıoğlu, ''35 cl'lik Yeni Rakı'lar için buna benzer bir tedbir düşünülüp düşünülmediği'' sorusu üzerine, Tekel'in Alkollü İçkiler Bölümü'nü Özelleştirme İdaresi'nden satın aldıktan sonra bütün ürünler için güvenliği artırıcı çok ciddi yatırıma girdiklerini ifade ederek, şöyle konuştu 
     ''Bütün ürettiğimiz içkilerle ilgili yaptığımız bu yatırımların ilk meyvesini, önümüzdeki günlerde alacağız. Bu, tamamen geçici bir çözüm. Bu geçici dönemde sarı kapağın taklidi imkansız. Tüketicilerimizi rahatlatmak ve oluşan tereddütü ortadan kaldırmak için hayata geçirdik. Sarı kapak, mevcut kapaktan daha komplike bir kapak. Ayrıca vatandaş, emin olmadığı bir ürünü herhangi bir bayiye götürerek değiştirebilir.'' Yorgancıoğlu, ''Diğer içki firmalarının verdiği reklamları fırsatçılık olarak değerlendiriyor musunuz '' sorusuna ''Her firmanın kendine özgü stratejisi vardır. Bu tamamen o firmaları bağlar. Bu konuda herhangi bir yorum yapmak istemiyorum'' yanıtını verdi. 
     Yorgancıoğlu, ''Tersi olsaydı siz ilan verir miydiniz '' sorusunu ise, ''Herhalde vermezdim diye düşünüyorum. Çünkü biz bir sektörüz. Bu sadece bizim problemimiz değil. Bu olaydan sonra herkesten çok büyük destek aldık. Herkes kararımızı çok takdirle karşıladı'' diye yanıtladı. 
     
     ANA DİSTRİBÜTÖRDEN GÜNDE ORTALAMA 4 BİN KOLİLİK SATIŞ 

     Mey İçki'nin Avrupa yakasındaki ana distribütörü Günbak A.Ş. Yönetim Kurulu Başkan Vekili İdris Keskinci de, günde ortalama 1,600 satış noktasını ziyaret ettiklerini ve ortalama 4 bin koli Yeni Rakı sattıklarını, aylık 10 trilyon lira civarında ciro elde ettiklerini bildirdi. 
     Beşiktaş'taki Fatma Öner Tekel Bayii'nin sahibi Yavuz Öner ise elindeki 70 koli Yeni Rakı'ları değiştireceğini belirtirken, sahte rakıdan dolayı yaşanan ölüm olaylarından önce haftada ortalama 30 koli olan Yeni Rakı satışının, ölümlerin ardından 4-5 koliye kadar düştüğünü söyledi. 
     Değiştirme operasyonu çerçevesindeki dağıtım, İstanbul'un Anadolu Yakası'nda ise ana distribütör Esdağ kanalıyla gerçekleştiriliyor. 

     
</TEXT>
</DOC>
