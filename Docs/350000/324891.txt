<DOC>
<DOCNO> 324891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur41.html </URL>
<DATE> 2005/03/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Genç futbolcu, durağa giren otomobilin altında can verdi 
</HEADLINE>
<TEXT>

     Ankaraspor'un acı günü. Lacivert - beyazlı ekibin PAF takımında forma giyen genç oyuncusu Satılmış Ak önceki gün geçirdiği trafik kazasında hayatını kaybetti. 2 0 yaşındaki Ak, kulübe dönmek için otobüs beklediği sırada aşırı hız nedeniyle kontrolünü kaybeden özel bir aracın durağa girmesi sonucunda olay yerinde öldü. Talihsiz futbolcuyla birlikte otobüs bekleyen takım kaptanı Cihan Fatih Özdemir'in ise yaralı olarak hastaneye kaldırıldığı bildirildi. Satılmış Ak, dün kılınan cenaze namazının ardından memleketi Kızılcahamam'da toprağa verildi. 
     
     GALATASARAY-B.B. ANKARASPOR PAF LİGİ MAÇI ERTELENDİ 

     Galatasaray Kulübü, 20 Mart Pazar günü Birinci Süper Lig'de karşılaşacağı Büyükşehir Belediyesi Ankaraspor'un PAF Takımı oyuncusu Satılmış Ak'ın Ankara'da trafik kazasında yaşamını yitirmesi nedeniyle başsağlığı mesajı yayınladı. 
     Sarı-kırmızılı kulübün resmi internet sitesinden yayınlanan mesajda, Satılmış Ak'ın yaşamını yitirmesinin kulüp olarak büyük bir üzüntüyle öğrenildiği vurgulanarak, şu ifadelere yer verildi 
     ''Merhuma Allah'tan rahmet, Ak ailesine, yakınlarına ve Büyükşehir Belediyesi Ankaraspor Kulübü'ne başsağlığı ve sabır diliyoruz. Satılmış Ak'ın hayatını kaybettiği kazada yaralanan Büyükşehir Belediyesi Ankaraspor Kulübü'nün PAF Takımı Kaptanı Cihan Fatih Özdemir'e de acil şifalar dileriz.'' Bu arada kaza nedeniyle, 20 Mart Pazar günü yapılması gereken Galatasaray-Büyükşehir Belediyesi Ankaraspor, PAF Ligi maçının ertelendiği bildirildi. 

     
</TEXT>
</DOC>
