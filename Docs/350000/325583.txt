<DOC>
<DOCNO> 325583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy12.html </URL>
<DATE> 2005/03/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İsrail'in Ankara Büyükelçisi Türkiye'nin yardımını istedik 
</HEADLINE>
<TEXT>

     İsrail'in Ankara Büyükelçisi Pinhas Avivi, ''İsrail, Türkiye ve Filistin'i kapsayacak programlar için Türkiye'nin yardımını istedik'' dedi. 
     Eskişehir Valisi Kadir Çalışıcı'yı ziyaret eden Avivi, Türkiye ile İsrail'in 500 yıllık iyi ilişkileri ve hatıraları bulunduğunu, geleceğin çok daha önemli olduğunu belirtti. 
     İki ülke arasındaki ticaret hacminin istenilen seviyede olmadığına dikkat çeken Avivi, şöyle konuştu 
     ''İki ülke arasındaki ticaret hacmi geçen yıl 2 milyar dolara ulaştı. Ben bu rakamı pek etkileyici bulmuyorum. Bu bir başlangıç olmalıdır. Sadece Ankara, İstanbul, Antalya gibi büyük kentlerle sınırlı kalmamaya kararlıyız. Çok farklı bölgelerle ilişkileri geliştirmek istiyoruz ve Eskişehir bu açıdan çok önemli. Buraya işbirliği için hangi alanların uygun olduğunu öğrenmek için geldik.'' Avivi, devletler arasındaki ilişkilerin çıkarlara dayalı olduğunu ve zamanla değişebildiğini belirterek, asıl amaçlarının halktan halka doğrudan ilişkiler kurmak olduğunu ifade etti. 
     Başbakan Recep Tayyip Erdoğan'ın mayıs ayında İsrail'i ziyaret edeceğini, bu ziyarete Eskişehirli işadamlarının da katılmalarını beklediklerini belirten Avivi, sözlerini şöyle sürdürdü 
     ''İsrail ve Filistin arasındaki yeni fırsatlar penceresi halklar arasında olmadığı müddetçe kağıt üstünde kalacaktır. Taraflar arasında güvenlik artırıcı tedbirleri alırken bize yardımcı olacak üçüncü bir tarafa ihtiyaç var. İspanya'da yapılan görüşmelerde Başbakan Yardımcısı Şimon Peres, Başbakan Erdoğan'a, barış sürecinde Türkiye'yi görmek istediğini iletti. Bölgeyi kalkındırmak için bazı projeler sundu. İsrail, Türkiye ve Filistin'i kapsayacak programlar için Türkiye'nin yardımını istedik. Sadece Türkiye-İsrail arasında değil tüm Ortadoğu'da son derece ilginç bir çağ açılmaktadır.'' İletişim alanında Türkiye'nin en iyi okullarından birisinin Eskişehir'de olduğunu kaydeden Avivi, burada Türk ve İsrailli gazetecileri bir araya getirecek bir toplantı düzenlemenin ilginç bir proje olabileceğini söyledi. 
     Vali Çalışıcı da Türkiye ve İsrail arasındaki uzun dostluk hatırlandığında ticaret rakamlarının daha da yüksek olması gerektiğini belirterek, iki ülke arasında devletten devlete ilişkilerin olduğunu, ancak halktan halka ziyaretlerin çok daha faydalı olacağını düşündüğünü kaydetti. 
     Çalışıcı, açılacak yeni çağın barış çağı olması temennisinde bulundu. 
     Büyükelçi Avivi'nin içecek olarak Türk kahvesini tercih etmesinin ardından konuşan Vali Çalışıcı, ''Zaten bir kahvenin 40 yıl hatırı var'' dedi. 
     
</TEXT>
</DOC>
