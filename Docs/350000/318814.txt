<DOC>
<DOCNO> 318814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun20.html </URL>
<DATE> 2005/02/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Papadopulos, DİKO başkanlığına yeniden aday... 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, Demokratik Parti'nin DİKO başkanlığına yeniden aday oldu. 
     DİKO'nun yetkili organlarına adaylık başvurusunu sunan Papadopulos, adaylığının DİKO'ya karşı bir görev ve sorumluluk olduğunu söyledi ve bunun partiye birlik getirmesini diledi. 
     Papadopulos, ''İnanıyorum ki, uzun yıllar DİKO liderliğiyle işbirliği içinde, partinin üyeleriyle birlikte birçok iş başardık. Ümit ediyorum ki, DİKO'nun faaliyetlerini daha da artırarak ülkemize ve halkımıza hizmet edeceğiz ve daha çok başarı kazanacağız'' dedi. 
     DİKO Kongresi 19 Mart'ta toplanacak. 
     
     PAPADOPULOS, YARIN LÜKSEMBURG'A GİDECEK 
     Bu arada Rum yönetimi Sözcüsü Kipros Hrisostomidis, Papadopulos'un yarın Lüksemburg'a gideceğini açıkladı. 
     Papadopulos'un, AB dönem başkanlığını yürüten Lüksemburg Başbakanı Jean Claude Junker'in davetlisi olarak bu ülkeyi ziyaret edeceğini kaydeden Hrisostomidis, Papadopulos'un temasları sırasında iki ülke arasındaki ilişkiler, Kıbrıs sorunu ve AB'yi ilgilendiren değişik konuların ele alınacağını söyledi. 
     Papadopulos'un, Lüksemburg'da Başbakan Junker ve Cumhurbaşkanı Lucien Willer ile ayrı ayrı görüşeceğini ifade eden Hrisostomidis, Rum liderin, Lüksemburg ziyaretinin ardından Brüksel'e geçeceğini belirtti. 
     Papadopulos'un Brüksel ziyareti sırasında, pazartesi günü Avrupa Komisyonu Başkanı Jose Manuel Barroso ile bir araya geleceğini bildiren Rum sözcü, ''Papadopulos-Barroso görüşmesi sırasında Türkiye'nin Gümrük Birliği ek protokolünü imzalaması konusunun ele alınıp alınmayacağı'' sorusuna karşılık, ''Bu konu tabii ki ele alınacaktır. AB, bu protokolün bir an önce imzalanması istiyor'' dedi. 
     Tasos Papadopulos, 2 Mart Çarşamba günü Güney Kıbrıs'a dönecek. 
     
</TEXT>
</DOC>
