<DOC>
<DOCNO> 321760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun15.html </URL>
<DATE> 2005/03/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İsrail'den Suriye'ye Tamamen çekil 
</HEADLINE>
<TEXT>

     İsrail, Suriye ordusunun ve istihbarat servisleri elemanlarının Lübnan'dan ''tamamen çekilmesi'' gerektiğini belirtti. 
     Adını açıklamak istemeyen İsrailli üst düzey bir yetkili, ''Önemli olan, Lübnan'da her alanda etkili olan Suriye istihbarat servisleri elemanlarının çekilmesidir. Lübnan'ın bağımsızlığı ancak Suriye ordusu tamamen çekilirse ve özgür seçimler yapılırsa garanti altına alınır'' dedi. 
     Halen ABD'de bulunan İsrail Dışişleri Bakanı Silvan Şalom önceki günkü açıklamasında, Suriye'yi, ''1559 sayılı BM Güvenlik Konseyi kararını uygulamamak için ne gerekiyorsa yapmakla'' suçlamıştı. Bu karar, tüm Suriye askerlerinin Lübnan'dan çekilmesini öngörüyor. 
     Öte yandan, Suriye ordusunun, bu sabah Beyrut-Şam karayolunun kuzeydoğusunda bulunan Metn dağındaki Hammana ile Faluga bölgelerindeki mevzilerini boşaltmaya başladığı bildirildi. 
     Bölgedeki AFP muhabiri, 10 kadar hava savunma bataryası ile top parçalarının kamyonlara yüklendiğini, Suriyeli askerlerin radar tesisatlarıyla telefon kablolarını söktüklerini belirtti. 
     Bu arada, Suriye ordusunun Bekaa Vadisi'ne çekilmesi işleminin başlangıç tarihinin saptanması amacıyla her iki tarafın askeri yetkililerinin bugün Şam'da biraraya geleceği bildirildi. 
     Lübnan Savunma Bakanı Abdülrahim Murad, Lübnan ordusu komutanlarının askeri heyet eşliğinde Şam'a gittiğini, burada Suriyeli komutanlarla Suriye ordusunun çekilmesi konusunda takvim belirleneceğini söyledi. 
     Murad, ''Çekilme işlemi çok yakında başlayacak ve tüm bu işlem bir haftadan fazla sürmeyecek. Çekilme işlemi Beyrut'taki Lübnan Dağı ve Lübnan'ın kuzeyindeki yaklaşık 6 bin asker ve istihbaratçıyı kapsayacak. Askeri yetkililer ayrıca, Lübnan'dan tamamen çekilecek Suriyeli asker sayısını da belirleyecek'' dedi. 
     Bakan Murad, Suriye ordusunda dün başlayan hareketlenmenin sadece, çekilme işleminin başlangıcını simgeleyen lojistik hazırlıklar olduğunu söyledi. 
     
</TEXT>
</DOC>
