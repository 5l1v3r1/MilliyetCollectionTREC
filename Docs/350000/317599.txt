<DOC>
<DOCNO> 317599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo21.html </URL>
<DATE> 2005/02/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çaykur Rizespor Şu anki hedefimiz ligi 5. sırada tamamlamak... 
</HEADLINE>
<TEXT>

     Birinci Süper Futbol Ligi'nde hafta sonu İstanbulspor ile sahasında karşılaşacak Çaykur Rizespor'un teknik direktörü Erdoğan Arıca, şu anki hedeflerinin ligi 5. sırada bitirmek olduğunu söyledi. 
     Yeşil-mavili takımın idmanı öncesi açıklamalarda bulunan Arıca, UEFA Kupası'na katılma hedefi konusundaki bir soruya, ''Bizim şu anki hedefimiz ligi bulunduğumuz altıncı sıranın bir basamak üzerinde tamamlamak. Tabii daha yukarılara çıkmak çok daha önemli. İlk hedefimiz bir basamak üstü. İlerleyen günlerde hedefimiz daha net olarak ortaya çıkacaktır'' yanıtını verdi. 
     Samsunspor maçında aldıkları galibiyetin büyütülmemesi gerektiğini de ifade eden Arıca, ''Bir maçı kazanmak zafer değil. Bir maçı kaybetmek de mağlubiyet değil. Mağlubiyet, pes etmektir. O, sadece iyi veya kötü sonuçtur. Bunu takım da basın da taraftarlar da bilmeli. Uzun vadede zaferler elde edilir. Sadece Rizespor bir maçı kazanarak iyi sonuç elde etmiştir'' diye konuştu. 
     İstanbulspor maçında sahadan galibiyetle ayrılmak istediklerini de kaydeden Arıca, şöyle devam etti 
     ''Geçen hafta aldığımız galibiyet çok güzel. Çalışmalarımız da çok güzel gidiyor. Ama önemli olan sürekliliği sağlamak. Bunların ilki bu hafta yapacağımız İstanbulspor maçı. Muhakkak kazanmamız gereken bir maç. İstikrarın devamı için kazanmalıyız. Oyuncuların güveni galibiyet ile daha da artacaktır. İşimizin ondan sonra daha da kolaylaşacağını düşünüyorum. Dış sahada aldığımız bir galibiyetin İstanbulspor maçını kazanamadıktan sonra bir anlamı olmaz.'' Çaykur Rizespor'da kart cezalısı Bashir ve Fahri'nin yanı sıra sakatlıkları bulunan Evren ve Gürol'un İstanbulspor maçında forma giyemeyecekleri açıklandı. 
     
</TEXT>
</DOC>
