<DOC>
<DOCNO> 302607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo02.html </URL>
<DATE> 2005/12/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Thierry Henry’e müthiş teklif 
</HEADLINE>
<TEXT>

     Arsenal’den sezon sonunda ayrılması beklenen Thierry Henry’e teklif üstüne teklif yağıyor. Barcelona’nın yakın takibinde olan Fransız yıldıza şimdi de Chelsea kancayı taktı. Rus dolar milyarderi Roman Abramovich’in sahibi olduğu Londra ekibinin, 28 yaşındaki golcüye haftalık 150 bin pound 375 bin YTL önerdiği öğrenildi. Sezonu 7 milyon 800 bin pounda gelen Henry, Chelsea ile anlaşması durumunda kulüple olan sözleşmesinden dünyada en çok kazanan futbolcu unvanını alacak. 
     
     Sagnol Juventus’ta 
     Bayern Münih’in Fransız oyuncusu Willy Sagnol sezon sonunda takımdan ayrılıp, Juventus’a gideceğini açıkladı. Alman ekibiyle sezon bitiminde yollarını ayıracak olan 28 yaşındaki savunmacı, La Gazette des Verts dergisine verdiği röportajda Juventus Avrupa’nın en büyük kulüplerinden biri ve birçok saygın oyuncuları var aynen Bayern’de olduğu gibi. Her zaman İtalyan Ligi’ne ilgi duydum. Büyük oyuncularla büyük başarılar kazanmak istiyorum'' dedi. Sagnol, Siyah-Beyazlılar’ın Thuram, Zebina, Vieira ve Trezeguet’den sonra 5. Fransız’ı olacak. 
     
     Holiganlar 2. kez yargıda 
     Belçika Ligi takımlarından Club Brugges’ün 10 holigan taraftarı, ırkçılık ve çete kurmak suçlarından ikinci kez yargılanacak. 2002 yılında Galatasaray ile oynanan maçta Türk taraftarlara saldırarak, 4 kişinin yaralanmasına neden olan 10 holigan Brugge Mahkemesi tarafından ağır cezaya çarptırılmıştı. Aynı kişiler şimdi de polisin açtığı yeni davada ırkçılık, çete kurmak ve sahte belge hazırlamak suçlarından 7 Şubat’ta yargı önüne çıkacak. Bu holiganların yabancı oyuncular ve taraftarlara saldırılar düzenlemek ve özellikle Müslüman olan taraftarlara karşı eylemlerde bulunmayı amaçladıkları bildirildi. 
     
</TEXT>
</DOC>
