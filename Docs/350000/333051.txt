<DOC>
<DOCNO> 333051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur09.html </URL>
<DATE> 2005/04/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Tacizciyi nasıl öldürdüğünü anlattı 
</HEADLINE>
<TEXT>

     Neşet KARADAĞ DHA 

      ADANA'da, gece yarısı kapısını çalıp cinsel ilişkiye girmek istediğini ileri sürdüğü komşusu 54 yaşındaki Mehmet Ali Çokyaşar'ı bıçaklayarak öldürdüğü iddia edilen 3 çocuk annesi 35 yaşındaki Berna Irız ifadesinde, "Kendisini kovarken bıçak kazayla karnına batmış olabilir. O an bıçağın battığının farkında değilim'' dedi. 
     Olay, 19 Mart'ta, Merkez Yüreğir İlçesi'ne bağlı Çelemli Beldesi'nde meydana geldi. İddiaya göre, 3 çocuk annesi Berna Irız, gece yarısı evinin önüne gelip 'Kapıyı aç' diye bağıran köylüsü çiftçi Mehmet Ali Çokyaşar tarafından rahatsız edildi. 
     Eşi 45 yaşındaki Ali Irız'dan ayrı odada yatan Berna Irız, komşusu Çokyaşar'ı kovdu. Ancak, Çokyaşar'ın kapının önünden ayrılmaması üzerine Irız, korkutmak için mutfaktan bıçağı alıp kapıyı açtı. Tartışma sırasında Irız, Çokyaşar'ı itekledi. Bu sırada karnına bıçak saplanan Çokyaşar kaçmaya başladı. Kendisini taciz eden köylüsünün yaralandığının farkında olmayan Irız ise yattı. Sabah kalkıp, bahçede bulunan tuvalete giden Irız, Çokyaşar'ı ölü bulunca jandarmaya haber verdi. Irız, Çokyaşar'ı bıçaklayarak öldürmek suçundan tutuklandı. 
     
     ÖLDÜĞÜNÜ FARKETMEDİM 
     Tartışma sırasında elindeki bıçağın Mehmet Ali Çokyaşar'a isabet etmiş olabileceğini söyleyen Berna Irız hakkında, Kasten adam öldürmek' suçundan 24 yıl ağır hapis cezası istemiyle Adana 2'nci Ağır Ceza Mahkemesi'nde dava açıldı. Önümüzdeki günlerde yargılanacak olan Irız, tutuklandığı nöbetçi mahkemede verdiği ifadesinde, "Namusumuzu temizledim'' derken, olayı şöyle anlattı 
     "Köylümüz olan Mehmet Ali bana 4 yıldır cinsel tacizlerde bulunuyordu. Evimizin önüne sık sık gelip beni rahatsız ediyordu. Köyede benimle ilişkisi olduğu yönünde dedikodular yaydı. Kimsenin yüzüne bakamaz olmuştum. Eşim ile aramız bozuldu. Ayrı odalarda yatmaya başladık. Olay gecesi kapımızı çaldı. Kendisini kovmak istedim. Gitmedi. Ben de korkutmak amacıyla bıçakla dışarı çıkıp kendisini itekledim. Arkasını dönüp ses çıkartmadan gitti. Bu sırada eşim ayrı odada yatıyordu. Sabah tuvalete gittiğimde yerde Mehmet li Çokyaşar yerde cansız yatıyordu. Kendisini kovarken bıçak kazayla karnına batmış olabilir. O an bıçağın battığını fark etmedim. Namusumu temizledim.'' Katil zanlısının 13 yıllık çiftçi eşi Ali Irız da jandarmada verdiği ifadesinde olayla ilgisinin bulunmadığını iddia etti. Ali Irız, "Eşimi daha önce de birkaç kez rahatsız etmiş. Benim haberim yoktu. Olay gecesi de gelince eşim korkutmak istemiş. Ben görmedim'' dedi. 
     
</TEXT>
</DOC>
