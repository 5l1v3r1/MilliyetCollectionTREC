<DOC>
<DOCNO> 329846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yazar/tamer.html </URL>
<DATE> 2005/04/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Güzellik Nesneleri 
</HEADLINE>
<TEXT>

Heykelci Aksel'in daha önceki yapıtları konuşuyorlardı, bunlar susuyor 

Çağrılı olduğum her yere ille de tam saatinde gitmek gibi, ilk gençlik yıllarından beri terk edemediğim kötü bir huyum var. Giderek daha da demode olduğumun farkındayım, ama atalarımızın dediği gibi "Can çıkar, huy çıkmaz" misali bu huyumdan bir türlü vazgeçemiyorum. 
Önceki akşam da tam saat 18 00'de girdim galeriden içeri. Etrafta 5 - 10 kişi ancak var, ama ortada heykel - meykel yok sanki 
Görme problemim var ya... 
Görüş açım da dar ya... 
Herhalde yapıtlar henüz benim görüş açıma girmediler diye düşünüyorum. Tabii bir diğer seçenek de heykellerin gelmemiş olması. Hayat boyu çok dakik olduğum için bu tür rötarlarla bile karşılaşmışlığım, sergi açılışlarına sanatçılardan ve eserlerden önce gitmişliğim vardır. Ama Erdağ Aksel'in titizliğini ve Alman disiplinini de çok iyi bilirim... 

Gerilim Nesneleri 
Birden galerinin karşılıklı 2 duvarına ince uzun formlarıyla yaslanmış, ilk bakışta birbirine benzer gibi duran Güzellik Nesneleri'ni fark ettim. İyi ki geç gitmemişim ve etraf kalabalıklaşmadan, o birbirinden güzel nesneleri tekrar tekrar seyredebilme fırsatını bulmuşum. Sonradan gelenler benim kadar şanslı değildiler, kalabalık görüş açılarını engelliyordu. 
Heykelci Erdağ Aksel kendisine heykelci denmesini istiyor önce Gerilim Nesneleri yaptı, ardından Tereddüt Nesneleri geldi. Güzellik Nesneleri, bu üçlemenin sonuncusu. 

Konuşan heykeller 
"Öncekiler çok konuşuyorlardı. Siyasi şeyler söylüyorlardı. Anti militarist mesajlar veriyorlardı. Konuştum - konuştum, ama baktım ki kimse dinlemiyor, bari susayım dedim. Bunlar suskun, sessiz" diyor Aksel. 
Bu üçlemenin Aksel'in konuşuyor dediği ilk iki bölümünde neler vardı diye merak ediyorsanız Koltuk değnekleri vardı, cami aleminin üzerinde dönen helikopter pervaneleri vardı. Uzatılarak, çekiştirilerek uç noktalara taşınan, kendi yapılarının dışına çıkmaya zorlanmış telefonlar, kravatlar, büro kalemleri vardı. Dünyaya, çevresine duyarlı insanın gerilimleri, karar verme ve verememe, kabul etme ve etmeme durumları iç içeydi. 

Suskun güzeller 
Aksel "Bunlar birşey söylemiyor, suskunlar," dese de Güzellik Nesneleri'ne peşpeşe bir daha, bir daha baktığınızda ne ince nüanslar, ilk bakışta birbirlerine benzer gibi durmalarına karşın çok farklı çekicilikler, küçük bir ayrıntıyla izleyiciyi çıkardığı ne gizemli yolculuklar var. 
Aksel bu kez minimalist bir yaklaşımla ve susarak "Az, çoktur" diyor bizlere. Güzellik aslında zaten gizli ve gizemlidir, ancak çok dikkatli bakışlarla dışarı çıkartılabilir. Aksel Güzellik Nesneleri'nde pirinç levhalarını, kendi dokularının dışına çıkmaya zorlamış. O sert metali bir k ğıt ya da kumaş gibi kullanarak nasıl da yumuşak, ama net ve kararlı formlar yaratmış. 
Sergi Maçka Galeri Nev'de. Gitmeden önce www.nesneler.com internet sitesinden Gerilim ve Tereddüt Nesneleri'ne bir göz atarsanız, serginin daha da çok keyfine varabilirsiniz. 



</TEXT>
</DOC>
