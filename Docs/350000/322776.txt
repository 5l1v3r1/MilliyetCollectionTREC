<DOC>
<DOCNO> 322776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/temelkuran.html </URL>
<DATE> 2005/03/11/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Operasyon İspiyon 
</HEADLINE>
<TEXT>


Başbakan Erdoğan'ın asabı bozuk. TGRT canlı yayınında şöyle diyor 
"Basın, Türkiye'yi AB'ye ispiyonluyor." 
Bence bilhassa foto-muhabirleri ve kameramanlar yapıyor bu işi. Çünkü bazen görüntüler söze gerek bırakmayacak kadar "ispiyoncu" olabiliyor. Dövülen protestocu kadınlarla, kibarca müdahale edilen türbanlı hanımların fotoğrafları yan yana koyulunca mesela, bayağı sinir bozucu bir gammazlama durumu söz konusu oluyor. Tabii bu durumda görsel yönetmenler, sayfa sekreterleri, fotoğraf altlarını yazan editörler, fotoğrafları yerleştiren operatörler, hepsi vatan haini olabilir. Beyazıt Meydanı'nda cuma namazı çıkışındaki izinsiz şeriatçı gösterilere gösterilen anlayışla, aynı meydanda kadınlara gösterilen düşmanlık fotoğraflarını yan yana "düşünenler" ve bu konuda soru sorma cüretini gösterenler de son derece suçlu Tayyip Bey onlarla da ilgilenmeli. Ama tabii karikatürist takibinden vakit bulabilirse... 
Basın olarak son derece organize biçimde yürüttüğümüz "Operasyon İspiyon" dahilindeki gammazlama çalışmalarımız dün sonuç verdi. Avrupa Parlamentosu'nun 4. Dünya Kadınlar Konferansı konusunda hazırladığı karar tasarısına Türkiye'yi kınayan bir paragraf eklemesini sağladık. Paragrafta polisin "aşırı kabalığı" kınanıyor, AP'ye bir rapor sunulması isteniyor ve ayrıca Türkiye'de kadınlara yönelik namus cinayeti ve şiddetin devam etmesinden duyulan endişe bir kez daha hatırlatılıyor. 
Basın olarak Türkiye'yi rezil etmeyi yine başardık velhasıl. Kendimizle fena halde gurur duyuyoruz... 
Bu "geyik" tonunu daha fazla sürdürmeden söyleyeyim 
Kadınların yüzde doksanlara varan oranlarda ev içi şiddete maruz kaldığı tecavüz sırasında ses çıkaramayan kız çocuklarının "tecavüze rıza gösterdiğine" hükmedildiği gözaltında cinsel taciz ve tecavüz vakalarıyla ilgili rapor yazan psikiyatrların yasadışı örgüt üyeliğiyle suçlanabildiği başını örtmeyen kadının dövülebilir, tecavüz edilebilir sınıfına sokulduğu bütün bunlara karşı insan haklarını savunmak isteyen kadınlara da polis dayağı çekildiği bir ülkede yaşamak, eminim benim canımı, asabı bozulan Başbakanımızdan daha çok yakıyordur. Böyle fotoğraflarla temsil edilen bir ülkenin vatandaşı olmak, olup biteni hiç onaylamasam da, onaylayanlar tarafından temsil ediliyor olmak da utandırıyor beni Üstelik ben ve benim gibiler, üç beş mühim adamın katıldığı pazarlık toplantılarında Avrupa karşısında değil, insanlığımız karşısında utanıyoruz bundan. 

Ordu ve polis 
Kadınlara atılan dayakla temsil edilmekten herhalde polis teşkilatı içinde de utanç duyanlar vardır. Ben, onları da bu işin mağduru olarak görüyorum. Onlar da büyük bir hınçla kadınların üzerine çullanan meslektaşlarının eğitilmesini istiyordur herhalde. Tıpkı benim gibi... 
BM Kalkınma Programı ve Nüfus Fonu, Türk ordusu içinde bir program başlatıyor Kadına karşı şiddetin önlenmesi eğitim programı. Binlerce asker eğitilecek. Şaşkınlık verici derece iyi bir gelişme bu. Eğer ordu yapabiliyorsa polis teşkilatı da yapabilmeli. Polis de kadın dövmemek konusunda eğitilmeli. Çünkü Beyazıt Meydanı'nda olanlar sadece "izinsiz bir gösteriye müdahale" değil, kadına karşı meşrulaştırılmış şiddetin fotoğrafıdır. Fotoğrafları çekenlerden önce, fotoğrafı verenlerin "suçu" sorgulanmalıdır 



</TEXT>
</DOC>
