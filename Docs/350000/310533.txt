<DOC>
<DOCNO> 310533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy09.html </URL>
<DATE> 2005/01/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kurultayda dövülen Ateş Ünal Erzen 
</HEADLINE>
<TEXT>

     Mustafa Sarıgül taraftarlarınca hastanelik edilen belediye başkanının Ateş Ünal Erzen olduğu öğrenildi. 
     CHP 13'üncü Olağnüstü Kurultayı'nda tansiyon yükselirken, Mustafa Sarıgül'ün Genel Başkanlık adaylığını destekleyen istanbul Milletvekili Hasan Aydın'ın tansiyonu düştü. 
     CHP'nin 13'üncü Olağanüstü Kurultayı, Ahmat Taner Kışlalı Spor Salonu'nda Genel Başkan Deniz Baykal'ın konuşması ile sürüyor. CHP'nin Genel Başkan adayı olan Şişli Belediye Başkanı Mustafa Sarıgül ve taraftarlarının salona girmesiyle yükselen tansiyon, Sarıgül'ün Bakırköy Belediye Başkanı Ateş Ünal Erzen'i yumruklaması ile doruğa çıktı. 
     Erzen Sarıgül tribünlerde yerini almaya çalışırken kendisine "Buraya gelme" dedi. Erzen'in Sarıgül'ü itmeye çalıştığı öne sürüldü. Bu arada eşi Aylin Sarıgül'ün sendelediğini gören Mustafa Sarıgül Erzen'e yumruk attı. Bunun üzerine Ateş Ünal Erzen'in başına üşüşen Sarıgül taraftarları belediye başkanını hastanelik etti. 
     Bu arada Sarıgül'ü destekleyen milletvekilleri, delegelerin yer aldığı tribünde oturmak yerine salonun kenarına yerleştirilen sandalyelere oturmayı tercih etti. Bu milletvekillerinden İstanbul Milletvekili Hasan Aydın'ın Baykal'ın konuşması sırasında bir süre uyuduğu görülürken, daha sonra tansiyonunun düştüğü gerekçesiyle salondan ayrılması dikkat çekti. 
     Aydın'a ilk müdahaleyi danışmanları yaptı. Aydın'a su veren danışmanları Aydın'ın 4 gündür uykusuz olduğunu ve bu nedenle yorgun düştüğünü söyledi. Aydın'ın yürürken de zorluk çektiği görüldü. 
     
     ERZEN "SARIGÜL'ÜN PSİKOLOJİSİ BOZUK" 

     CHP Genel Başkanlığa aday olan Mustafa Sarıgül'ün yumruk attığı Bakırköy Belediye Başkanı Ateş Ünal Erzen, "Mustafa Sarıgül'ün psikolojisi bozulmuş" dedi. 
     Genel Başkanlığa aday olan Sarıgül'ün salona girmesiyle başlayan ve Bakırköy Belediye Başkanı Erzen'in yumruklanması, ardından CHP Genel Başkanı Deniz Baykal'ın konuşmaları ile yükselen tansiyon devam ediyor. Divan Başkanı Şinasi Öktem'in çağrısı üzerine salon dışında bekleyen çevik kuvvet kurultay salonuna girerek önlem aldı. 
     Polisin salona çağrılmasına yol açan gelişmeye, CHP Genel Başkanı Deniz Baykal'ın kürsüde, Sarıgül'e ağır ithamlarda bulunması neden oldu. 
     Bu arada Sarıgül ve taraftarlarınca dövülüp tedavi olan Bakırköy Belediye Başkanı Ateş Ünal Erzen, Baykal'ın konuşmasını sürdürdüğü sırada salondan ayrıldı. Erzen, ANKA'ya yaptığı açıklamada, Mustafa Sarıgül'ün yaptığı hareketi "üzücü" olarak nitelendirdi. Olay sırasında dudağının açıldığını belirten erzen, ciddi biçimde acı çektiğini söyledi. Önce hastaneye gideceğini ve belki de buradan da istanbul'a gideceğini bildiren Erzen, "Siyaset herşeyden önce sağduyu ve sorumluluk gerektirir. Mustafa Sarıgül'ün psikolojisi bozulmuş, salondaki hava da onun psikolojini bozmuş" dedi. Erzen, Sarıgül'ün partiden ihraç edilmesinin gerekip gerekmediği sorusu üzerine, "Bunu parti tüzüğümüz belirleyecektir. Gerekenin yapılacağına inanıyorum" dedi. 
     
</TEXT>
</DOC>
