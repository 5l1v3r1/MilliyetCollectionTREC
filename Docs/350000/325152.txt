<DOC>
<DOCNO> 325152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/ekonomi/aeko.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a söz geçiremeyen devlet 7 yıl sonra uyandı 
</HEADLINE>
<TEXT>


Orman Bölge Müdürlüğü, Uzanlar'ın 1997'den beri orman arazisini işgal ettikleri Pamukova çiftliğinde, yapılaşmaya göz yuman Sakarya Valiliği'nin ancak 7 yıl sonra aldığı yıkım kararını yerine getirmek için TMSF'ye yazı gönderdi 

Nedim Şener 

Uzanlar'ın Pamukova'daki köylülerin kullanımında olan ormana ait arazileri toplayarak 1997'de inşa ettikleri lüks çiftlik için yedi yıl eli kolu bağlı oturan Sakarya Valiliği, nihayet yıkım kararı aldı. Orman Bölge Müdürlüğü de Tasarruf Mevduatı Sigorta Fonu'na TMSF bir yazı göndererek, yıkım için Pamukova Çiftliği'nin kendisine teslim edilmesini istedi. TMSF, Hazine malı olduğu için satışa çıkarılamayan ve değeri 50 milyon dolar olarak tahmin edilen 1500 dönümlük çiftliği sosyal amaçlı kullanılması için bir kamu kuruluşuna devretme çalışmasını askıya aldı. 
Pamukova köylülerinin kullandıkları orman arazisi, Uzanlar'ın adamlarından Muzaffer Hasan Pilav tarafından parça parça toplandı. Pilav, topladığı arazileri daha sonra Uzanlar'a ait Pamukova Telekom ile Rumeli Telekom'a devretti. Pilav, olumlu sonuç alamayınca arazinin geri kalanını da Hakan Uzan'ın kayınbiraderi Eser Kızılkaya'nın üzerine geçirdi. 

Gizli kameralı odalar 
Köylülere ait zilliyetliği kullanma hakkı para karşılığı alan Uzanlar, bir kısmı halen ormanlık olan arazi üzerine lüks malik ne, helikopter pisti ve yüzme havuzunun da bulunduğu ünlü çiftliği inşa ettiler. 1997'de başlanan inşaat 22 Ekim 1997 ve 15 Eylül 1998'de mühürlendi. Elektrik ve su çekilen inşaatın yapımını engelleyemeyen Sakarya Valiliği, aynı yer için 28 Mayıs 1998 ve 11 Mart 1999'da yıkım kararı aldı. Buna karşın devletin gücü inşaatların yapımına engel olamadığı gibi, daha sonra yıkım yapmaya da gücü yetmedi. 
İnşaatlar tamamlanırken bahçesine de her biri 5 milyar liralık ithal ağaçlar dikilerek Pamukova çiftliği Uzanlar'ın hafta sonlarını geçirdikleri ve misafirlerini ağırladıkları lüks bir yerleşim yerine dönüştü. Misafirler için de gizli kameralı odalar ve konaklama yerleri inşa edilen Uzanlar'ın çiftliğine, TMSF tarafından İmar Bankası yolsuzluğu nedeniyle diğer 214 şirket ile birlikte 13 Şubat 2003 tarihinde el kondu. 
Uzanlar'a ait Rumeli Telekom üzerine kayıtlı olan çiftlik için yedi yıl eli kolu bağlı oturan valilik 24 Aralık 2004 tarihinde yıkım kararı aldı. Valilik, konuyla ilgili olarak Orman Bölge Müdürlüğü'ne bir yazı göndererek, 775 sayılı Gecekondu Kanunu'nun 18'inci maddesine göre Hazine'ye ait bir arazi üzerine inşa edilen yapıların ister inşa, ister isk n edilmiş olsun mutlaka yıkılması gerektiğini belirtti. 

'Çiftliği teslim edin' 
Uzanlar'ın iki malik ne, yüzme havuzu, ahırlar, misafir evleri, spor salonları ve helikopter pisti inşa ederek yedi yıldan beri kullandığı meşhur Pamukova çiftliği, orman arazisi içinde olduğu için Hazine malı sayılıyor. Bu nedenle valiliğin 24 Aralık 2004 tarihli yıkım kararı üzerine Geyve Orman İşletme Müdürlüğü 11 Şubat 2005 tarihinde TMSF'ye yazı göndererek, yıkım için çiftlik evlerinin kendilerine teslimini istedi. 

Zeytinli Adası da 'orman'a takıldı TMSF'nin el koyduğu Göcek'teki Zeytinli Adası da Uzanlar tarafından 15 yıl kullanıldıktan sonra tam satılacağı zaman Orman Bakanlığı'nın tedbir kararı ile karşılaşmıştı. Yapılan ilk ihalede müşterisi çıkmayan Zeytinli Adası'na bir işadamı teklif vermişti. Satışın sonuçlanmasına az bir zaman kaldığında ise Orman Bakanlığı adanın orman arazisi olduğunu belirterek satışa tedbir koydurdu. 30 yıldır özel kullanımda olan Zeytinli Adası, 1988 yılından önce de Kıbrıslı işadamı Asil Nadir'e aitti. Ada, Nadir'in borçları karşılığı Kemal Uzan'a geçmişti. 

7 yılda Sakarya'ya 3 vali 1997 - 1999 Yener Rakıcıoğlu 1999 - 2004 Mustafa Cahit Kıraç 2004 - Nuri Okutan 


</TEXT>
</DOC>
