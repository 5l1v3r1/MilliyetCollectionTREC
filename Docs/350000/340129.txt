<DOC>
<DOCNO> 340129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun37.html </URL>
<DATE> 2005/05/06/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Neo-Nazilere yürüyüş yasak .. 
</HEADLINE>
<TEXT>

     Alman Federal Anayasa Mahkemesi, aşırı sağcı Almanya’nın Milliyetçi Demokratik Partisi’nin NPD , 2. Dünya Savaşı’nın sona erme tarihi olarak kabul edilen 8 Mayısta başkent Berlin’deki tarihi Brandenburg kapısı önüne yapmak istediği yürüyüşü yasakladı. 
     Berlin belediyesinin yeni bir yasa değişikliğine dayanarak, yürüyüş güzergahı yakınlarında bir Yahudi soykırımı anıtı alanı bulunduğu gerekçesiyle aşırı sağcıların yürüyüş talebini reddetmesi üzerine NPD partisi Anayasa Mahkemesi’ne başvuruda bulunmuştu. 
     Federal İçişleri Bakanı Otto Schily, mahkemenin kararından doğru olduğu için büyük mutluluk duyduğunu belirtti. 
     Brandenburg kapısında 8 Mayısta "Demokrasi Günü" sloganıyla başka bir gösteri yapılacak. Gösteriye, çok sayıda tanınmış politikacı ve sanatçının katılması bekleniyor. 
     Öte yandan, aşırı sağcıların 8 Mayısta Münih kentindeki Marienplatz meydanında düzenlemek istedikleri mitinge izin verildi. 
     Bavyera Eyaleti İdare Mahkemesi, daha önce Münih İdare Mahkemesi’nin aldığı gösteri yasağı kararını gösteri özgürlüğünün geniş çaplı bir temel hak olduğu gerekçesiyle iptal etti. 
     Almanya’nın birçok kentinde 8 Mayısta çeşitli anma törenleri düzenlenecek. 
     Federal meclis Bundestag ve Federal Eyalet Temsilciler Meclisi Bundesrat üyeleri de, "Reichstag" adı verilen federal meclis binasında bir özel anma töreni için biraraya gelecekler. Törende, Cumhurbaşkanı Horst Köhler ve meclis Başkanı Wolfgang Thierse birer konuşma yapacak. 
     Berlin’de yarın yaklaşık 30 bin kişinin katılmasının beklendiği bir ışık zinciri oluşturulacak. 
     
</TEXT>
</DOC>
