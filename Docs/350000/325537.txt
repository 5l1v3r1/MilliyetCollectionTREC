<DOC>
<DOCNO> 325537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko21.html </URL>
<DATE> 2005/03/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İTO'nun yeni Başkanı, AKP'deki yöneticilik görevinden ayrıldı... 
</HEADLINE>
<TEXT>

     İstanbul Ticaret Odası'nın İTO yeni Yönetim Kurulu Başkanı Murat Yalçıntaş, kurucuları arasında yer aldığı AK Parti'nin İstanbul İl Başkan Yardımcılığı görevinden ayrıldığını açıkladı. 
     Yalçıntaş, İTO'nun yeni yönetiminde yer alan İbrahim Çağlar, Ali Kopuz, Abdullah Çınar, Erhan Erken, Bülent Barlak, Şaban Dişli, Şekib Avdağıç, Ferruh Gök, Sait Kılıç ve Genel Sekreter Cengiz Ersun ile birlikte basın toplantısı düzenledi. 
     Murat Yalçıntaş, İTO'nun yüksek katılımlı, başarılı, şeffaf ve demokratik bir seçim geçirdiğini ifade ederek, ''Bu her şeyden önce tüm üyelerimizin ortak başarısıdır. Bu seçimin sonuçları, aynı zamanda üyelerimizin gelişme ve yenilenme arzusunun tezahürüdür'' dedi. 
     Siyasi parti il yönetim kurulu üyeliğinin seçimlerde çok konuşulduğunu dile getiren Yalçıntaş, şunları kaydetti 
     ''Seçim günü de kamuoyuna açıkladığım gibi, her iki görevin aynı anda yapılacağını düşünmüyorum. Dolayısıyla siyasi partideki yöneticilik görevimden ayrılmış bulunmaktayım. Ayrıca, bir noktanın daha altını özellikle çizmek isterim. Ben bu seçimlerde tüccar ve sanayici kimliğimle mücadele ettim. Meslektaşlarım bana tüccar ve sanayici kimliğimden dolayı destek verdiler. 
     Şu an hiçbir siyasi kimliğim yoktur. Bundan sonra benim politik tercihimi kullanabileceğim tek bir an vardır. O da hepiniz gibi genel ve yerel seçimlerde sandık başında oy kullanırkendir. Bunun haricinde benim politik tercihimi kullanacağım hiçbir alan kalmamıştır.'' 
     
     ''MİSYONUMUZ İSTANBUL'U, DUBAİ VE LONDRA GİBİ BİR DÜNYA TİCARET MERKEZİ HALİNE GETİRMEK'' 

     İstanbul Ticaret Odası'nın İTO yeni Yönetim Kurulu Başkanı Murat Yalçıntaş, ''Misyonumuz İstanbul'u, Dubai ve Londra gibi bir dünya ticaret merkezi haline getirmek'' dedi. 
     Yalçıntaş, İTO'nun yeni yönetim kurulu üyeleriyle düzenlediği basın toplantısında, ticaretin tarihte olmadığı kadar derinden değiştiğini, artık yerel pazarlar yerine küresel pazarlardan bahsedildiğini vurguladı. 
     Artık bütçeleri neredeyse devletlerin bütçesinden çok daha fazla olan uluslararası şirketlerin bulunduğunu belirten Yalçıntaş, küçük ve orta boy şirketlerin böyle pazarlarda tek başına rekabet etme imkanının kalmadığını kaydetti. 
     Rekabetçi, küresel pazarlarda adı geçen bir oyuncu olunabilmesi için resme bütüncül bir açıdan bakılmasının şart olduğunu ifade eden Yalçıntaş, şunları söyledi 
     ''Dolayısıyla biz de İTO'nun yeni yönetimi olarak yapısal değişikliklerin bu kadar derinden etkilediği ticari dünyada İTO da, hem bu yapısal değişikliklere ayak uyduracak hem de kendi üyelerini bu değişiklikler karşısında ayakta tutacak kabiliyete kavuşmalıdır diyoruz. Misyonumuz, dünya pazarlarını İstanbul'a taşımak, İstanbul tüccarını, İstanbul sanayicisini de dünya pazarlarına götürmektir.'' 
     
     ''İSTANBUL'U KÜRESEL BİR TİCARET BAŞKENTİ YAPALIM'' 

     Murat Yalçıntaş, İstanbul'un coğrafi olarak Dubai ve Londra'nın tam ortasında olduğuna işaret ederek, ''O halde biz Londra ve Dubai'den sonra gelin İstanbul'u küresel bir ticaret başkenti yapalım diyoruz. Bu bağlamda bizim yaklaşımımız, küreselleşmeye direnmek değil, küreselleşen dünyada önemli, etkili aktörlerden biri olmak'' dedi. 
     İTO'ya getirmeyi düşündükleri yeni yaklaşımlara da değinen Yalçıntaş, konuşmasını şöyle sürdürdü 
     ''Üyelerini dünya pazarlarına açan, onlara yeni pazarlar bulan, üyelerine rehberlik eden, gerek dahili gerekse harici networklerle üyelerinin rekabet gücünü artıran bir İTO hedefliyoruz. İTO bütün bunları gerçekleştirirken, diğer tüm kuruluşlarla işbirliği halinde olacaktır. İTO'yu bu işbirliğinin öncü kurumu olarak görüyoruz.'' AB müzakere sürecinde İTO'nun aktif olarak üyelerinin menfaatlerini savunan bir konumda olacağını vurgulayan Yalçıntaş, 2005 yılı iş programı çerçevesinde öncelikle meslek komiteleriyle ilgili projeleri bulunduğunu bildirdi. 
     Yalçıntaş, meslek komitelerini sadece evrak onaylayan bir konumdan çıkarıp, proje üreten ve kendi sektörlerinde etkin yapılar haline getirmeyi hedeflediklerini belirterek, sektörel pazarlama ajansları kurmayı ve her ay üyelerini en az 2 defa yurt dışına götürmeyi düşündüklerini, ayda bir defa da bir yabancı heyeti Türkiye'de, İstanbul'da ağırlayıp, sektörel çalışmalar düzenleyeceklerini kaydetti. 
     
     ''KREDİ DANIŞMA MERKEZİ KURMAYI DÜŞÜNÜYORUZ'' 

     İTO Başkanı Yalçıntaş, ekonominin belli bir raya girdiğini, buna karşın özellikle küçük işletmelerin kredi ihtiyaçlarının had safhada olduğunu, bu nedenle İTO bünyesinde gerek sendikasyon kredilerini takip edecek, gerekse uluslararası fonlarla temasa geçebilecek ve küçük işletmelerin kredi ihtiyaçlarında onlara yol gösterecek kredi danışma merkezi kurmayı düşündüklerini bildirdi. 
     İTO'nun web sitesini daha da ileri götüreceklerini, bununla ilgili varolan çalışmaların hızlandırılacağını anlatan Yalçıntaş, ticarette işgücünü geliştirmeye yönelik projelerini ilerleteceklerini, bu kapsamda İstanbul Ticaret Üniversitesi'ni, Avrupa çapında nitelikli, aranan, prestijli işadamı ve işgücü yetiştiren bir kurum halinde görmek istediklerini vurguladı. 
     Oda'nın ortak olduğu Dünya Ticaret Merkezi'ni, dünyadaki diğer ticaret merkezleriyle entegre hale getirecek çalışmalarının olacağını vurgulayan Yalçıntaş, Formula 1'i Ağustos ayına yetiştirmek ve dünyaca önemli bu hareketi Türkiye'de başarıyla temsil etmek için Oda olarak üzerlerine düşen her şeyi yapacaklarını söyledi. 
     Tahkim heyetini daha aktif hale getireceklerini belirten Yalçıntaş, Birleşmiş Milletler BM Sınai Kalkınma Teşkilatı UNIDO ile yabancı sermaye ve teknoloji transferini daha da kolaylaştırmak için yine İTO bünyesinde yatırım ve teknoloji merkezi kurulacağını bildirdi. 
     Yalçıntaş, ''Bunlar ilk aşamada yapmayı düşündüğümüz projeler. Elbette bunların arkası gelecek. Misyonumuz İstanbul'u, Dubai ve Londra gibi bir dünya ticaret merkezi haline getirmek. Bir yola çıktık. Aşık Veysel'in dediği gibi uzun ince bir yoldayız. İnşallah bu yolda hep beraber yürüyeceğiz'' diye konuştu. 

     
</TEXT>
</DOC>
