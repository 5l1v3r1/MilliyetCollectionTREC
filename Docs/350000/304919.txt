<DOC>
<DOCNO> 304919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur02.html </URL>
<DATE> 2005/01/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Otobüs biletleri tükeniyor... 
</HEADLINE>
<TEXT>

     Okulların tatile gireceği Kurban Bayramı'nda tatile çıkacaklar bugünden otobüs biletlerini alınca, firmalar yüzde 100'e varan oranlarda doluluk yaşamaya başladı. 
     AA muhabirinin edindiği bilgiye göre, bu yıl Kurban Bayramı'nın bir bölümünün hafta sonuna rastlaması sonucu tatil 4 gün olmasına karşın, tatilciler planlarını bugünden yapmaya başladı. 
     Hafta içinde Çarşamba günü öğleden sonra başlayacak tatili bulundukları kentin dışında geçirecekler, bilet bulamama ihtimaline karşı önlemini bugünden alıyor. 
     Özkaymak otobüs firması yetkilileri, Kurban Bayramı öncesinde tatil bölgeleri olan Antalya ve İzmir gibi sahil kentlerine gidecek otobüslerin tamamına yakınının dolduğunu bildirdi. 
     Diğer illere de talebin çok yüksek olduğunu belirten yetkililer, ''Bu yıl üniversiteler de aynı dönemde tatile girince, özellikle üniversite öğrencilerinin yoğun talebi var. Kurban Bayramı'na 1 ay kala bilet satmaya başladık. Bu yüzden, aşırı bir yoğunluk yaşanıyor'' dedi. 
     Metro Turizm yetkilileri ise bazı kişilerin okulların da tatile girmesini fırsat bilerek bayram tatilini 9 güne çıkarmasının, talebi artırdığını söyledi. 
     Bu nedenle 14 Ocak Cuma gününden itibaren yoğun taleple karşı karşıya olduklarını bildiren yetkililer, ''En fazla öğrencilerden talep alıyoruz. Sınavlarını tamamlayan öğrenciler ailelerinin yanına gitmek isteyince aşırı bir yoğunluk ortaya çıktı. Önümüzdeki hafta sonuna kadar biletlerin tamamı satılır'' diye konuştu. 
     Devlet Demir Yolları yetkilileri de Kurban Bayramı öncesinde yoğunluk yaşadıklarını, doluluk oranının yüzde 60'ın üzerine çıktığını açıkladı. 
     
</TEXT>
</DOC>
