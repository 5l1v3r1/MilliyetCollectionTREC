<DOC>
<DOCNO> 345498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/dunya/axdun01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD-Türkiye çatışması yaşanabilir' 
</HEADLINE>
<TEXT>


İngiliz Uluslararası Stratejik Araştırmalar Enstitüsü, 2005 raporunu yayımladı 

NEVSAL ELEVLİ Londra 


Merkezi Londra'da bulunan Uluslararası Stratejik Araştırmalar Enstitüsü'nün 2005 Stratejik Araştırma Raporu'nda, Kuzey Irak'ta Türkiye - ABD çatışması yaşanabileceği uyarısında bulunuldu. 
2005 raporunda Türkiye'ye 12 sayfa ayıran Enstitü, Türk Silahlı Kuvvetleri'nin uzun süredir Kuzey Irak'taki PKK kamplarına askeri operasyon düzenleme planları yaptığını, operasyon için hava destekli 10 ile 25 bin asker gerektiğini yazdı. 
ABD'nin böyle bir operasyona karşı kayıtsız kalamayacağını belirten raporun yazarları, bu yüzden Kuzey Irak'ın bir Türkiye - ABD çatışmasına sahne olabileceğini öne sürdü. 
AKP'nin yaşadığı "siyasi balayının" da sona erdiğini yazan raporda, Başbakan Recep Tayyip Erdoğan'ın otoriter tutumunun partide bölünmelere yol açtığı öne sürüldü. 
Raporda, Türk halkının umutsuzlukla çaresizlik arasında gidip geldiği ancak 2004 yılının aralık ayında AB'nin Türkiye'ye tam üyelik görüşmeleri için tarih vermesinin Türk halkını sevindirdiği bildirildi. Bu gelişmenin ardından popüler hale gelen AKP'nin daha sonra rehavete kapıldığına dikkat çekilen raporda, Türkiye için işlerin artık kötüye gitmeye başladığı belirtildi. 
Kıbrıs sorununun h l Türkiye'nin AB üyeliği önünde bir engel teşkil ettiğinin de savunulduğu raporda, Türk tarafının Annan Planı'na "evet" demesiyle ilk başta diplomatik zafer havasına girdiği, ancak gelişmelerin bu yönde ilerlemediğinin ortaya çıktığı iddia edildi. 
Raporda, AKP'nin aslında kapalı kapılar ardında ABD karşıtı bir parti olduğu görüşü de ileri sürüldü. 


</TEXT>
</DOC>
