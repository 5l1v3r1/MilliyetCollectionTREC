<DOC>
<DOCNO> 323752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo32.html </URL>
<DATE> 2005/03/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İstanbulspor Galatasaray maçında kendi hatalarımızdan gol yedik 
</HEADLINE>
<TEXT>

     İstanbulspor Genel Müdürü Ergün Yücel, şampiyonluk mücadelesi veren Galatasaray'a güçlerinin yetmediğini söyledi. 
     Yücel, AA muhabirine yaptığı açıklamada, Galatasaray karşısında iyi mücadele ettiklerini ifade ederek, ''Çok basit, kendi hatalarımızdan goller yedik. Yakaladığımız pozisyonları değerlendiremedik, ama önemli değil. Zaten puan alsaydık ekstra olacaktı'' dedi. 
     Hafta sonunda deplasmanda kendileri gibi ligde kalma mücadelesi veren Kayserispor ile hayati bir maç yapacaklarını vurgulayan Ergün Yücel, ''Önce Kayserispor, sonra Akçaabat Sebatspor ile oynayacağız. Bu takımlara karşı puan kaybetmemeliyiz. Şu anda alt sırada bulunan 4 takımdan 3'ü düşecek. Centilmence bir mücadele olsun, kim hak ederse o kazansın. İstanbulspor'un ligden düşmeyeceğine inanıyorum'' diye konuştu. 
     Galatasaray maçında rahatsızlığı nedeniyle oynamayan Aytekin'in durumunun iyi olduğunu belirten Yücel, bu futbolcunun Kayserispor maçında forma giyeceğini kaydetti. 
     
</TEXT>
</DOC>
