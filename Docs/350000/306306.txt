<DOC>
<DOCNO> 306306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/gun06.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da karneler baştan yazılıyor 
</HEADLINE>
<TEXT>


ANKARA Milliyet 

Ankara'da 22 Aralık'ta liselere yönelik karşılaştırmalı ortak sınav yapıldı. Yönetmeliğe göre alınan puanlar öğrencinin başarı ortalamasını etkileyeceği belirtilen sınava bazı öğrencilerin girmemesi nedeniyle sıfır puan verilmesi ve sınavdan düşük puan alan öğrencilerin karne notlarının düştüğü yönünde tepkiler gelmesi üzerine il sınav yürütme kurulu önceki gün olağanüstü toplandı. Kurul, "sınav sonuçlarının öğrencilerin okuldaki başarısının tespitinde dikkate alınmaması" yönünde karar verdi. Ankara Milli Eğitim Müdürlüğü, kararı liselere bildirdi. Lise müdürlükleri, daha önce karşılaştırmalı ortak sınavın sonuçlarına göre düzenledikleri karne notlarını yeni karar doğrultusunda değiştirmeye başladı. 


</TEXT>
</DOC>
