<DOC>
<DOCNO> 334622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/ekonomi/eko11.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de, 267 milyon dolarlık arz 
</HEADLINE>
<TEXT>



Özelleştirme İdaresi Başkanı Metin Kilci, Petkim'in ikincil halka arzında ek satış hakkı da kullanılarak, şirketin 'yüzde 34.5'lik' bölümünün halka arz edildiğini açıkladı. Ek satış dahil 70 milyon 725 bin lot hissenin satıldığını açıklayan Kilci, bu çerçevede iskontolar hariç 385.4 milyon YTL, dolar bazında ise 287.7 milyon dolarlık satış gerçekleştiğini bildirdi. Kilci, Petkim'in ikincil halka arzında, yurtiçi bireysel yatırımcıların taleplerinin yüzde 30'dan fazlasının karşılandığını söyledi. Kilci, halka arzdan, iskonto sonrası net 267 milyon dolarlık hasılat elde edildiğini kaydetti. Petkim'den toplam 23 bin 54 yatırımcı hisse senedi aldı. 
Finans Yatırım Genel Müdürü Hüseyin Öztürk de, satışın yüzde 71.5'nin yurtdışındaki kurumsal yatırımcılara yapıldığını söyledi. Kesin talepte bulunan yabancıların yüzde 33'nün İngiliz, yüzde 18'nin ABD'li, yüzde 8.2'nin ise Alman olduğunu açıklayan Öztürk, talebin yüzde 39'luk bölümünün ise Avusturya, İsviçre ve İskandinav ülkelerinden geldiğini kaydetti. 


</TEXT>
</DOC>
