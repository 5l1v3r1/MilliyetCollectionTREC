<DOC>
<DOCNO> 343395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo52.html </URL>
<DATE> 2005/05/17/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Diyarbakırspor'a 3 maç seyircisiz oynama cezası... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Diyarbakırspor’a 3 maç seyircisiz oynama cezası verdi. 
     Kurul, bugün yaptığı toplantıda, 7 Mayıs’ta Diyarbakır’da oynanan Diyarbakırspor-Fenerbahçe maçında meydana gelen saha olayları ve taraftarının çirkin tezahüratı nedeniyle ev sahibi ekibe, 3 maç seyircisiz oynamanın yanı sıra 10 bin YTL para cezası verdi. 
     Trabzonspor’a, Konyaspor maçında meydana gelen saha olayları ile taraftarının kötü ve çirkin tezahüratı nedeniyle 10 bin YTL para cezası uygulayan PFDK, Galatasaray-Ankaragücü maçındaki saha olayları nedeniyle Galatasaray’a 7.500, Ankaragücü’ne 2.500 YTL para cezası verdi. 
     Sakaryaspor Kulübü de İstanbulspor maçındaki saha olayları nedeniyle 2.500 YTL para cezası aldı. 
     
     EL TAİB’E 5 MAÇ CEZA 

     Bu arada, Gaziantepsporlu futbolcu Tarık İbrahim El Taib’e, 5 maç müsabakalardan men cezası verildi. 
     PFDK, 7 Mayıs’ta Gaziantep’te oynanan Gaziantepspor-Kayserispor maçında, hakeme yönelik fiili hakareti nedeniyle El Taib’e, 5 maç müsabakalardan men cezası uyguladı. 
     
</TEXT>
</DOC>
