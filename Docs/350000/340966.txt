<DOC>
<DOCNO> 340966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo20.html </URL>
<DATE> 2005/05/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
NBA'de Miami, Wizards'a şans tanımadı... 
</HEADLINE>
<TEXT>

     ABD Profesyonel Basketbol Ligi NBA Play-off serisi çeyrek final müsabakaları TSİ bu sabaha karşı oynanan 2 mücadeleyle başladı. 
     Doğu Konferansı’nda normal sezonu lider olarak tamamlayan ve ilk seri maçlarında rakibine galibiyet şansı vermeden çeyrek finale yükselen Miami Heat, sahasında Washington Wizards’ı 105-86 yendi. 
     Miami Heat’te Dwayne Wade 20 sayı, 5 ribaunt ve 7 asistle takımının en skorer ismi olurken, Shaquille O’Neal, 19 sayı ve 7 ribauntla skora katkı sağladı. 
     Washington Wizards’ta ilk beşte maça başlayan isimlerin dışında sadece Etan Thomas 5 sayı üretebildi. 25 sayı ve 4 ribauntla oynayan Gilbert Arenas’ın yanı sıra rakip potaya 23 sayı atan Larry Hughes’in çabaları galibiyet için yetmedi. 
     
     SPURS, SERİDE 1-0 ÖNE GEÇTİ 
     Batı Konferansı’nın iki güçlü takımını karşı karşıya getiren mücadelede San Antonio Spurs, konuk ettiği Seattle Supersonics’i 103-81 yenerek seride 1-0 öne geçti. 
     7 maç üzerinden yapılacak ve en erken 4 galibiyeti bulanın tur 
     atlayacağı konferans yarı final mücadelelerinde Spurs, Supersonics’i Fransız yıldız oyuncu Tony Parker’in iyi oyunuyla yenmeyi başardı. Tony Parker’ın 29 sayı atarak maçın en skoreri olduğu karşılaşmada, 22 sayı, 9 ribaunt ve 5 asistlik performans sergileyen Tim Duncan, galibiyeti getiren bir diğer oyuncuydu. Spurs’ta Glenn Robinson 16, Brent Barry ise 11 sayıyla maçı tamamladı. Supersonics’te Rashard Lewis’in 19 sayısına Antonio Daniels 15 sayıyla destekte bulundu ancak bu ikili de takım arkadaşları gibi Supersonics’in yenilgisini engelleyemedi. Spurs ve Supersonics arasında yapılacak konferans yarı final 2. maçı TSİ 11 Mayıs Çarşamba günü sabaha karşı oynanacak. 
     
</TEXT>
</DOC>
