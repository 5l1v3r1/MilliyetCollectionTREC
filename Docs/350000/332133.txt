<DOC>
<DOCNO> 332133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun27.html </URL>
<DATE> 2005/04/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Irak'ta Türk kamyon şoförü öldürüldü, öldürülen şoför sayısı 90'a çıktı 
</HEADLINE>
<TEXT>

     Irak'ta bugün bir Türk kamyon şoförünün öldürüldüğü bildirildi. ABD’nin Irak’ı işgal etmesinden bu yana Irak'ta saldırılar sonucu yaşamını yitirenlerin sayısı 90’a çıktı. 
     Irak güvenlik yetkililerinin açıklamasına göre, Cevat Bahtiyar adlı kamyoncu, Bağdat'ın 200 km kuzeyindeki Beyci bölgesinde yola yerleştirilen bombanın patlaması sonucu hayatını kaybetti. 
     Patlamanın, yerel saatle 07.00’de Haccac kasabası yakınlarında ABD ordusuna erzak götüren kamyon kafilesinin geçişi sırasında meydana geldiği belirtildi. 
     Geçtiğimiz perşembe günü de Kerkük kentinde Türk tankerlerine düzenlenen saldırıda bir Türk şoför öldürüldü. Irak polisi, tankerlerin ateşe verildiği saldırıda altı şoförün de yaralı olarak kurtulduğunu açıklamıştı. 
     
     FRANSIZ GAZETECİLERİN KAÇIRILMASINDAN SORUMLU KİŞİ YAKALANDI 

     Öte yandan, Irak'ta Fransız gazetecilerin kaçırılmasından sorumlu olduğu belirtilen bir kişi yakalandı. 
     Irak Savunma Bakanlığı'ndan kimliğinin açıklanmasını istemeyen bir yetkili, Emir Hüseyin Şeyhhan adlı kişinin 4 Nisan'da Mahmudiye bölgesinde yakalandığını söyledi. 
     Yetkili, Şeyhhan'ın Fransızların kaçırılmasının arkasındaki kişi olduğunu itiraf ettiğini belirtti, ancak detaylı bilgi vermedi. 
     Fransız gazeteciler Christian Chesnot ve Georges Malbrunot, 4 ay rehin tutulduktan sonra geçen aralık ayında serbest bırakılmıştı. 
     Liberation gazetesinin muhabiri Florence Aubenas ve çevirmeni Hüseyin Hanun ise kaçırıldıkları 5 Ocak'tan bu yana rehin tutuluyor. 
     
</TEXT>
</DOC>
