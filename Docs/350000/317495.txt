<DOC>
<DOCNO> 317495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun27.html </URL>
<DATE> 2005/02/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İşte anket... Avrupa halkı ABD için ne düşünüyor 
</HEADLINE>
<TEXT>

     ABD Başkanı George Bush Brüksel'de başlayan Avrupa temasları sırasında liderlere ''diğer ülkelere demokrasinin yayılması'' kampanyasına destek olmaları çağrısında bulunurken, AP ajansının yaptığı kamuoyu yoklamasına göre Avrupa halkının çoğu, dünyada demokrasinin yayılmasının ABD'nin işi olmadığını düşünüyor. 
     Associated Press'in kamuoyu yoklamasında, İngiltere, Almanya, İtalya ve İspanya'da halkın çoğu, ABD'nin rolünün demokrasi ihracı olmaması gerektiğini belirtti. Yoklamaya göre, Kanada, Meksika ve Güney Kore'de yaşayanlar da ABD'nin üstlendiği bu rolü onaylamıyor. 
     Araştırmayla ilgili yorumda bulunan John Hopkins Üniversitesi Uluslararası Çalışmalar bölümünde Avrupa uzmanı Prof. Michael Mandelbaum, Irak savaşının ardından ABD'ye karşı hala genelde tepki ve ihtiyatlılık olduğunu belirterek, Bush'un çabalarının da demokrasinin yayılmasında sınırlı etkisi bulunduğunu söyledi. 
     AP'nin uluslararası kamuoyu yoklama şirketi Ipsos'a yaptırdığı araştırmaya göre, Bush'un ''demokrasinin yayılması'' planlarına karşı çıkış en fazla Fransa'da görüldü. Yoklamaya katılan Fransızların yüzde 84'ü, ABD'nin böyle bir rolü oynayamayacağını söyledi. 
     Yoklamaya göre, Almanların yüzde 78'i, İngilizlerin 3'te 2'si, İspanyol ve İtalyanların yarısından fazlası ABD'nin demokrasi ihraç edemeyeceğini düşünüyor. 
     ABD'deki yoklamaya katılanların da yarısından biraz fazlası yüzde , ABD'nin demokrasiyi yaymaya çalışmaması gerektiğini, yüzde 45'i ise böyle bir rolü olması gerektiğini düşünüyor. 
     Brookings Enstitüsü'nde dış politika uzmanı Micheal O'Hanlon da yoklamayla ilgili yorumunda, ''Müttefiklerimizin demokrasinin yayılması konusunda ilgisiz olduklarına inanmak zor. Belli ki kendi kendini demokrasinin yayıcısı ilan eden George Bush ile kendilerini huzurlu hissetmiyorlar'' dedi. 
     Öte yandan, aynı yoklamaya göre, Bush'un politikalarını onaylamayanların çoğunlukta olduğu bu ülkelerde, bu durum çok fazla Amerikan ürünlerine tepkiye yol açmamış. 
     Yoklamaya göre, örneğin Bush'un politikasına en fazla tepkinin ortaya konduğu Fransa'da, Amerikan ürünlerine yaklaşım, ABD'nin Irak'a savaş başlatmasından önceki dönemden bu yana büyük bir değişiklik göstermedi. 
     AP'nin yoklamasının, 9-17 Şubat arasında 9 ülkede yaklaşık 1000'er yetişkinle yapıldığı belirtildi. Bush, Irak savaşıyla birlikte gerilimin ortaya çıktığı Avrupa ile ilişkilerin onarılması beklentisiyle çıktığı Avrupa turu çerçevesinde dün temaslarına başladığı Brüksel'de, Suudi Arabistan'dan, İran ve Suriye'ye bir dizi ülkede ''demokrasinin geliştirilmesi'' çağrısı yapmıştı. ABD Başkanı, Avrupa liderlerine, Irak konusundaki ayrılıkları geride bırakarak, kendisinin ''özgürlük yanlısı'' çabalarına katılmaları çağrısında bulunmuştu. 
     
</TEXT>
</DOC>
