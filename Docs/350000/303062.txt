<DOC>
<DOCNO> 303062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko46.html </URL>
<DATE> 2005/01/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Finansbank YTL - TL değişimi beklediğimiz ölçüde gerçekleşiyor 
</HEADLINE>
<TEXT>

     Finansbank Teftiş Kurulu Başkanı Bülent Yurdalan, şubelerdeki YTL-TL değişiminin bekledikleri ölçüde gerçekleştiğini bildirdi. 
     Yurdalan, YTL için banka bünyesinde Mart 2004'te başlattıkları süreci Ekim'de sona erdirdiklerini ve Aralık ayı ortalarında YTL'ye hazır hale geldiklerini kaydetti. 
     YTL'ye geçiş gecesinde 00.13'te 8 dakikalık gecikmeyle kredi kartları sistemini devreye aldıklarını, ardından ATM'lerin devreye girdiğini, sabah saatlerinde ise bütün kanalların devrede olduğunu ifade eden Yurdalan, Finansbank ATM'lerinde YTL'lerin sabah 09.00'da yüklenmesi nedeniyle 31 Aralık'tan 1 Ocak'a TL ile geçtiklerini söyledi. 
     Bülent Yurdalan, 1 Ocak sabahı YTL yüklemesini bütün ülke çapında 90 dakikada tamamladıklarını ve 2.5-3 saat içinde ATM'lerdeki toplam 8 milyon 250 bin YTL nakdinin yüzde 25-30'unun çekildiğini, şubelerde herhangi bir nakit problemi yaşanmadığını bildirdi. 
     Üye işyerlerinin henüz POS makinelerine alışamadıkları için yaptıkları işlerde fazla ya da eksik girdikleri için iptallerle karşılaştıklarına işaret eden Yurdalan, bu konuda işyerlerine bilgiler sunduklarını söyledi. 
     Kredi kartı tarafında da bir sıkıntı yaşamadıklarını belirten Yurdalan, ''YTL-TL değişimi beklediğimiz ölçüde gerçekleşiyor. Müşterilerimiz ellerindeki mevcut TL'leri değişim amacıyla şubelere sunuyorlar'' dedi. 
     
     ''HEDEFİMİZ TL'LERİ MERKEZ BANKASI'NA YÖNLENDİRMEK'' 
     Yurdalan, bundan sonra ATM'lere TL yüklemesi yapılmayacağına değinerek, şunları kaydetti 
     ''Hedefimiz, mümkün olduğunca en kısa sürede TL'leri Merkez Bankası'na yönlendirmek. Bu nedenle TL'yi tedavülden kısa sürede çekmek amacındayız. Eğer yeni para birimini benimsediysek o para biriminin kullanımını artırmamız lazım. Bu sabah 09.30'da İstanbul'da bazı noktalarda ATM'lere yeniden nakit yüklemesi yaptık. 3 günlük ihtiyacımız karşılayacak tutarda Merkez Bankası'ndan talepte bulunmuştuk ve Merkez Bankası da bu talebimizi karşılamıştı. Bunları gerek ATM'lerde, gerekse bu sabah itibariyle müşterilerimize sunulmak üzere kasalarımızda hazır etmiştik. Nakit problemimiz yok, hatta fazlamız var. Yarın, ya da Çarşamba sabahı Merkez Bankası'na para devretmemiz gerekecek.'' 
     
</TEXT>
</DOC>
