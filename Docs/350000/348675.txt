<DOC>
<DOCNO> 348675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo52.html </URL>
<DATE> 2005/06/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
El Saka, Vestel Manisaspor yolunda... 
</HEADLINE>
<TEXT>

     Gençlerbirliği'nin Mısırlı savunma oyuncusu El Saka, Vestel Manisasporlu yöneticilerle bir araya geldi. İlk görüşmeden sonuç alınamazken, tarafların 7 Haziran Salı günü yeniden bir araya geleceği bildirildi. 
     Vestel Manisasporlu yöneticiler, Mısırlı oyuncuyla Tarık Almış Tesisleri'nde görüştü. Görüşme sürerken oyuncu ile sözleşme yapılacağı belirtilerek, basın mensupları tesislere davet edildi. Daha sonra törenin iptal edildiği belirtildi ve El Saka tesislerden ayrıldı. 
     Vestel Manisaspor Futbol Şube Sorumlusu Semih Vardarer, yaptığı açıklamada, Mısırlı oyuncunun, çocuğunun okuyabileceği okulları araştırmak üzere kendilerinden izin talep ettiğini belirterek, ''Para konusunda aramızda bir anlaşmazlık yok. Bize gayet ılımlı yaklaştı. Kendisi İzmir'in Bornova İlçesi'nden hem ev hem de çocuğu için okul bakacak'' dedi. 
     Vardarer, 7 Haziran Salı günü Mısırlı oyuncuyla yeniden bir araya geleceklerini bildirdi. 
     Öte yandan Kulüp Başkanı Cengiz Ergün, 6 Haziran Pazartesi günü yapılacak genel kurul öncesinde çalışmalarını sürdürüyor. 
     
</TEXT>
</DOC>
