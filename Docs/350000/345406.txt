<DOC>
<DOCNO> 345406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo26.html </URL>
<DATE> 2005/05/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şahin Taraftarımızı Devler Ligi'ne katılma horonu oynaya davet ediyoruz 
</HEADLINE>
<TEXT>

     Birinci Süper Futbol Ligi’nde Avrupa Şampiyonlar Ligi’ne katılma mücadelesi veren ve hafta sonu deplasmanda İstanbulspor ile Olimpiyat Stadı’nda karşılaşacak olan Trabzonspor’da, kulüp basın sözcüsü İbrahim Şahin, bordo-mavili taraftarları Şampiyonlar Ligi’ne katılma horonu oynamaya davet ettiklerini söyledi. 
     Şahin, Trabzonspor Sadri Şener Sosyal Tesisleri’nde düzenlediği basın toplantısında, geçen yıl 50 bine yakın taraftarla Olimpiyat Stadı’nda Gençlerbirliği’ni yenerek Türkiye Kupası’nı kazandıklarını anımsatarak, "Taraftarımız, o gün kupa horunu oynamıştı. Şimdi de yine Olimpiyat Stadı’nda taraftarımızı Şampiyonlar Ligi’ne katılma horonu oynamaya davet ediyoruz" dedi. 
     Olimpiyat Stadı’nın çok büyük bir stat olduğunu ifade eden Şahin, "10 gün önce bu statta Türkiye Kupası Finali oynandı. 30 milyon ve 25 milyon taraftarları olduğu söylenen takımların maçlarını izleyen seyirci sayısı ortadadır. Bizim de o statta Gençlerbirliği ile yaptığımız maç ortadadır. Çevre illeri de hesaba katarak bu yerlerde yaşayan 1 milyona yakın Trabzonlu arasından stadın doldurulacağını biliyoruz" diye konuştu. 
     Bordo-mavili takımın bu sezon ortaya koyduğu futbol ile şampiyonluğu hak ettiğini kaydeden Şahin, şöyle konuştu 
     "Bizim taraftarımızı şampiyonluktan başka netice kesmez. Açıkçası beni de mutlu etmez. Ama bu yıl bazı nedenlerden dolayı şampiyonluğu elde edemedik. Şimdi mantıksal olarak düşünmek zorundayız. 
     İstanbulspor maçının kazanılmasıyla birlikte Avrupa Şampiyonlar Ligi’ne katılma şansıyla baş başa bırakıldık. En azından bu hedefimizi gerçekleştirmek istiyoruz." 
     
     "FATİH ZİRVE YAPTI" 
     Şahin, Trabzonspor takım kaptanının bu yıl futbol kariyerinin zirvesini yaptığını ifade ederek, şunları söyledi 
     "Milli Takım ve Trabzonspor’a katkı sağladı. İyi futbolcu niteliklerini göstermeye devam etti. Kronik sakatlığına rağmen, takımda yer almayı sürdürdü. Fatih Tekke ile gurur duyuyoruz. Allah nazardan saklasın. Fatih Tekkeli Trabzonspor önümüzdeki yıl çok daha güzel günler yaşatacaktır." Şahin, Gökdeniz’e bir transfer önerisi gelmediğini dile getirerek, "Daha öncede İstanbul basını bu futbolcumuza formalar giydirdi. 
     Gökdeniz, çok şeyler söylenmesine karşın burada kaldı" dedi. 
     
</TEXT>
</DOC>
