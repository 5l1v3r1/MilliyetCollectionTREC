<DOC>
<DOCNO> 326339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo11.html </URL>
<DATE> 2005/03/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Rooney'nin başı dertte 
</HEADLINE>
<TEXT>

     Manchester United'ın genç yıldızı Wayne Rooney, 22 yaşındaki bir öğrenciye saldırmakla suçlanıyor. 
     Manchester polisinin yaptığı açıklamaya göre, Patrick Hanrahan adındaki öğrenci, gece kulubünde 19 yaşındaki İngiliz oyuncunun saldırısına uğradığını bildirdi. Polis olay hakkındaki soruşturmanın sürdüğünü ifade etti. 
     Rooney'nin sözcüsü ise iddiaları kesin bir dille reddetti. Sözcü, hiç tanımadığı bir kişinin Rooney'ye küfür ve tehditle yaklaştığını buna rağmen genç yıldızın hiç tepki vermediğini öne sürdü. 
     
     ROONEY'İ KIZDIRAN SLOGAN 

     Sun gazetesinin haberine göre öğrenci Rooney'ye "Bir kez 'mavi'ysen her zaman 'mavi'sindir. Öyle değil mi Wayne .." dedi. Hanrahan'in iddiasına göre bu sataşmadan sonra Rooney çılgına dönerek öğrenciyi yumruklamaya başladı. 
     Everton'da forma giyerken ömür boyu Everton taraftarı olacağını söyleyen Rooney üzerinde "Bir kez mavi'ysen her zaman mavi'sindir" yazan bir tişört giymişti. Ancak Rooney bu sezon 27 milyon Poundluk bir bedelle Manchester United'a transfer olunca kıyamet kopmuş, mavi formalı Everton taraftarları, Rooney'nin kırmızı şeytanların formasını giymesini ihanet olarak görmüştü. 
     Rooney'nin Manchester formasıyla Everton'ın sahası Goodison Park'a döndüğü karşılaşmada olaylar çıkmış, ev sahibi takımın 30 taraftarı tutuklanmıştı. 

     
</TEXT>
</DOC>
