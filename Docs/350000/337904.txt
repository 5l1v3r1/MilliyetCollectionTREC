<DOC>
<DOCNO> 337904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonyas05.html </URL>
<DATE> 2005/04/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kolombiya'da vampir yarasalar insanlara saldırıyor... 
</HEADLINE>
<TEXT>

     Kolombiya'da vampir yarasaların üç haftadan beri insanlara saldırdığı bildirildi. 
     Hastane yetkilileri, büyük vampir yarasaların ülkenin ortabatı kesimindeki Choco eyaletinde bulunan Condoto kenti sakinlerine saldırdığını, yaklaşık 43 kişinin bu hayvanlar tarafından ısırıldığını belirtti. 
     Şu ana kadar hiçbir kuduz vakasına rastlanmadığını söyleyen yetkililer, bu durumun nedeni olarak yarasaların göç yollarının değişmesini gösterdi. 
     Yarasalardaki bu saldırganlaşmanın nedeni olarak ayrıca, bu bölgede domuz ve sığır gibi hayvanların azalmasını gösteren yetkililer, yeni saldırıların önlenmesi amacıyla bu yarasaların uçuş yollarına zehirli yiyecek konulduğunu açıkladı. 
     
</TEXT>
</DOC>
