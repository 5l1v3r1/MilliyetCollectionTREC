<DOC>
<DOCNO> 324929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas19.html </URL>
<DATE> 2005/03/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"Rimi rimi ley" Eurovision'a hazırlanıyor 
</HEADLINE>
<TEXT>

     Ukrayna'nın başkenti Kiev'de 21 Mayıs'ta gerçekleştirilecek 50. Eurovision Şarkı Yarışması'nda Türkiye'yi ''Rimi Rimi Ley'' adlı şarkıyla temsil edecek Gülseren, final için hazırlıklarını sürdürüyor. 
     AA muhabirinin edindiği bilgiye göre, bestesi Erdinç Tunç'a ait şarkının düzenlemesini Türkiye'nin önde gelen aranjörlerinden Ozan Çolakoğlu yeniden yaptı. Mix ve mastering çalışmaları Los Angeles'ta gerçekleştirilen şarkıyı seslendirecek olan Gülseren, sahneye Shaman Gösteri Topluluğu'nun elemanları ile çıkacak. 
     Gülseren'in final sunumunun kareografisi Shaman Gösteri Topluluğu'nun kurucusu Murat Uygun tarafından üstlenilirken, kostümler ve artistik tasarımları ise modacı Canan Göknil hazırlıyor. Göknil, klip çekimi ve 21 Mayıs'ta yapılacak final için ayrı ayrı tasarımlar yaptı. 
     Anadolu'dan başlayan bütün doğu coğrafyasının etnik değerlerinin müzikten dansa, kostümden aksesuvara kadar şarkıya yansıtıldığı bir çalışma gerçekleştirildi. 
     ''Rimi Rimi Ley''in videoklibi de, TRT yönetmenlerinden Bahtiyar Sis tarafından çekildi. Klip, Avrupa'nın çeşitli ülkelerinde gösterime girecek. 
     
</TEXT>
</DOC>
