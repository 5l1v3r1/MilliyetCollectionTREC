<DOC>
<DOCNO> 318784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/guclu.html </URL>
<DATE> 2005/02/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Af yasası Çankaya'dan dönecek mi 
</HEADLINE>
<TEXT>


Yasayı çıkaranların bile içine sinmeyen öğrenci affının, Cumhurbaşkanı Sezer'den geri dönme ihtimalinin yüksek olduğu söyleniyor. Bu konuda iki gerekçeden söz ediliyor. İlki anayasal, ikincisi ise disiplin suçlarına yönelik. 
Anayasa'nın 87'nci maddesinde "Üye tam sayısının beşte üç çoğunluğunun kararı ile genel ve özel af ilanına" karar verilebileceği ifade ediliyor. Yani yasanın geçerli olabilmesi için 330 oy gerekiyor. Oysa yasa TBMM'de bunun çok altında bir oyla kabul edildi. 
Vetoyu gerektiren ikinci bir gerekçe olarak da disiplin suçlarını da kapsaması gösteriliyor. Yasanın bu gerekçeyle Çankaya'dan geri dönebileceğine inananlar arasında TBMM Milli Eğitim Komisyonu üyeleri de bulunuyor. Milletvekilleri, "Disiplin cezası nedeni ile okullarından ilişiği kesilen öğrencilerin" kapsam dışında bırakılabileceğini dile getiriyorlar. Peki disiplin suçları arasında bir ayrım yapılacak mı Kopya çekenle, ulusal güvenliğe aykırı tutum ve davranış içerisinde bulundukları gerekçesiyle ilişiği kesilenler bir mi tutulacak Bu konuda da net bir söylem şu an için söz konusu değil. 
Af yasasının, sadece 29 Haziran 2000'den sonra atılanları kapsaması, tartışmaları da beraberinde getirdi. Bakan Çelik'in, "Daha önce affedilenleri bir kez daha affetmek doğru değil" görüşüne karşı, şu görüşler dile getiriliyor 
"2000 affından yararlananlar için bu görüş doğru olabilir. Ama çeşitli nedenlerle bu aftan yararlanmayanların durumu ne olacak " 
Bu arada affı birkaç günlük süreyle kaçıranların da bulunduğu ortaya çıktı. Üniversitelerde, hatta fakültelerde, öğretim takviminin farklı tarihlerde başlıyor ve bitiyor olması, atılma durumlarını da farklılaştırıyor. Bu yüzden aynı durumda olan ancak, farklı iki fakültede veya farklı iki üniversitede öğrenim görürken 2000 yılında ilişiği kesilen öğrencilerden, bir bölümü aftan yararlanırken, diğerleri yararlanamayacak. Cumhurbaşkanı Sezer'in yasayı incelerken bu durumu da göz önünde bulundurması bekleniyor... 
Af yasası nedeniyle en fazla üzülenlerin başında, 2000 affından da 2005 affından da yararlanamayanlar bulunuyor. Bu konuda o kadar çok mesaj geliyor ki... İşte onlardan birkaçı 
Boğaziçi'nden başarısızlık nedeniyle değil, kendi isteğimle ayrılmak zorunda kaldım. Taşradan büyük kente gelen bir öğrencinin İstanbul'da yaşadığı maddi ve manevi sorunlarla ilgiliydi. UB 
1999'da ekonomik sıkıntılar nedeniyle okulu bıraktım. 2000 affı çıktığında, ekonomik durumumuzda değişen bir şey olmadığı için başvurmadım. Oysa şimdi devam edebilirdim. BH 
Kaydımı dondurup yurtdışına gittim. Süre uzayınca da atıldım. 2000 affı çıktığında yurtdışındaydım. Keşke bizi de kapsasaydı. MK 
Yasa güdük çıktı. Geçen yıl, 82 yaşındaki biri üniversiteden mezun oldu. Başlama ve bitiş yaşı sınırlı olmayan bir öğrenimde nasıl oluyor da öğrenci affı sınırlandırılıyor Bu yanlışı duyurmak için ille de Üniversitede kendimi yakmam mı gerekiyor. NA 
2000 affından yararlanarak 13 dersten 12'sini verdim. Son sınıfta tek dersten atıldım. 5 yıldır bu affı bekliyordum. BY 
Avrupa'da öğrenim harcını ödemedi diye öğrencinin kaydı hemen silinmez. Türkiye'de uygulamalar çok farklı. Üniversitelerin kiminde bütünleme var kiminde yok. Kiminde 2 sınav hakkı var kiminde 3, 4. Bu yüzden tek tip af yanlış. 
Yasa bu haliyle devlete küsen gençlerin sayısını artıracaktır. ST 
İkinci sınıftayken öğrenim için Almanya'ya gittim. Türkiye'deki kaydımı sildirmemi söylediler. 2 yıl sonra, uyum sağlayamadığım için geri döndüm. 2000 affına başvurmadım. Şimdikinden ise yararlanamıyorum. MT 



</TEXT>
</DOC>
