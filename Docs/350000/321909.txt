<DOC>
<DOCNO> 321909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo26.html </URL>
<DATE> 2005/03/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Güneş Gökdeniz ile Fatih Fransa'dan 8-10 milyon paunda gelmediler 
</HEADLINE>
<TEXT>

     Trabzonspor Teknik Direktörü Şenol Güneş, Gaziantepspor mağlubiyetinin sorumluluğunun bordo-mavili takımın oyuncularının değil kendisinin olduğunu söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, Gaziantepspor maçında arzu etmedikleri bir sonuçla karşılaştıklarını belirterek, ''İşimizi yapmaya çalıştık. Rakipten daha üstün ve daha fazla pozisyon ürettik, ancak kazanamadık. Büyük takımlar kötü oynasa da kazanmasını bilmeli. Oysa biz iyi oynadığımız maçı bir takım olarak, ekip olarak kaybettik. Onurumuzu kaybetmedik'' dedi. 
     Trabzonspor'un hiçbir oyuncusunu kaybetmeyeceğini ifade eden Güneş, şöyle devam etti 
     ''Bunu yapmaya yeltenen olabilir, ama asla buna izin veremeyiz. Biz bu oyuncularla yarışıyoruz, onlar görevlerini yapıyorlar. Mağlubiyetin başarısızlığı varsa bu oyuncuların sorumluluğu değil, benim sorumluluğumdur. Onlar sorumlu olarak görev almıyorlar, biz görev veriyoruz. Ciddiyetsizlik ve parasal bir konu yoktur. Hiçbir oyuncum parayı düşünerek maça çıkmadı. Hem kendi mesleğini hem etik değerleri hem de işin keyfini ortaya sunarak sahaya çıkmıştır. Bu hep böyle olacaktır.'' Şampiyonluk yarışı yapan bir camia olduklarını ve bu konuda tüm camianın dikkatli olması gerektiğini kaydeden Güneş, şöyle konuştu 
     ''Sadece futbol takımının sahada oynamasıyla şampiyon olunmaz. Takım olarak bunu yapmaya çalışıyoruz. Hep rakiplerimizden üstün oynuyoruz. Bugün böyle oldu yarın da böyle olacaktır. Birinci önceliğimiz budur. Trabzonspor, lige renk ve ses getirecektir. Oynadığı futbolla şampiyonluğu kovalayacaktır. Şampiyonluk yarışında saha dışı faktörlerin de etken olduğunu biliyoruz. Bunu sadece ben söylemiyorum. Bu da gayet doğaldır. Lobi, seyirci, ekonomi, medya gücü, bunların kullanılma şekli, hatalar, doğrular birçok sebepler sayabilirsiniz. Antep maçında mağlubiyete kılıf bulmuyoruz, rakibi suçlamıyoruz. Maç sonrasında bazı beyanları başka yerlere çekenleri, daha önce yapılan ithamlar karşısında sessiz kalmalarına kamuoyunun dikkat çekmek istiyorum. Bunu eğer Trabzonspor camiası seslendiremiyorsa, bu yarışta olamayız. Biz saha dışına çıkmak istemiyoruz. Ama kulüp adına konuşanları susturmak isteyenleri Trabzonspor camiasının bilmesi gerekir.'' Kimseyi suçlamadıklarını ve karalamadıklarını ifade eden Güneş, ''Bazen yaşanılan haksızlıkları seslendirmek gerek. Gaziantepspor maçı öncesine kadar 1 gol yedik o da ofsayttı, Gaziantepspor maçında penaltımız verilmedi. 4 maçta 6 oyuncumu kaybettim. Biz seviyeli ve adil bir yarış istiyoruz. Şike ve teşvik gibi şeylerin aranmasına gerek yok. Spor programlarında eski oyuncuma, çıkıp Trabzonspor'un haklarını koruma şansı verilmiyor. Biz futbol oynayarak şampiyonluk yarışında olduğumuzu göstereceğiz, ancak birinci olacağız diye kural yok, 40 sene olmayalım. Onuruyla yaşayan bir Trabzon kentini göreceksiniz.'' 

     
</TEXT>
</DOC>
