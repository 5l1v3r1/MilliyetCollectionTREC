<DOC>
<DOCNO> 301531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun23.html </URL>
<DATE> 2004/12/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
25 bin İsveçli turistten 1500'ü kayıp 
</HEADLINE>
<TEXT>

     Güney Asya'da önceki gün meydana gelen deprem ve tsunamiden etkilenen ülkelerde bulunan 1500 İsveçli turistten bugüne kadar haber alınamadı. 
     Bölgeye yardım için giden İsveçli doktorlar, hastanelerde çok sayıda İsveçli yaralı bulunduğunu belirterek, İsveç hükümetinden yardım istedi. 
     Noel tatilini geçirmek amacıyla gittikleri Tayland, Sri Lanka, Endonezya'da depreme yakalanan yaklaşık 25 bin İsveçliden bir bölümü turizm firmalarının tahsis ettiği uçaklarla ülkelerine dönmeye başladı. Deprem bölgesinde hala çok sayıda İsveçli turistin bulunduğunu belirten turizmciler, İsveç hükümetini, bölgeye uçak gönderip vatandaşlarını getirmediği gerekçesiyle eleştirdi. 
     Bölgede bulunan İsveçli doktorlar ise özellikle Tayland'ın Puket ve Khao Lak adalarında çok sayıda İsveçli yaralının bulunduğunu kaydetti. 
     Dagens Nyheter gazetesine telefonla bilgi veren İsveçli doktorlar Lena Brundin-Larsson ile Patrik Brundin, bölgede hava sıcaklığının 30 derece olduğunu ve hastanelerde havalandırma cihazı bulunmadığını belirterek, salgın hastalığa dikkat çekti. İsveçli yaralıların bir an önce ülkelerine taşınması gerektiğini de kaydeden doktorlar, hükümetten yardım istedi. 
     Bu arada, depremde ölenlerin cesetlerinin yakılması, İsveç'te kaygıyla karşılandı. Yakınlarından haber bekleyen İsveçliler, cesetlerin yakılmasıyla teşhis olanağının da ortadan kalktığını düşünüyor. İsveç basın yayın kuruluşları, bölgede çok sayıda İsveçli turistin de öldüğünü belirtiyor. 
     İsveç Dışişleri Bakanlığı, depremden etkilenen ülkelerde, 15 bini Tayland'da olmak üzere yaklaşık 25 bin İsveçli turistin bulunduğunu kaydetti. 
     
</TEXT>
</DOC>
