<DOC>
<DOCNO> 313484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy02.html </URL>
<DATE> 2005/02/08/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Edelman Atatürk aramızda olsaydı "haydi kızlar okula" derdi 
</HEADLINE>
<TEXT>

     ABD'nin Ankara Büyükelçisi Eric Edelman, Cumhuriyet'in kurucusu Mustafa Kemal Atatürk'ün eğitimle ve özellikle kız çocuklarının eğitimiyle ilgili ifade ettiği son derece önemli sözleri olduğunu vurgularken, ''ben inanıyorum ki bugün aramızda olsaydı, kendisi haydi kızlar okula derdi '' şeklinde konuştu. 
     Edelman, Amerika Uluslararası Kalkınma Ajansı tarafından, Sosyal Riskin Azaltılması Projesi'ne katkı amacıyla verilen 9 milyon dolarlık hibeye ilişkin anlaşmanın imza töreninde konuştu. 
     Büyükelçi Edelman, ABD'nin, Dünya Bankası tarafından da desteklenen sosyal risklerin azaltılması projesi kapsamındaki şartlı nakit transferine 9 milyon dolarlık katkıda bulunmaktan büyük memnuniyet duyduğunu söyledi. 
     ABD olarak, projenin uygulayıcısı Sosyal Yardımlaşma ve Dayanışma Fonu'nun çalışmalarını çok önemsediklerini belirten Edelman, fakir ailelerin çocuklarının okullaşma oranlarını artırmak ve özellikle kız öğrencilerin okullaşma oranını yükseltmenin Türkiye'nin amaçları arasında yer aldığını söyledi. 
     ABD Başkanı George W. Bush'un geçen haftaki bir toplantıda ifade ettiği gibi, ABD'deki eğitimin kalitesini iyileştirmenin, Amerikan hükümetinin de öncelikleri arasında yer aldığını belirten Edelman, şöyle devam etti 
     ''Bizler de bütün kalbimizle, Türkiye'nin liderlerinin hiç bir çocuğun geride bırakılmaması, kapsam dışında bırakılmaması gerektiği yönündeki düşüncesine katılıyoruz. Gerek kendi ülkemizde gerekse Türkiye'de önem verdiğimiz husus, özellikle düşük gelire sahip okulların iyileştirilmesi ve çocuklarımızın değişen ekonomik şartlarda artan beceri ihtiyaçlarına paralel eğitim gelişmelerinin sağlanmasıdır. Eğitim almış bir vatandaşın iyi bir iş sahibi olması, fakirlik sorununu aşması, kendi işini başlatması ve suçtan uzak durarak demokrasiye daha fazla katılım sağlama imkanı daha yüksektir. 
     Ancak tıpkı ABD'de olduğu üzere, Türkiye'de de fakir ailelerin bu amaçlara ulaşma noktasında yardıma ihtiyaçları var.'' 
     
     OKUL ZİYARETİ HAZIRLIĞI 
     Edelman, Türkiye'de ekonomik büyümenin son derece büyük oranda gerçekleştiğini ifade ederken, özellikle bu başarının hayata geçirilmesinde, Hazine Müsteşarlığının çalışmalarının büyük önem taşıdığını söyledi. 
     Bu güçlü ekonomik büyümenin etkilerinin, vatandaşlar tarafından hissedilmesinin biraz zaman alabileceğine işaret eden Edelman, ''dolayısıyla bu zaman sürecinde, özellikle en fakir ailelere ve en fakir insanlara yardımcı olabilmek büyük önem taşımaktadır'' dedi. 
     Bugün hibe olarak ABD'den sağlanan kaynağın, doğrudan bu ailelere aktarılacağını kaydeden Edelman, birkaç gün içinde bu yardımdan faydalanacak ailelerin çocuklarının okuduğu bir okula ziyaret yapma umudunda olduğunu ve özellikle bu çocuklardan bazıları ile tanışmak istediğini söyledi. 
     
     ''DOSTLUK VE İŞBİRLİĞİNİN BİR SONUCU'' 
     Bugün imza koydukları projenin, ABD ile Türkiye halkı arasında cumhuriyetin kuruluşundan da önceye dayanan uzun bir dostluk ve işbirliği ilişkisinin bir sonucu olduğunu anlatan Edelman, Türkiye'de 1863 yılında Robert Koleji'nin 1880'de Tarsus Amerikan Koleji'nin kurulduğunu hatırlattı. 
     Gaziantep'te kurulan Amerikan hastanesinin de, özellikle 20. yüzyılın başından itibaren Türkiye'nin doğu bölgelerindeki tıbbi eğitimin sağlanmasında büyük bir önem taşıdığını ifade eden Edelman, ABD Uluslarası Kalkınma Kurumu'nun Türkiye'de 1950'ler, 60'lar 70'ler boyunca, Türk halkı ile yakın bir işbirliği çerçevesinde faal çalışmalar yürüttüğünü hatırlattı. 
     
     TSUNAMİ FELAKETİ VE TÜRKİYE 
     ''Türkiye'nin bu tarz desteğe ihtiyaç duyduğu dönemler çok geride kaldı'' diyen Edelman, şunları kaydetti 
     ''Güneydoğu Asya'da tsunami felaketi sonrasında gerçekleştirdiği faaliyetler gibi Türkiye'nin, bugün dünyanın kalkınmasına destekte bulunmak adına, en ihtiyaç duyulan bölgelerde, yerlerde de çalışmalar yürütmesinden büyük memnuniyet duymaktayım. Dolayısıyla biz hep beraber, dünyayı daha emniyetli ve daha iyi bir yer yapmak için çalışmalarımızı devam ettiriyoruz. Ancak bugün bu masada bulunmamaza neden olan olay o kısa ziyaretlerin yapabileceğinden de fazla ve daha büyük önem taşıyor. 
     Cumhuriyetin kurucusu Mustafa Kemal Atatürk'ün eğitimle ve özellikle de kız çocukların eğitimi ile ilgili ifade ettiği, son derece önemli sözleri olduğunu biliyorum. İnanıyorum bugün aramızda olsaydı, kendisi haydi kızlar okula derdi.'' 
     
</TEXT>
</DOC>
