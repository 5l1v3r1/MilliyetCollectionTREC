<DOC>
<DOCNO> 324719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun47.html </URL>
<DATE> 2005/03/18/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
Gürcistan'daki Rus üslerinin boşaltılması 23 Mart'ta görüşülecek 
</HEADLINE>
<TEXT>

     Gürcistan topraklarındaki Rus üslerinin boşaltılması sürecinde, tarafların 23 Martta Moskova'da görüşeceği bildirildi. 
     Gürcistan Dışişleri Bakanı Salome Zurabişvili açıklamasında, iki ülke çalışma gruplarının Moskova'da yapacağı 3 gün sürecek görüşmelerde, üslerin boşaltılması başta olmak üzere sınır denetimleri, vize uygulamaları ve ayrılıkçı bölgelerdeki sorunlara çözüm yollarının ele alınacağını kaydetti. 
     Zurabişvili, görüşmelerde üslerin boşaltılması konusunda bir anlaşma sağlanacağı inancını taşıdığını da ifade etti. 
     Gürcistan parlamentosu, Gürcü topraklarındaki aktif kullanımda olan Rus üslerinin, 1 Ocak 2006 tarihine kadar boşaltılması kararı almıştı. 
     Gürcistan, üslerin boşaltılmasına ilişkin olarak mayıs ortalarına kadar bir anlaşma sağlanamaması halinde yaptırımlar uygulamaya hazırlanıyor. 
     
     RUS ÜSLERİ 
     Gürcistan ile Rusya arasında Gürcü topraklarındaki üslerin varlığı nedeniyle yıllardır devam eden sorunlar bir türlü giderilemedi. 
     Rus üslerinden biri Gürcistan'ın güneyindeki Ahalkalaki'de, diğeriyse Karadeniz kıyısında, Acara özerk bölgesinin Acaristan başkenti Batum'da bulunuyor. 
     Rusya, 1999'da İstanbul'da imzalanan AGİT anlaşmasından sonra Vaziani ve Gudauta üslerini tamamen boşaltmış, ancak öngörülen anlaşma gereği 2000'de boşaltılması gereken Ahalkalaki ve Batum üsleri halen aktif kullanımda bulunuyor. 
     
</TEXT>
</DOC>
