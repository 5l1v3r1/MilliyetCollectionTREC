<DOC>
<DOCNO> 342625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonyas08.html </URL>
<DATE> 2005/05/14/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
İran'da bronz tabutta altın maskeli iskelet bulundu... 
</HEADLINE>
<TEXT>

     İranlı arkeologlar, ülkenin batısında, bronz bir tabutun içinde yüzüne altından bir maske takılmış bir iskelet buldu. 
     Lorestan eyaleti yerel yetkililerinden Şiraz İbrahimi, Milli Miras Örgütü’ne bağlı arkeologların bulduğu altın maskeli iskeletin yaklaşık 2000 yıl öncesinden, yüksek sınıfa mensup bir kişiye ait olabileceğini vurgulayarak, iskeletin burnunda 3 tane de altın plakadan süs olduğunu söyledi. İbrahimi, arkeologların bronz tabuta ve içindeki altın maskeli iskelete bölgedeki köylülerin uyarısı üzerine yaptıkları kazı çalışması sonucunda ulaştıklarını ifade etti. Arkeolojik kazı ekibinin lideri Celal Adeli ise mezarda bulunan parçaların laboratuvara incelemeye gönderildiği, dört yerinden kırılmış olan tabutun üzerindeki eski yazıların da incelemeler bittikten sonra anlaşılabileceğini belirtti. İran, dünyanın en zengin arkeolojik geçmişine sahip ülkelerinden biri. 
     
</TEXT>
</DOC>
