<DOC>
<DOCNO> 306159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy17.html </URL>
<DATE> 2005/01/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Emine Erdoğan 30 bin dolarlık takıyı iade ediyor 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, Moskova Türk Türk Ticaret Merkezi'nde kendisine hediye edilen 30 bin dolarlık hediyeleri iade etmeye hazırlanıyor. 
     Başbakan Recep Tayyip Erdoğan, Rusya ziyaretinin son gününde Moskova'da açılışını yağtığı Türk Ticaret Merkezi'ni, eşi Emine Erdoğan ile birlikte gezdi. 
     Burada Storks mağazasının sahibi Muammer Alkım, Emine Erdoğan'a pırlanta ve mercan karışımı bir gerdanlık hediye etti. 
     
     Hediyeler 30 bin dolar değerinde 

     Başbakan’a eşlik eden Moskova Belediye Başkan Yardımcısı’na da pırlanta ve mercan karışımı Osmanlı motifli bir broş hediye eden Alkım, Emine Erdoğan'a hediye edilen mücevherlerin toplam değerinin 30 bin dolar olduğunu açıkladı. 
     Öte yandan, Moskova Belediye Başkanı Yardımcısı, eşi yanında bulunmadığı için kendisine takdim edilen broşu da Emine hanıma armağan etti. 
     
     Emine Erdoğan, hediyeleri geri gönderecek 

     Ancak Ankara'ya dönüşünde, hediyelerin 30 bin dolar değerinde olduğunu duyduğunda, "mücevherlerin bu kadar pahalı olduğunu bilmiyordum" diyen Emine Erdoğan, hediyeleri geri vermeyi düşündüğünü söyledi. 
     
     CHP'li Koç'un takı tepkisi 

     CHP Grup Başkanvekili Haluk Koç, Parlamento'da düzenlediği basın toplantısında, Rusya'da Başbakan Recep Tayyip Erdoğan'ın eşi Emine Erdoğan'a 30 bin dolar tutarında olduğu ifade edilen takı hediye edilmesine de değindi. 
     Başbakan Erdoğan'ın Rusya'da hediye edilen takıları mal bildirimine ilişkin yasa uyarınca beyan edip etmeyeceğini soran Koç tepkisini, ''bir yandan inanç sömürüsü altında paralarını kaptıran yurttaşlarımız, bir yanda bir buçuk yıldır sokakta mağdur olan küçük tasarruflarını değerlendirirken devlete güvenmenin bedelini ödeyen bonozedeler, bir yanda Sayın Başbakan'ın eşinin 30 bin dolarlık takıları. Tezatlar iktidarı, tezatlar Türkiye'si... Sayın Başbakan binlerce mağdurla, 30 bin dolarlık gerdanlıkla beraber yürüyor, bu yollarda...'' şeklinde dile getirdi. 
     
</TEXT>
</DOC>
