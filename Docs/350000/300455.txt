<DOC>
<DOCNO> 300455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/civaoglu.html </URL>
<DATE> 2004/12/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İzmir saat ayarı 
</HEADLINE>
<TEXT>


Sabah 06.00'da başlayan ve ertesi sabah 04.00'te biten yoğun bir programla İzmir'de, Ege'nin nabzını tuttuk. İzlenimler yansıtayım 
Önce "Formula 1"i andıran sürat öngörüsü... 
"Kopenhag siyasi kriterlerinde hız vitesine takarak çok yol alındı. İnanıyoruz ki Türkiye, 3-4 yıl içinde ekonomi için de Maastricht kriterlerini tamamlar. Belki daha müzakereler bitmeden, tam üyelik statüsü alınmadan, bir bakılır 5 yıl sonra, Türkiye, euro para birimine geçmek için başvurmuş..." Bu söylem -yanılmıyorsam- Kemal Çolakoğlu'ndandı... 
"Sınır tanımaz" Türkiye insanını yansıtmaktaydı. 
Gerçekten euroya geçiş, fiyatları bir oranda yukarı çekecek olsa da Türkiye ekonomisini istikrar çıpasına bağlar. 

Psikoloji vitesi 
İşte kriterler 
"1- Bir üye devletin enflasyon oranı, enflasyon oranları en düşük üç devletin, enflasyon ortalamasını yüzde 1.5'ten fazla aşamaz. 
2- Kamu açığı, milli gelirin yüzde 3'ünü aşamaz. 
3- Borç stokları, milli gelirin yüzde 60'ını aşamaz. 
4- Uzun vadeli faiz oranı, en iyi fiyat istikrarını sağlayan üç üye ülke ortalamasını 2 puandan fazla aşamaz. 
5- Ulusal para, Avrupa döviz kuru normal dalgalanma koridorunda kalmalıdır." Şu sıralar bu marj yüzde 2.5 

Burnu Avrupa'da 
Bakınız... "Ekonomi deprem yönetmeliği" gibi sağlam bir yapılanma. 
"Euroya geçiş" bu istikrarın kalıcılığını, sürekliliğini sağlar. 
"Olumlu" bir psikoloji oluşturur. 
Türkiye'nin AB'ye tam üyelik yolunu da kısaltır. 
Şu satırlarda yansıttığım öneri, simgeseldir. 
Ege işadamlarının ufuk mesajıdır. 
Ege işadamları, -genelde- "AB'den müzakere tarihi almakla başlayan süreç" için olumlular. 
Ancak... 
Ayakları yerden kesik değil. 
Müzakere sürecinin ne denli çetin olduğu kadar, bu çok duyarlı yükü sonuna kadar taşımanın da nasıl çetin uğraş olduğunun bilincindeler. 
Çanakkale'nin Nara burnu ile birlikte, Anadolu'nun batıya bu en yakın coğrafyasında, AB süreci, Avrupalı zihniyetle yorumlanıyor. Sağlıklı ve gerçekçi algılanıyor. 

Eşref saati 
Ustam Metin Toker, seçim önceleri nabız tutmak için Ege'yi ve özellikle İzmir'i seçerdi. 
Siyasetin saat ayarıdır İzmir. 
AB de burada, Türkiye'nin diğer kesimleri gibi olumlu ama diğer kesimlerden farklı olarak "ihtiyatlı" algılanmakta. 
Zorluk parametreleri sıralanmakta. 

Genç bakış 
Gece, 5 "MİLLİYET"çi Ege Üniversitesi'nde Abbas Güçlü'nün "Genç Bakış" programının konuğu olduk. 
Abbas, birkaç kez salonda, "iş'ari oylama" yaptı. 
"AB'yi istemeyenler" dediğinde, havaya kalkan eller "AB'yi isteyenlerin" en az üç katıydı. 
Gençlerde tepki vardı... 
AB'nin burnundan kıl aldırmayan havaları, koşul dayatmaları, Türkiye'ye farklı muameleleri, Kıbrıs için sözden dönülmüş olması "onurları zedelemiş." 
Ekonominin IMF'ye, siyasetin AB'ye bağlanması içe sindirilemiyor. 
Yıllardır IMF reçeteleriyle kemer sıkmak, devlet amfilerinde, özel vakıf amfilerinden farklı rüzg rlar estiriyor. 
Nispeten daha dar bütçeli ailelerin çocuklarında artık bıçak et kalınlığını aşmış, kemiğe dayanmış. 
Gerçi, 1000'i aşkın öğrenciden 150 kadarı, ideolojik ve etnik örgütlenmelerin uzantıları olarak salondaydılar ama geri kalanı da -çoğunlukla- hoşnutsuzdu. 
AB'ye kuşkuluydu. 
Hele aileleri tarım kesiminden olan gençlerde, bu "karşıtlık" tırmanışta. 
AB ile müzakereler sürecinde mesafe alınırken, oluşabilecek psikolojik eksileri, hükümet, ekonomik artı kazanımları sürekli katlayarak dengelemeli. 
Aksi halde, yükü taşıyabilmek için sağlam basması gereken destek, altından çekilebilir. 



</TEXT>
</DOC>
