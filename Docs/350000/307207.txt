<DOC>
<DOCNO> 307207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy20.html </URL>
<DATE> 2005/01/17/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
Zülfü Livaneli "Adaylığımı açıklama noktasına geldim" 
</HEADLINE>
<TEXT>

     CHP'nin 29-30 Ocak'ta yapılacak 13. Olağanüstü Kurultay'ı öncesinde, ismi genel başkan aday adayları arasında geçen İstanbul Milletvekili Zülfü Livaneli, adaylığını açıklama noktasına geldiğini söyledi. 
     Livaneli, adaylık konusundaki görüşlerini ortaya koymasından sonra parti örgütü ve kamuoyundan çok olumlu tepkiler aldığını ve gelişmelerin kendisini, ''adaylığını açıklama noktasına getirdiğini'' belirtti. 
     CHP'nin yeni bir başlangıç yapması ve toplumla bağını güçlendirmesi gerektiğini dile getiren Livaneli, partide kırgınlıkların ve küskünlüklerin bir kenara bırakılmasına ihtiyaç olduğunu kaydetti. 
     Bu anlayışla göreve talip olduğunu söyleyen Livaneli, adaylık açıklamasını bayramdan sonra yapabileceğini bildirdi. 
     Livaneli, birlikte hareket ettiği arkadaşlarıyla açıklamanın yöntem ve zamanına karar vereceğini sözlerine ekledi. 
     
</TEXT>
</DOC>
