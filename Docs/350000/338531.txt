<DOC>
<DOCNO> 338531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/dunya/adun.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kimlikli kazık 
</HEADLINE>
<TEXT>


Rum kimliği almış Kıbrıslı Türklerin kayıtlarındaki bilgilerin izini süren Rum Kesimi, bunlar aleyhinde mülk işgali davaları açmaya başladı. Hüküm giyenleri, AB'ye veya Güney'e gittiklerinde tutuklama bekliyor 

Sefa Karahasan - Lefkoşa 


Güney Kıbrıs Rum Yönetimi, "Kıbrıs Cumhuriyeti" kimliği alan KKTC vatandaşları arasında "Rum malları" üzerinde oturanları saptayıp bunlar aleyhinde Rum mahkemelerinde tahliye davaları açmaya başladı. Geçen günlerde mülk işgali suçunun cezasını 6 aydan 2 yıla çıkararak bu suçu işleyenler aleyhinde uluslararası tutuklama kararı alınmasına olanak sağlayan Rum Yönetimi, "işgalci"ler hakkındaki bilgilere ulaşmak için ise Kıbrıslı Türklerin, Rum Kesimi'ndeki kimlik ve pasaport kayıtlarını kullanıyor. Aleyhlerinde dava açılanların, 10 gün içinde Güney'e geçerek mahkemeye başvurmadıkları takdirde haklarında tutuklama kararı çıkması, mahk m olmaları halinde ise, bu kişiler hakkında Avrupa Birliği çapında tutuklama kararı alınması söz konusu. 

117 bin Rum belgeli Türk 
Rum Yönetimi'nin memurları dava dilekçelerini KKTC'de elden dağıtmaya başladı. Rumlar, KKTC'deki tapu dairelerinden, Rum malları ile ilgili araştırma belgesi alarak, bu malları kimin kullandığını saptıyor. 
Rum tarafından alınan bilgilere göre, bugüne kadar Rum "Kıbrıs Cumhuriyeti" pasaportu alan Kıbrıs Türklerinin sayısı 31 bine, doğum belgesi ve kimlik alanların sayısı da 117 bine yükseldi. Rum Kesimi'nde önce doğum belgesi, sonra kimlik, en sonunda ise pasaport veriliyor. TC pasaportu kullanan Kıbrıslı Türkler, Rum Kesimi AB üyesi olunca vizesiz seyahat etme özgürlüğünden yararlanmak ve böylece izolasyonun üzerlerindeki etkisini hafifletmek için Rum pasaportu başvurularını artırmışlardı. 

Amaçları ne 
KKTC Dışişleri Bakanlığı Siyasi Danışmanı Kudret Akay, Rum Yönetimi'nin bu davalarla Kıbrıslı Türklerin AB'ye seyahat özgürlüğünü engellemeye çalıştığını söyledi. Akay'a göre, haklarında "Avrupa Tutuklama Emri" çıkarılması için davalı kişinin en az 12 ay hapis cezası alması gerekiyor. 
Akay, Rumların AB'de haklarında tutuklama emri çıkaracağı kişilerin hangi ülkenin vatandaşı olduğuna bakılmayacağını, kimlik bilgilerinin yeterli olacağını söyledi. Akay, "Davalı kişi isterse başka ülkenin pasaportu ile yurtdışına çıksın, bu önemli değil. Önemli olan kimlik kayıtlarındaki detaylı bilgiler. Rumlar bu bilgilere, Kıbrıslı Türkler "Kıbrıs Cumhuriyeti" pasaportu aldığı için daha kolay ulaşıyor" dedi. 

Talat Tehlike büyük 
KKTC Cumhurbaşkanı Mehmet Ali Talat da, "Kıbrıs Türk halkını bekleyen en büyük tehlikenin, Güney Kıbrıs Rum Yönetimi mahkemelerinde, Kuzey'de 'Rum malı işgal ettiği' iddiasıyla Kıbrıslı Türkler aleyhine açılan davalar olacağını" söyledi. Talat, Kıbrıslı Türklerin yüzde 80'ini kapsayacak böyle bir uygulamanın "Kıbrıslı Türk ve Rum bireyleri birbirine düşürebileceğini" kaydetti. 

İlk dava Gazimağusa'da açıldı 

Geçen salı Gazimağusa'da Hurma Restaurant'a gelen Rum memurlar, restoranın sahibi Hüseyin Çağıner'e, Eleni Vrahimi Sia isimli Rum şirketinin, Larnaka'da açtığı "tahliye" davasının tebligatını yaptılar ve 10 gün içinde Rum Kesimi'ndeki mahkemeye çıkmaması halinde hakkında tutuklama kararı çıkarılacağını bildirdiler. Davacı Rum Şirket, Çağıner'den, 1974'ten önce bir Rum'a ait olan bina için 100 bin ila 250 bin Kıbrıs Lirası 300 ila 750 bin YTL arasında bir kullanım bedeli veya tazminat talep ediyor. Milliyet'e konuşan Çağıner, "Ben KKTC ve Türkiye yönetimine güvendiğim için buraya yatırım yaptım. Bana kimse 'yapma başına böyle şeyler gelebilir' demedi. Ben buraya neyim varsa yatırdım. Şimdi de bana 'buradan çık' diyorlar" dedi. Çağıner, "Kıbrıs Cumhuriyeti kimliği almam üzerine her şeyimi saptadılar. Böyle bir şey olacağını bilseydim, kimlik başvurusu falan yapmazdım. Pasaport alanları kötü bir sürpriz bekliyor" dedi. KKTC Cumhurbaşkanlığı'ndan yetkililer, Çağıner'e avukat tutacaklarını bildirdiler. Çağıner, gelecek hafta Rum tarafında yapılacak duruşmaya avukatıyla katılacak. 


</TEXT>
</DOC>
