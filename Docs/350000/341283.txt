<DOC>
<DOCNO> 341283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo31.html </URL>
<DATE> 2005/05/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
"Derbi maçta taraftarlar ayrı güzergahlardan stada gelecek" 
</HEADLINE>
<TEXT>

     Galatasaray ile Fenerbahçe arasında yarın Atatürk Olimpiyat Stadı’nda yapılacak Türkiye Kupası final maçında iki takım taraftarlarının stada ayrı güzergahlardan geleceği ve mümkün olduğu kadar birbirleriyle karşılaştırılmayacağı açıklandı. 
     İstanbul Büyükşehir Belediyesi Ulaşım Dairesi Başkanı Rafet Bozdoğan, Türkiye Milli Olimpiyat Komitesi TMOK Genel Direktörü Yalçın Aksoy, İstanbul Spor Etkinlikleri A.Ş. Genel Müdürü Ayhan Bölükbaşı ve Futbol Federasyonu Genel Sekreter Yardımcısı Metin Kazancıoğlu ile birlikte Ataköy Olimpiyatevi’nde düzenlediği basın toplantısında, stada gidiş güzergahlarıyla ilgili ayrıntılı bilgi verdi. 
     Bozdoğan, Fenerbahçe taraftarlarının TEM yolunu kullanarak, sanayinin içinden Başakşehir istikametinden yeni yoldan devam ederek, kendileri için ayrılan otoparka geçeceklerini belirterek, "Galatasaray taraftarları da TEM veya Basın Ekspres yolundan gelerek, Mahmutbey gişeleri önünden yeni yapılan alt geçitten geçerek kendi otoparklarına intikal edeceklerdir. Yönlendirici levhalarda ’Fenerbahçe veya Galatasaray yolları’ diye yazılacak. Mümkün olduğu kadar iki takım taraftarının birbiriyle karşılaşmamasını sağlayacağız" diye konuştu. 
     Hayatın akışını durdurmadan tedbirler aldıklarını anlatan Rafet Bozdoğan, "Vatandaşlarımız işlerine gidip, dönecek. Ancak tır ve büyük kamyonların o yöne girişi yasaklanacak. Türkiye Kupası ve Avrupa Şampiyonlar Ligi finalleri ülkemiz için çok önemli. Vatandaşlarımız biraz fedakarlık göstersin" dedi. 
     
     AVRUPA ŞAMPİYONLAR LİGİ FİNAL MAÇI HAZIRLIKLARI 
     Avrupa Şampiyonlar Ligi final maçı hazırlıklarıyla ilgili de bilgi veren Bozdoğan, Liverpool taraftarının Fenerbahçe seyircisinin kullanacağı yollara, Milan taraftarının da Galatasaray seyircisinin kullanacağı yollara yönlendirileceğini söyledi. 
     Bozdoğan, Liverpool seyircilerinin Sabiha Gökçen, Milan seyircilerinin ise Atatürk Havalimanı’na geleceklerini ifade ederek, şöyle devam etti 
     "Taksim’den her takımın renginde stada ring seferler düzenlenecek. Türk seyircileri İkitelli sanayi bölgesindeki yoldan gelerek, 15 nolu yoldan stada ulaşacak. VIP seyircileri ve medyanın da stada geliş yolları farklı olacak. Maç günü ağır vasıta araçlar o bölgeye giremeyecek. Maçtan sonra seyirciler aynı yollardan stattan ayrılacak." Rafet Bozdoğan, bir soru üzerine Atatürk Olimpiyat Stadı’nın ulaşım altyapısı ve çevre düzenlemesi için yaklaşık 100 milyon dolarlık bir yatırım yapıldığını söyledi. 
     TMOK Genel Direktörü Yalçın Aksoy ise son 10 ayda 63 trilyon harcama yapıldığını belirterek, "Yollar sadece stat için yapılmadı. 
     Şehir içi yol niteliğinde. 43 bin ağaç dikildi. Özel çam döşendi" diye konuştu. 
     
</TEXT>
</DOC>
