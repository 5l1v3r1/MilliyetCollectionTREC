<DOC>
<DOCNO> 333492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/eko07.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terzi yöntemiyle' yüzde 234 büyüdü 
</HEADLINE>
<TEXT>


Canon Türkiye Hesmak Genel Müdürü Ergin, geçen yıl yüzde 234 büyüdüklerini, bunu da müşteriye özel çözümler sunarak sağladıklarını söyledi 

ŞULE YÜCEBIYIK Budapeşte 

"İnternet ve e - posta ofislerde k ğıt kullanımını artırdı. İnsanlar bilgiyle daha fazla haşır neşir ve bunları k ğıt üzerinde görmek istiyor. Türkiye'de ofis çalışanları yılda ortalama 500 sayfa baskı alıyor." 
Bu görüş, Canon Türkiye Hesmak'ın Genel Müdürü Sinan Ergin'e ait. Canon'un ofis otomasyonu ürünlerinin Türkiye distribütörü olan Hesmak, geçtiğimiz yıl yüzde 234 büyüdü. Cirosunu 25 milyon euroya yükselterek Canon'un dünyada en hızlı büyüyen pazarı oldu. 
Canon Hesmak'ın rekor büyümesinin sırrı, şirketteki yeniden yapılanmayla "müşteriye özel çözüm" sisteminin ön plana çıkarılması. Ergin, "terzi usulü" dediği sistemi şöyle örnekliyor 
"Bankalara verdiğimiz fotokopi makinaları için kimlik tuşu uygulaması getirdik. Bu zahmetli işi tek tuşa indirdik. Bunun gibi her sektör için özel çözümler geliştiriyoruz." 

En çok talep Anadolu'dan 
Canon'un Budapeşte'de yeni teknolojilerini tanıttığı "Konçerto" adlı etkinliğinde konuşan Ergin, son aylarda finans, tekstil ve lojistik sektörlerinin ofis teknolojilerini için milyonlarca euroluk yenileme yatırımına girdiklerini, talebin en çok Anadolu'nun sanayileşen illerinden geldiğini belirtti. 
Ergin, "fotokopi makinası" kavramının artık tarihe karıştığını da belirterek, "Yeni nesil cihazlar artık tarama, kopyalama işlerinin yanında fotoğraf gönderebiliyor, sizin adınıza internetten bilgi arayıp, ulaştırıyor hatta kullanıcıyla konuşabiliyor" dedi. 


</TEXT>
</DOC>
