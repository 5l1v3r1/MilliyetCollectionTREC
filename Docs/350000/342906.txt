<DOC>
<DOCNO> 342906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun01.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Varşova'da Koçaryan - Aliyev zirvesi 
</HEADLINE>
<TEXT>

     Azerbaycan Cumhurbaşkanı İlham Aliyev’in, Ermenistan Cumhurbaşkanı Robert Koçaryan ile akşam saatlerinde Varşova’da bir görüşme yaptıkları bildirildi. 
     Azerbaycan Dışişleri Bakanlığı yetkililerinden alınan bilgiye göre, görüşme yaklaşık bir saat sürdü. 
     Görüşmede, Yukarı Karabağ ve iki ülke arasındaki sorunların ele alındığı belirtiliyor. 
     Bu arada, 3. Avrupa Konseyi Liderler Zirvesi’ne katılmak için Varşova’ya gelen Başbakan Recep Tayyip Erdoğan’ın da geç saatlerde Azerbaycan Cumhurbaşkanı Aliyev ile görüşeceği bildirildi. 
     Yarın başlayacak 3. Avrupa Konseyi Liderler Zirvesi’nin, Azerbaycan ile Ermenistan arasındaki diplomatik soruna çözüm bulmak amacıyla diplomatik görüşmelere de sahne olması bekleniyor. 
     
</TEXT>
</DOC>
