<DOC>
<DOCNO> 349515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Paramız var, yeni fırsatlara bakarız' 
</HEADLINE>
<TEXT>


BNP Paribas'ın Yönetim Kurulu Başkanı Pebereau, satın almalar için 7 milyar euro ayırdıklarını belirterek Türkiye için ortakları TEB ile birlikte karar vereceklerini söyledi 

EKONOMİ SERVİSİ 

Şubatta Türkiye Ekonomi Bankası TEB Mali Yatırımlar'a yüzde 50 ortak olan BNP Paribas'ın Yönetim Kurulu Başkanı Michel Pebereau, Fransız grubun 2007'ye kadar yeni satın almalar için 7 milyar euroluk bütçe ayırdığını söyledi. 
Batı ülkelerinde maliyet sinerjisi yaratmaması nedeniyle banka birleşme ve satın almalarının gerçekleşmediğini söyleyen Pebereau, Avrupa bankalarının Türkiye'ye ilgisinin devam edeceğini belirtti. 
Fransa'da referandumda AB anayasasına hayır çıkmasının BNP Paripas'ın Türkiye'ye bakışını değiştirmeyeceğini ifade eden Peberau, Türkiye'nin geleceğine inandıklarını belirterek, "Biz bu ülkeye bağlıyız ve fırsatlar oldukça, yeniden yatırım yapmaya devam edeceğiz" dedi. 
Michel Pebereau, "Ülkeniz ekonomik olarak önümüzdeki yıllarda çok önemli bir ülke haline gelecek. Bu nedenle yabancı bankaların payının büyük bir ihtimalle artacağını tahmin ediyorum" dedi. 

'Birlikte hareket ederiz' 
TEB - BNP Paribas ile ortaklığının ilk somut ürünü 'Trade Center'ların hizmete girmesi nedeniyle düzenlenen toplantıya TEB Mali Yatırımlar Yönetim Kurulu Başkanı Hasan Çolakoğlu'yla katılan Pebereau, Türkiye'de bir satın alma için TEB ile birlikte fırsatlara bakacaklarını söyledi. 
Pebereau, yabancı sermaya yatırımları konusunda her ülkenin farklı politikasının olmasının doğal olduğunu belirtirken Çolakoğlu, Türkiye gibi ülkelerde sınırlama konmasının ancak yapay engeller oluşturacağını kaydetti. 
BNP ile TEB ortaklığının ortaklardan birinin ilerde 'mutsuz' olmaması için eşit şartlarda ortaklık şeklinde devam edeceğini ve bu konuda iki ortağın da aynı istekte olduğunu anlatan Çolakoğlu, "BNP ile yerel dili konuştuğumuz için ortaklığımız Türkiye'de iyi bir örnek olacak. Ortaklığın fazileti budur" şeklinde konuştu. 


</TEXT>
</DOC>
