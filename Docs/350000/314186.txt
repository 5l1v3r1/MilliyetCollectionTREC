<DOC>
<DOCNO> 314186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo20.html </URL>
<DATE> 2005/02/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rıza Çalımbay Kimseye forma yok, asarım, futbolcu gelir alır 
</HEADLINE>
<TEXT>

     Beşiktaş Teknik Direktörü Rıza Çalımbay, hafta sonunda karşılaşacakları Denizlispor'un iyi bir takım olduğun belirterek, ''Denizlispor veya başka bir takım fark etmiyor. Bizim her maçı kazanmamız lazım'' dedi. 
     BJK Nevzat Demir Tesisleri'nde, antrenmandan sonra basın toplantısı düzenleyen Çalımbay, Denizlispor'u çok yakından tanıdığını ifade ederek, ''Ligin en kuvvetli takımlarıyla oynuyoruz. Malatyaspor, Gençlerbirliği ve şimdi Denizlispor. Maçlar zor geçecek ama her maçı kazanmalıyız. Beraberlik bile bizim işimizi görmüyor'' diye konuştu. 
     Telafisi olmayan maçlar oynadıklarını, her maça derbi maçı gibi baktıklarını anlatan Rıza Çalımbay, bir maç kaybettiklerinde hedeften uzaklaşacaklarını, bu yüzden maçları kazanmak zorunda olduklarını söyledi. 
     
     GENÇLERBİRLİĞİ MAÇI 
     Çalımbay, Gençlerbirliği ile yaptıkları maçın kural hatası nedeniyle tekrarlanmasının normal olduğunu ifade etti. 
     Kural hatasının her takım için geçerli olduğunu kaydeden Rıza Çalımbay, şöyle devam etti 
     ''Hangi takım olursa olsun, mağdur olan takım itiraz ettiğinde bu olur. O golü biz atsak, Gençlerbirliği itiraz etse yine maç tekrarlanırdı. Gençlerbirliği'nden bazı yöneticiler isyan ediyor. Bu yanlış, bu kural hatası herkes için geçerli. Maçın tekrar oynanması bizim için avantaj. Baştan oynanması veya 58. dakikadan sonra oynanması fark etmez.'' Bir gazetecinin, ''Maçtan sonra bazı oyuncuların istediğiniz gibi oynamadığını söylemiştiniz. Kimler bunlar'' şeklindeki sorusu üzerine Rıza Çalımbay, ''Ben isim vermedim. Çok kaliteli ve değerli oyuncularımız var. Bu arkadaşların biraz daha performanslarını yükseltmeleri lazım. Bir hafta içinde bunun çözümünü bulmamız zor. Maçı kazandıracak oyuncuların yüzde yüz çok iyi yerlere gelmesi lazım. Bu haftaki antrenmanlardan çok memnunum. Bunu maça yansıtmalıyız'' diye konuştu. 
     
     ''FORMAYI FUTBOLCU ALIYOR'' 
     İbrahim Akın'ın neden oynamadığı ile ilgili bir soruya Rıza Çalımbay, şöyle yanıt verdi 
     ''İbrahim Akın'dan biz de çok şey bekliyoruz. Ama kimseye forma vermiyoruz. Formayı asıyoruz, futbolcu gelip giyiyor. İbrahim'in biraz daha gayretli, istekli olması lazım. İlerde Beşiktaş'a çok faydalı olacak. Bazı faktörlerden dolayı onda da bir değişiklik olabilir. Altay'dan Beşiktaş'a gelmiş, değişim geçirebilir, bu normal. Bizde aynı tip oyuncu çok olduğu için 18 kişilik kadroyu kurmak zor oluyor. Her oyuncuyu hazır tutmaya çalışıyoruz. Geçen hafta Okan, sonra Tayfur başladı, belki bu hafta başka biri oynayacak.'' Rıza Çalımbay, yüzde 100 hazır olmayan Ahmet Dursun'un şu anda iyi olduğunu, bu hafta golcü futbolcuyu kadroya alabileceğini söyledi. 
     Gençlerbirliği maçında kanatlardan hiç orta gelmediğini dile getiren Çalımbay, ''Son maçta kanatlarımız hiç çalışmadı. Orta sahamızın baya zorlandığı anlar oldu. Her şeyden önce gol atmamız lazım. Bunların çözümünü bulacağız. Maçları oynadıkça neler yapmamız gerektiği, nerede eksiğimiz olduğu ortaya çıkıyor. Beşiktaş'ın her yerde alternatifi var'' dedi. 
     Çalımbay, Sergen ile ilgili bir soru üzerine, bu oyuncudan çok memnun olduğunu belirterek, ''Sergen ve bütün takım çok iyi çalışıyor. Arzu ve isteği maça yansıtmak önemli. Sergen'den çok memnunum. Antrenmanlara katılması, çalışması, Tayfur ile birlikte arkadaşlarını maçlara hazırlamasın çok iyi'' diye konuştu. 
     Beşiktaş'ta büyük yıldızların artık kapasitelerinin üstüne çıkmaları gerektiğini, taraftar ve camianın çok şey beklediğini vurgulayan Çalımbay, ''Carew de iyi niyetli, her şeyini veriyor'' dedi. 
     ''HİÇBİR KORKUM YOK'' Rıza Çalımbay, başkan ve yönetimin kendilerine büyük destek verdiğini, her gün tesislerde beraber hem bu sezon, hem de gelecek sezon için çalıştıklarını kaydetti. 
     Kendisinin sözleşmesiyle ilgili basında yazılar çıktığını vurgulayan Çalımbay, şöyle konuştu 
     ''Benim hiçbir korkum yok. Önümüzdeki sezon Beşiktaş çok iyi olacak. Bunu garanti ediyorum. Yerli antrenörler kendilerini geliştiriyor, her şeyi çok iyi takip ediyor ve biliyor. Başarılı olmamaları için bir neden yok, önemli olan fırsat ve zaman vermek. Biz de burada o zamanı bulacağımıza eminiz. Önümüzdeki yılın takımını yavaş yavaş hazırlamaya çalışıyoruz. Yönetim, taraftar ve medya da destek veriyor.'' Rıza Çalımbay, bir soru üzerine, oyuncularla iletişiminin iyi olduğunu kaydederek, ''20 sene Beşiktaş'ta oynadım, hiç yerli hocayla çalışmadım. Hocayla konuşurken, her zaman yanımda 3. şahıs vardı. Şimdi oyuncular direkt bana gelip, dertlerini, sıkıntılarını anlatıyor. Aynı dili konuşmak kadar güzel bir şey yok'' dedi. 
     
</TEXT>
</DOC>
