<DOC>
<DOCNO> 323178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko02.html </URL>
<DATE> 2005/03/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'de dış ticaret açığı beklentileri aştı 
</HEADLINE>
<TEXT>

     ABD'de dış ticaret açığı ocak ayında beklentilerin üzerine çıkarak 58.3 milyar dolar olarak gerçekleşti. 
     Dış ticaret açığındaki artışta tüketici malları ithalatında yaşanan gelişme etkili oldu. 
     Aralık ayında 55.7 milyar dolar olarak gerçekleşen dış ticaret açığına ilişkin tahminler ocak ayı için 56.5 milyar dolar seviyesindeydi. 
     ABD Ticaret Bakanlığı tarafından yapılan açıklamaya göre, dış ticaretteki genişleme ihracatın rekor seviyeye çıkmasına rağmen gerçekleşti. 
     Ocak ayında ihracat yüzde 0.4 artışla 100.8 milyar dolara ulaşırken, aynı dönemde ithalat artışı ise yüzde 1.9 oldu. ABD'nin ithalatı ocak ayında 159.1 milyar dolara yükseldi. 
     
     Sorumlu petrol değil, ithalat artışı 
     Rakamlar açıklanmadan önce bazı analistler petrol fiyatlarındaki yükselişin ABD'nin petrol faturasını artıracağını dile getiriyorlardı. Ancak ocakta varil başına petrolü faturası 35.35 dolar ile temmuz ayından bu yana en düşük seviyesini gördü. 
     Ocakta ithalat artışı tüketici mallarına olan talepten kaynaklandı. Tüketici malı ithalatı 2 milyar dolarlık artışla 34.6 milyar dolar rekor seviyesine ulaşırken, otomobil ve sermaye malları ithalatında da artış görüldü. Her iki kalemdeki artış oranı yarım milyar doları geçti. 
     
     Çin'le makas açılıyor 
     ABD en büyük ticaret açığını yine Çin'e karşı verdi. Çin'den yapılan ithalatla ihracat arasındaki fark 1 milyar dolar daha artarken, ihracat yüzde 20 geriledi, ithalat yüzde 1.9 yükseldi. 
     İthalattaki yükselişte özellikle tekstilin payının yüksek olduğu belirtilirken, sektörün ithalatı 500 milyon doların üzerinde arttı, ancak ne kadarının Çin'den kaynaklandığı önümüzdeki cuma günü ayrıntılı olarak açıklanacak. 
     
</TEXT>
</DOC>
