<DOC>
<DOCNO> 320887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas31.html </URL>
<DATE> 2005/03/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Türk insanı en çok ekip çalışmasında zorlanıyor" 
</HEADLINE>
<TEXT>

     Türk insanının en çok ekip çalışmasında zorlandığı, toplam kalite yaklaşımında da istenilen başarının yakalanamadığı bildirildi. 
     Kocaeli Üniversitesi İktisadi ve İdari Bilimler Fakültesi Öğretim Üyesi Prof. Dr. Nurullah Genç, Yalova Emniyet Müdürlüğü'nce düzenlenen ''Yönetimde Çağdaş Yaklaşım'' konulu konferansta, kültürel farklılıktan dolayı yeni yaklaşımlarda istenilen başarının bir türlü sağlanamadığını belirterek, ''Türk insanı, en çok ekip çalışmasında zorlanıyor'' dedi. 
     Yaklaşımlar konusunda birçok çalışma yapıldığını belirten Prof. Dr. Genç, şunları kaydetti 
     ''Yönetim ve organizasyon çalışmalarına her gün yenileri ekleniyor. Bunlardan bir tanesi de çağdaş yaklaşımlar içinde yer alan toplam kalite yaklaşımıdır. Bu yaklaşım, bütünüyle kalite anlamına gelmektedir. Kültürel yapımızdaki farklılık nedeniyle bu yaklaşımda istenilen başarıyı yakalayamadık. 
     Toplam kalite yönetiminde, müşteri tatmini, rantabilite, çalışanların kenetlenmesi ve sürekli gelişimin olması gerekir. Bunun yanında takım çalışmasının da büyük önemi var.'' Prof. Dr. Genç, Türkiye'de çalışanların, kenetlenme ve sürekli gelişim konularında başarısız olunduğu ifade ederek, ''Bizler ekip çalışmasında yetersiz kalıyoruz. Zihinsel yapı değişmedikçe de fiziksel yaklaşımlardan yararlanamayız'' diye konuştu. 
     
</TEXT>
</DOC>
