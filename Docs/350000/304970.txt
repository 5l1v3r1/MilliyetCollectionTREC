<DOC>
<DOCNO> 304970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/guncel/gun01.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye 30 yılda 3 milyar dolar 
</HEADLINE>
<TEXT>


Türkiye, 1974'ten bugüne kadar KKTC'ye 3 milyar dolar yardım yaptı. Ayrıca, 2000'de bankazedelerin 179 milyon dolarlık mevduatını ödedi. 2005 yılında da 357 milyon dolarlık yardım yapılması bekleniyor 

Sefa Karahasan - Lefkoşa 

Türkiye'nin 1974'ten bugüne kadar KKTC'ye yaptığı yardımların 3 milyar 71 milyon 289 bin 980 dolara ulaştığı açıklandı. Türkiye, bunun yanı sıra 2000'de meydana gelen ekonomik krizde batan bankalarda zarar gören 90 bin mudinin paralarını da ödedi. Bankacılık krizi sonucu el konulan 11 banka ile Peyak Kooperatif Bankası'nın 89 bin 185 mudisine ait 244 milyon 59 bin 791 dolar mevduat, 5 Kasım 2004 itibariyle tümüyle ödendi. Bu ödemelerin 179 milyon doları doğrudan veya dolaylı olarak Türkiye Cumhuriyeti kaynaklarından finanse edildi. 
Türkiye Lefkoşa Büyükelçiliği Yardım Heyeti Başkanlığı, "KKTC'de Ekonomik Gelişmeler ve Altyapı Yatırımları" raporu hazırladı. Rapora göre, Kıbrıs Türk ekonomisini, savunma giderlerini karşılayarak, projeler üreterek, yatırımcıları teşvik edip krediler vererek, elektrik, eğitim, sağlık gibi hayati alanlarda büyük yatırımlar yaparak yaşatan Türkiye, 2005'te de 356 milyon 921 bin 167 dolarlık yardım yapmayı planlıyor. 


</TEXT>
</DOC>
