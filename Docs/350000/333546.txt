<DOC>
<DOCNO> 333546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo06.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borçlu kaldık' 
</HEADLINE>
<TEXT>


Bulgaristan'daki Avrupa Serbest Güreş Şampiyonası'nda madalya kazanan sporcularımız, Türk halkından özür dilediler, "Bu dereceler bize yakışmadı. Çok üzgünüz" diye konuştular 

HAMİT TURHAN 


Avrupa Serbest Şampiyonası'nda kürsüye çıkan güreşçilerimiz, altın madalya kazanamadıkları için kendilerini başarısız ilan ettiler. 
Bulgaristan'daki şampiyonada gümüş elde eden Serhat Balcı ile bronz madalya kazanan Fatih Çakıroğlu ve Ahmet Gülhan, aldıkları derecelerin kendilerine yakışmadığı fikrinde birleşerek, "Türk halkına borcumuz var" dediler. 
İkinciliğe hiç mutlu olmadığını belirten Balcı, "Çok üzgünüm. Türk halkına borcumu ödeyemedim. Buraya altın madalya almam için gönderiyorlar, ben ise pisi pisine yenilip şampiyonluğu kaptırıyorum. Bizim ölçülerimizde başarı birinciliktir, gerisi züğürt tesellisi" ifadesini kullandı. 

Gülhan'dan altın sözü 
Altın madalya umutlarımızdan Fatih Çakıroğlu da, tam kapasitesiyle güreşemediğini ifade ederek, "Konsantre olduğum zaman dünyada yenemeyecegim güreşçi yok. Bu şampiyonada benden çok şey beklendiğini biliyordum. Beklentilere karşılık veremediğim için üzgünüm. Ama şu da bilinmeli, kimse şampiyonluğu benim kadar isteyemez" açıklamasını yaptı. Üçüncü olan Gülhan ise Dünya Şampiyonası'nda, bronzu altına çevireceğini iddia etti. 

Bayanlar döküldü 

Avrupa Bayanlar Güreş Şampiyonası'nın ilk gününde mindere çıkan sporcularımız başarılı olamadılar. Varna'daki organizasyonda, 48 kiloda mücadele eden Uğurun Perçin, Beyaz Rus Markevich'e tuş olarak elendi. 72'de güreşen Ürküş Berber ise Rus Kartynenko'ya yenilerek, final hakkını kaybetti. Berber, mağlup olduğu Rus'un finale kalmasıyla, Beyaz Rus Marzalik ile bronz maçına çıkma hakkını kazandı. Ancak güreşçimiz bronz mücadelesinde bir varlık gösteremedi ve rakibine teslim oldu. Bugün sona erecek organizasyonda 51 kiloda Zeynep Yıldırım ile 67'de Fatih Özcan mindere çıkacak. 

Podyumda yeni sınav 

Bulgaristan'da 19-24 Nisan tarihleri arasında düzenlenecek Avrupa Şampiyonası'na katılacak olan milli takım dün organizasyonun yapılacağı başkent Sofya'ya gitti. 6 antrenörün görev aldığı Ay - Yıldızlı ekibimizde, erkekler 56 kiloda Sedat Artuç, Erol Bilgin, 62'de Halil Mutlu, 69'da Ekrem Celil, Ferit Şen, 77'de Taner Sağır, İzzet İnce, 94'te Hakan Yılmaz, 105'te Bünyamin Sudaş, bayanlar 48'de Emine Karademir, 53'te Sibel Özkan, Bediha Tunadağı, 58'de Seda İnce, Aygül Daşdelen, 69'da Gülşah Baydar, 75'te Ümmühan Uçar madalya için podyuma çıkacak. 

Şölene hazır olun 

ABD'li ünlü tenisçi Venus Williams, İstanbul Ataköy Marina'da 16-21 Mayıs tarihleri arasında yapılacak WTA Tour İstanbul Cup 2005 Turnuvası'nda raket sallayacak. 2 ABD Açık, 2 Wimbledon, 31 WTA Tour Şampiyonluğu bulunan Williams, Türkiye'ye gelecek olmaktan büyük heyecan duyduğunu belirtti. Toplam 200 bin dolar ödüllü İstanbul Cup'ta, Rus Nadia Petrova, Sırp Jelena Dokiç gibi ünlü isimler de mücadele edecek. 

Venüs kimdir 
ADI-SOYADI Venus Williams 
DOĞUM TARİHİ 17.06. 1980 
KARİYERİ Teklerde 2, çiftlerde Wimbledon, 2 ABD Açık ile 31 WTA Tour Şampiyonluğu. 

Şeref şoku 

Serbest güreşteki madalya umudumuz Recep Kara'nın sol diz yan bağlarının yırtılmasından sonra, grekoromende de Şeref Eroğlu şoku yaşanıyor. 6 Avrupa Şampiyonası'nda birincilik kürsüsüne çıkan Eroğlu'nun, İstanbul'daki kamp sırasında ağır bir gribal enfeksiyon geçirdiği ve bu nedenle Bulgaristan'daki Avrupa Şampiyonası'nda riske edilmeyeceği öğrenildi. Federasyon Başkanı Recai Ustaoğlu, yarın yapılacak son kontrollerden sonra karar vereceklerini kaydederek, milli sporcunun şu an ki durumuyla mindere çıkmasının zor olduğunu söyledi. Öte yandan, dün şampiyonanın yapılacağı Varna kentine giden Ay - Yıldızlı ekibimizde şu sporcular yer alıyor 55 kiloda Bayram Özdemir, 60'ta Mahmut Görez, 66'da Şeref Eroğlu, 74'te Şeref Tüfenk, 84'te Serkan Özden, 96'da Hamza Yerlikaya ve 120'de Yekta Yılmaz Gül. 

Hamza'ya büyük ilgi 

İki Olimpiyat şampiyonluğu bulunan 'Asrın Güreşçisi' unvanlı sporcumuz Hamza Yerlikaya'ya minik öğrenciler büyük ilgi gösterdi. Dün İstanbul'dan otobüsle ayrılan milli takımı uğurlayan ilköğretim okulu öğrencileri, Yerlikaya'dan madalya sözü aldı. 

Antrenör arayışı 

Avrupa Şampiyonası'nda bir gümüş, iki bronz madalya kazanan Serbest Güreş Milli Takımı'nın performansından memnun kalmayan Federasyon Başkanı Recai Ustaoğlu, teknik kadroda değişikliğe gidecek. Milli takım sporcularıyla anlaşamadığı tespit edilen yardımcı antrenörlerden Gürsel Uzunca ile yetersiz bulunan Ahmet Ceylan'ın görevden alınacağı, yerlerine ise sadece bir antrenörün atanacağı öğrenildi. Ustaoğlu'nun bu görev için Fransa Milli Takım antrenörü Ivan Tsoçev'e teklif götürdüğü, anlaşma sağlanamaması halinde Dağistan kökenli Rus ve Gürcü antrenörlerle temasa geçileceği bildirildi. 

Şampiyonlardan Şahin'e ziyaret 

Başbakan Yardımcısı Mehmet Ali Şahin, Dünya Liselerarası Basketbol Şampiyonasında birinci olan Şehremini Lisesi Erkek Takımı ile bayanlarda ikinci olan Oğuz Kaan Lisesi sporcularını makamında kabul etti. Sporculara birer saat hediye eden Şahin, daha büyük başarılar isteyerek, "Bu potansiyel Türkiye'de var. Milli Eğitim Bakanlığı ile daha güçlü işbirliği yapmalıyız" dedi. 

Tekvandoda hüsran 

İspanya'daki Dünya Tekvando Şampiyonası'nın ikinci gününde tatamiye çıkan dört sporcumuz da elendi. 84 kiloda olimpiyat ikincisi Bahri Tanrıkulu, yarı finalde İranlı rakibine 6-4, 58'de Abdülkadir Dolaş da, Arjantinli rakibine 9-8 yenildi. Bayanlarda 51'de Ülkü Ergen, ilk turda İsveçli'ye 8-2, 72'de de Tuğba Abuş, Avustralyalı'ya 9-1 teslim olarak şampiyonaya veda etti. Şampiyonada bugün 54'te Tunahan Dikmelik, 78'de İsmail Menekşe, 47'de Kadriye Selimoğlu ve 67'de Sibel Güler yarışacak. 


</TEXT>
</DOC>
