<DOC>
<DOCNO> 330512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur33.html </URL>
<DATE> 2005/04/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hemşirelerden, Hıncal Uluç hakkında suç duyurusu... 
</HEADLINE>
<TEXT>

     Türkiye Sağlık ve Sosyal Hizmet Kolu Kamu Görevlileri Sendikası'na Türk Sağlık-Sen üye bir grup hemşire, köşesinde yayınladığı bir fıkrada kişilik haklarına yayın yoluyla hakaret edildiği iddiasıyla Sabah Gazetesi yazarlarından Hıncal Uluç hakkında suç duyurusunda bulundu. 
     Türk Sağlık-Sen Genel Başkanı Önder Kahveci, suç duyurusunda bulunmadan önce, Ankara Adalet Sarayı önünde yaptığı açıklamada, Hıncal Uluç'un, 3 Nisan Pazar günü köşesinde, ''hemşireler hakkında ağır ifadeler içeren fıkrayı, hiç çekinmeden yayınladığını'' kaydetti. 
     Gazeteci ve yazarların, kaleme aldıkları yazıların ne tür sonuçlar doğuracağını hesaplamaları gerektiğini ifade eden Kahveci, ''Söz konusu yazarın köşesine taşıdığı rezil fıkra, bir yazarın sorumsuzca hareket etmesi halinde yol açabileceği infiale örnek olarak iletişim fakültelerinde okutulacak türdendir'' diye konuştu. 
     Kahveci, yeni Türk Ceza Kanunu ile basına getirilen kısıtlamalara karşı olduklarını, ancak basın kuruluşlarının da kendi oto kontrollerini sağlamaları gerektiğini anlattı. 
     Kahveci, Hıncal Uluç'u hemşirelerden özür dilemeye davet etti. 
     Bir süre alkışlı protestoda bulunan hemşireler, daha sonra, Basın Savcılığı'na giderek, suç duyurusunda bulundu. 
     Suç duyurusu dilekçesinde, Hıncal Uluç hakkında, Türk Ceza Kanunu'nun basın yoluyla hakaret hükmünü içeren 480. maddesi uyarınca soruşturma yapılarak dava açılması istendi. 
     Hıncal Uluç, pazar günü köşesinde, bir kadın müfettişin, hastanede denetim yaparken karşılaştıklarını konu alan bir fıkra yayınlamıştı. 
     
</TEXT>
</DOC>
