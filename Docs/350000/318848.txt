<DOC>
<DOCNO> 318848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy10.html </URL>
<DATE> 2005/02/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Mehmet Eraslan DYP'ye katıldı... 
</HEADLINE>
<TEXT>

     DYP Genel Başkanı Mehmet Ağar, Türkiye ekonomisinin iyi durumda olmadığını öne sürerek, ''Türkiye'nin ekonomisi kumarhane ekonomisine döndürüldü'' dedi. 
     DYP Gaziantep Olağan Kongresi'ne Ağar'la birlikte gelen ve önceki gün AK Parti'den istifa eden Hatay Milletvekili Mehmet Eraslan, DYP'ye katıldı. Eraslan'a parti rozetini Ağar taktı. 
     Ekonomik kalkınmanın sağlanmasının yatırım, üretim ve istihdam ile mümkün olduğunu belirten Ağar, ''Yatırım yok, üretim yok, istihdam alanları yaratılmıyor. İşsizlik artıyor, fabrikalar kapanıyor. Atılan temellerin karşılığı yok. 2,5 yılda ne yapıldı bana gösterin. Böyle bir ekonomi olmaz, kumarhane ekonomisi bu, ekonomide yatırımlara yönelip büyük işler yapılmalı'' diye konuştu. 
     Türkiye'nin, AK Parti hükümetinin 2,5 yıllık döneminde geldiği noktanın iyi olmadığını savunan Ağar, şöyle konuştu 
     ''İnsanların devlete olan borç faizleri ödendi ama insanlar borç ve faizden kurtulamadı. Borçlarının ana paralarını dahi ödeyemiyorlar. Türkiye'nin gerçek sıkıntılarını görmek ve ortaya çıkartmak gerekir. Türkiye'nin geldiği yer adaletsiz bir yapıdır. Herkesin parası kesildi. Tek kesinti yapılmayan faiz ödemeleridir. Hükümetin en büyük icraatı fukara sayısını 2'ye katlamak oldu. 
     Rantiyeye 65 katrilyon lira kesintisiz olarak veriliyor. Türkiye, faizlere bir haftada 1 milyar dolar ödüyor. Yabancı yatırımcılar içeriye 1 dolar koyup, ertesi sene 2 dolar alarak çıkıyor. Buna dünyanın hiçbir ekonomisinin dayanabilmesi mümkün değildir.'' 
     
     HABUR SINIR KAPISI... 

     Hükümetin Irak politikasını ve Habur Sınır Kapısı'nın kapatılmasını da eleştiren Ağar, sözlerine şöyle devam etti 
     ''Bizim ülkeyi yönettiğimiz zamanlarda Habur Sınır Kapısı'nın açılıp kapanması bizden sorulurdu. Biz istediğimiz vakit açar, istediğimiz vakit kapardık. Şimdi, hükümet bu konuyu dışarıdan izlemekle yetiniyor. Sınır kapısının açılıp-kapanması konusunda hükümet seyirci kalıyor. Yine, Irak'ta 70 şoförümüz ve 5 polisimiz şehit edildi ama hükümet bu konuda da dik bir duruş sergileyemedi.'' Hükümetin uyguladığı politikalarla köylü ve çiftçinin büyük sıkıntı içine girdiğini iddia eden Ağar, kendilerinin çiftçileri, köylüleri hakir gören bir anlayışı reddettiklerini kaydetti. 
     
     DYP'YE KATILAN ERASLAN'IN KONUŞMASI 

     Bir süre önce AK Parti'den istifa ederek DYP'ye katılan Hatay Milletvekili Mehmet Eraslan ise yaptığı konuşmada, AK Parti'de istediği hizmet ortamını bulamadığı için istifa ettiğini ifade etti. 
     Bugün katılmış olduğu DYP saflarında Türkiye'ye daha hayırlı hizmetler yapacağına inandığını belirten Eraslan, DYP'nin DP geleneğinden geldiğini, 60 yıldan beri Türkiye'ye hizmet eden misyonu temsil ettiğini kaydetti. 
     Kongreye, DYP Genel Başkan Yardımcıları Mümtaz Yavuz ve Aykut Kuranel ile DYP milletvekilleri Dursun Akdemir, Ümmet Kandoğan, Reyhan Balandı ve partililer katıldı. 
     
</TEXT>
</DOC>
