<DOC>
<DOCNO> 326259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko23.html </URL>
<DATE> 2005/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Petrol fiyatları gerilese de 55 dolar seviyesinin üzerinde seyrediyor 
</HEADLINE>
<TEXT>

     Petrol ihraç eden ülkeler örgütü OPEC'in günlük üretimi ikinci kez 500 bin varillik artırımla 28 milyon varile çıkarmaya hazırlanması, rekor seviyelerde gezinen petrol fiyatlarının biraz gerilemesini sağladı. 
     Doların da önemli paralar karşısında güçlenmesiyle petrol borsalarından bazı fonların çıkmak istemesi fiyatların gerileyişini kolaylaştırıyor. Bütün bu faktörlere rağmen uluslararası borsalarda petrol fiyatlarının 55 dolar seviyesinin üzerinde tutunması engellenemiyor. 
     New York Borsası'nda dünkü kapanışına göre 43 sent gerileyen ABD hafif petrolünün varili 55.60 dolardan işlem görüyor. 
     Londra Borsası'nda da Brent petrolü dünkü kapanışına göre 24 sent geriledi. Borsada son işlemler 54.35 dolardan gerçekleşiyor. 
     Analistler, fiyatlardaki son gerileyişin kalıcı olmasının beklenmemesi gerektiğini belirterek yeni bir yükseliş dalgasında 60 dolar seviyesinin geçilebileceğini ifade ediyor. 

     
</TEXT>
</DOC>
