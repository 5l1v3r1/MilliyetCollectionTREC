<DOC>
<DOCNO> 320005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy20.html </URL>
<DATE> 2005/03/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yüce Divan Topçu'nun itirazlarını reddetti 
</HEADLINE>
<TEXT>

     Yüce Divan, eski Bayındırlık ve İskan Bakanı Yaşar Topçu'nun usule ilişkin itirazlarının tümünü reddetti. Topçu'nun yargılandığı duruşmada Yüce Divan Başkanı Mustafa Bumin, ara kararları açıkladı. 
     Bumin, Topçu'nun, hakkında daha önce aynı konuda Meclis soruşturması açıldığı ve bunun reddedildiğini belirterek, aynı konuda yeniden soruşturma komisyonu kurulamayacağı, bu nedenle de davanın reddine karar verilmesi isteminin oy çokluğu ile reddedildiğini bildirdi. 
     Bu karara üyeler Fulya Kantarcıoğlu, Mehmet Erten, Necmi Özler ve Ali Güzel muhalif kaldı. 
     Bumin, değir usule ilişkin itirazların da oy birliği ile reddedildiğini bildirdi. 
     Duruşmada daha sonra Topçu'nun nüfus ve adli sicil kayıtları okundu. 
     Topçu'nun adli sicil kaydının olmadığı görüldü. 
     Bumin, Topçu'ya savunmasını yapmak için hazır olup olmadığını sordu. 
     Topçu, savunmasını sözlü yapabileceğini, ancak bunu yazılı hale getirmek için süre istediğini belirtti. 
     Yaptıklarının suç olmadığını, 40 yıllık siyasi geçmişinin söz konusu olduğunu söyleyen Topçu, ''Halkın doğruyu öğrenmesini istiyorum. Onun için zamana ihtiyacım var'' dedi. 
     Yargıtay Cumhuriyet Başsavcısı Nuri Ok, soruşturmanın genişletilmesi yönünde talepleri olduğunu ifade etti. 
     Yargıtay Cumhuriyet Başsavcısı Ok, savunma için süre verme istemine katılırken, yargılamanın hızlanması için bazı bilgi ve belgelerin istenmesini talep etti. 
     Bumin, Yargıtay Cumhuriyet Başsavcısı Ok'un istemlerinin daha sonra değerlendirileceğini belirterek, duruşmanın 28 Mart'a ertelendiğini açıkladı. 
     Sanık Topçu, o tarihte Ankara dışında olacağı için başka bir tarih belirlenmesini talep etti. Ancak Bumin, Yüce Divan'ın yoğun gündemi bulunduğunu belirterek ''Diğer işinizi erteleyin ya da mazeret bildirin. Biz, mazeretinizi değerlendirelim'' dedi. 
     
</TEXT>
</DOC>
