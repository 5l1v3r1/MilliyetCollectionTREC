<DOC>
<DOCNO> 321275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonspo10.html </URL>
<DATE> 2005/03/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Derbiyi kaybeden Beşiktaş'ta, Gençlerbirliği mesaisi... 
</HEADLINE>
<TEXT>

     Derbi maçta Galatasaray'a yenilen Beşiktaşlılar, Gençlerbirliği ile ligde 9 Mart Çarşamba günü yapılacak tekrar maçının hazırlıklarına izin yapmadan başladı. 
     Teknik Direktör Rıza Çalımbay yönetiminde BJK Nevzat Demir Tesisleri'nde gerçekleştirilen idmanda, derbi maçta forma giyen futbolcular üst sahada antrenör Gökhan Keskin yönetiminde koşu yapmakla yetinirken, diğer oyuncular ise kondisyon, pas ve kanatlardan yapılan ortalarla gol çalışmalarının ardından, yarı sahada çift kale maç oynadı. 
     Antrenmanda futbolcuların son derece neşeli oldukları gözlenirken, özellikle çift kale maç oldukça çekişmeli geçti. 
     Çalışmaya, dünkü maçta sağ arka adalesine darbe alan Veysel ile hafif sakatlıkları bulunan İbrahim Üzülmez ve Berkant katılmadı. Veysel'in durumunun çekilecek MR sonucunda netlik kazanacağı açıklanırken, İbrahim Üzülmez ile Berkant'ın yarından itibaren takımla çalışacakları kaydedildi. 
     Öte yandan, antrenmanı izleyen Asbaşkan Kıvanç Oktay, bir süre Teknik Direktör Rıza Çalımbay ile saha kenarında sohbet etti. 
     Siyah-beyazlılar, yarın yapacakları antrenmanla Gençlerbirliği maçının hazırlarını sürdürecek. 

     
</TEXT>
</DOC>
