<DOC>
<DOCNO> 345871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/agun.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte kaşeler GATA'da da çıktı 
</HEADLINE>
<TEXT>


Deniz Kuvvetleri Komutanlığı Satın Alma Komisyonu'nun hazırladığı sahte teklif mektuplarında kullanılan sahte şirket kaşelerinin, Gülhane Askeri Tıp Akademisi'ndeki yolsuzlukta da kullanıldığı anlaşıldı 

TÜRKER KARAPINAR Ankara 

Eski Deniz Kuvvetleri Komutanı Oramiral İlhami Erdil ve eşi Füsun Erdil'in yüksek miktarlardaki alışverişlerini yapan Deniz Kuvvetleri Komutanlığı Satın Alma Komisyonu'nun hazırladığı sahte teklif mektuplarında kullanılan sahte şirket kaşeleri, Gülhane Askeri Tıp Akademisi'ndeki GATA yolsuzlukta da ortaya çıktı. Hasta karyolası, halı, kırtasiye gibi malzemelerin alımıyla ilgili ihaleleri gerçekleştiren GATA Satın Alma Komisyonu'nda da aynı kaşelerin kullanıldığı anlaşıldı. 
2000-2003 dönemindeki ihalelerde GATA'nın zarara uğratıldığı iddiasıyla yürüttüğü soruşturmayı 5 Mayıs'ta tamamlayan Genelkurmay Askeri Savcısı Saim Öztürk, sahte kaşeli sahte teklif mektubu yazarak 'görevi kötüye kullanmak' ve 'gerçeğe aykırı evrak düzenlemek' suçlarını işledikleri iddia edilen GATA Lojistik Şube Müdürü Yarbay Fırat Halim Soydal ile İhale Komisyonu Başkanı Binbaşı Levent Akbıyık'ın da aralarında bulunduğu 25 sanık hakkında dava açtı. 

Teklif vermedik 
İddianamede, GATA'ya alınacak malzemelere ilişkin teklif verdikleri belirtilen şirket sahiplerinin ifadelerine de yer verildi. Tanıklardan Vizyon Dekorasyon sahibi Hikmet Yaman, Mete Tekstil Sanayi ve Tic. Ltd. Şti. sahibi Nuri Mete ve Dokapen Ltd. Şti. sahibi İzzet Bidav, GATA'ya teklif vermediklerini, teklif mektupları üzerindeki kaşelerinin Deniz Kuvvetleri Komutanlığı Satın Alma Komisyonu'ndaki ihalelerde de kullanıldığını, bu konuda ifade verdiklerini söyledi. 
Daha önce de Erdil'in, ağırladığı yabancı misafirlere yapılan harcamalarda Deniz Kuvvetleri Satın Alma Komisyonu'nun hazırladığı sahte teklif mektuplarında, şirketlerin kaşelerinin ve şirket sahiplerinin imzalarının taklit edildiği ortaya çıkmıştı. 16 kişinin Deniz Kuvvetleri Askeri Mahkemesi'nde yargılandığı davanın 19 Şubat'taki duruşmasında, GATA'da yolsuzluk yapıldığına ilişkin açılan davanın iddianamesi için de ifade veren 3 şirket sahibi tanık olarak dinlenmişti. 
Hikmet Yaman Deniz Kuvvetleri Komutanlığı'ndan 7-8 kişilik heyet, 2000'de işyerime geldi. O zaman teklif verdim, onun dışında vermedim. Bir teklif vermeme rağmen dosyadan adıma hazırlanmış 7 teklif mektubu çıktı. 
Nuri Mete Dosyada adıma düzenlenmiş 75 teklif mektubu var. Kaşelerde vergi dairesi ismim farklı yazılmıştır. Buradaki imzalar bana ait değildir. 
İzzet Bidav Benim şirketim kapı ve dolap üretiyor. Oysa mektuplarda perde, koltuk, tablo, dünya maketi ürünlerine teklif verdiğimiz yazıyor. Biz bunları üretmiyoruz bile, nasıl teklif verebiliriz. 

Emir astsubayı 

Füsun Erdil'in 
diyetini anlattı 
"Haksız mal edinmek", "fazla harcama yaparak görevi kötüye kullanmak", "ihaleye fesat karıştırmak"la suçlanan Eski Deniz Kuvvetleri Komutanı Oramiral İlhami Erdil'in, eşi Füsun, kızı Deniz ve kızının gizli ortağı olduğu öne sürülen Şirin Melek Özden Hekim'le birlikte yargılandığı davaya dün devam edildi. Genelkurmay Askeri Mahkemesi'ndeki davada, emir astsubayı Hayrettin Gürova tanık olarak dinlendi. Erdil'in eşi Füsun Erdil'e refakat ettiğini söyleyen Gürova, "Komutanımızın eşi diyet tarzı beslenen bir insandı. Komutanımız gibi pek yemek yemezdi. Hanımefendi daha çok yoğurt, muz ve ısırganotu gibi meyve ve sebzelerle beslenirdi. Alışverişte daha çok ot türü ürünler alırdı" dedi. 

Faturalar yok 

TÜRKER KARAPINAR Ankara 
H kim Albay Turgay Çağlar, Erdil'in görevde olduğu 1999 - 2001 arasında konutta ve komuta katında yapılan harcamalara ilişkin Deniz Kuvvetleri Komutanlığı'ndan istenen faturaların, "bulunamadığı gerekçesiyle gönderilemediği" yanıtının geldiğini söyledi. 
Askeri Savcı Saim Öztürk ise Erdil'in görev yaptığı dönemde 33 defa 860, 26 defa 480 ve bir defa da 860 kalem harcama yapıldığının görüldüğünü belirtti. Bu harcamalardan, faturaların Deniz Kuvvetleri Komutanlığı'nda olduğunun anlaşıldığını vurgulayan Öztürk, tekrar yazı yazılmasını talep etti. Salih Market - Manav sahibi Mete Özkan da faturaların siparişleri almaya gelen askerlerin isteklerine göre yazıldığını söyledi. 
Yemeklere yapılan harcamalarla ilgili faturaların yeniden Deniz Kuvvetleri Komutanlığı'na sorulmasına karar veren mahkeme, duruşmayı 23 Haziran'a erteledi. 


</TEXT>
</DOC>
