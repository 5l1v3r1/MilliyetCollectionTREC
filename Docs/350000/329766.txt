<DOC>
<DOCNO> 329766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/ekonomi/eko01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yılda 1 milyon dolar bireysel emeklilik hesabına aktarıldı' 
</HEADLINE>
<TEXT>


Petrol Ofisi ve Anadolu Hayat Emeklilik'in uyguladığı kampanya ile yılda 1 milyon dolara yakın bir ek katkı payı kişilerin bireysel emeklilik hesaplarına geçti 

AYFER YILDIZ 

Petrol Ofisi Perakende Satışlar Direktörü Eşref Ünsal, Petrol Ofisi ve Anadolu Hayat Emeklilik işbirliği ile başlatılan ve İş Bankası'nın katkısı ile "Ekstra Katkılı Emeklilik" programı kapsamında şu ana kadar 43 bin kişinin POKart aldığını söyledi. Katılımcıların çoğunun aktif olarak POKart'larını kullandığı ve yakıt alımlarından, emeklilik hesaplarına katkı sağladığı belirtildi. 
Şu anda, bu sistemde yıllık 30 milyon dolarlık yakıt alışverişi yapılıyor ve bireyler için yılda 1 milyon dolara yakın bir ek katkı payı Petrol Ofisi ve Türkiye İş Bankası tarafından, kişilerin bireysel emeklilik hesaplarına aktarılıyor. 
Eşref Ünsal, "Bu rakamların 2005 sonuna kadar 3 misline çıkmasını, yani 100 milyon dolara yakın, bu yolla Petrol Ofisi'nden yıllık yakıt alınmasını ve 3 milyon dolara yakın bireyler için fona yıllık extra katkı koyabilmeyi planlıyoruz. Onbinlerce aileye bu şekilde, ileriki yıllar için güvence yaratmış oluyoruz" şeklinde konuştu. 
Eşref Ünsal, 2004 Nisan ayında başlayan kampanyanın yapıldığı yaklaşık 2 bin Petrol Ofisi istasyonlarından akaryakıt ve LPG alışverişlerinde, POKart kullanarak yapılan "nakit" alışveriş tutarının yüzde 2'si ve Maximum kredi kartıyla yapılan alışveriş tutarının yüzde 3'ünün ek katkı payı olarak kişilerin bireysel emeklilik hesaplarına yatırıldığını söyledi. 

2 bin istasyonda 
Diğer planlarında olduğu gibi bu programa dahil olan katılımcıların da her ay bireysel emeklilik hesabına yatırılması gereken asgari bir katkı payı ödemesinin bulunduğunu dile getiren Ünsal, şöyle devam etti 
"Katılımcı tarafından yapılması gereken katkı payı ödemesinin tutarı ticari araç sürücüleri için 30 YTL, özel araç sürücüleri için 75 YTL'dir. Asgari katkı payı ödemesinin yıllık artışı enflasyondaki artışa paralel oluyor. Daha yüksek miktarlarda birikim ve yatırım yapmayı, 10 yıl sonra daha yüksek emeklilik primi haketmek ve daha yüksek birikim sağlayabilmek için tavsiye ediyoruz." 

Satışları artırdı 
Programın Petrol Ofisi'nin satışlarına etkisinin artarak devam ettiğini kaydeden Eşref Ünsal, "Ama Petrol Ofisi'nin öncelikli hedefi bu programla büyük miktarlarda satış artışı yakalamaktan ziyade, onbinlerce sosyal güvencesi olmayan veya az olan sürücüye bir emeklilik fonu yaratmaktır" dedi. 


</TEXT>
</DOC>
