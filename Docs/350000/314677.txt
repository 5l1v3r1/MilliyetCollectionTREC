<DOC>
<DOCNO> 314677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun32.html </URL>
<DATE> 2005/02/12/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
Şamhani "Olası tehditlere karşı torpido üretiyoruz" 
</HEADLINE>
<TEXT>

     İran Savunma Bakanı Tuğamiral Ali Şamhani, olası tehditlere karşı savunma kapasitesini artırmak için torpido ürettiklerini söyledi. 
     İran televizyonun haberine göre Şamhani, torpidoların sığ ve derin sularda iş görebileceğini, deniz üstü ve altındaki hedefleri vurma yeteneğine sahip olduğunu belirtti. 
     Televizyon, torpidoların helikopterler, gemiler ve denizaltılardan fırlatılabileceğini belirtirken, torpidoların menzili ve hızı hakkında bilgi vermedi. 
     1980-1988 yıllarındaki İran-Irak savaşında uygulanan silah ambargosu nedeniyle kendi silah sanayini geliştiren İran, tank, zırhlı personel taşıyıcı ve füze üretiyor. 
     İran ayrıca, Türkiye, Irak, Suudi Arabistan ve Afganistan'daki Amerikan güçlerinin yanı sıra İsrail'i vurabilecek Şahab-3 füzesi de üretiyor. 
     Bu arada İran Öğrenci Haber Ajansı'nın İSNA haberine göre, Şamhani, ABD'nin İran'a saldırması halinde kazanan tarafın İran olacağını belirtti. 
     İran'ın Irak ve Afganistan ile karıştırılmaması gerektiğini ve ABD'nin İran'a saldıramayacağını savunan Şamhani, şöyle dedi 
     ''ABD, bu saldırıyı hangi güçle yapabileceği, İran rejimini devirmek için ne kadar bir zamana ihtiyacı olacağı ve İran'a saldırdığında onları nasıl bir direnişin beklediği gibi sorulara yanıt veremeyecektir.'' Şamhani, ABD'nin İran'ın askeri gücünün farkında olduğu için İran topraklarına girdiği takdirde yenilgiyi kabullenmekten başka alternatifi kalmayacağını kaydetti. 
     
</TEXT>
</DOC>
