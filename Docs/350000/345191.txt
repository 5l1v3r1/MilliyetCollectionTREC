<DOC>
<DOCNO> 345191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko06.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'de 19 Mayıs operasyonu 
</HEADLINE>
<TEXT>


Gelir İdaresi'ne atamalar tamamlandı. Kurumun oluşumuna muhalefet eden Gelirler Kontrolörleri Başkanı'na görev verilmedi 

AHMET ERHAN ÇELİK Ankara 

Cumhurbaşkanı Sezer'in, ilgili yasasını, atamalarda Cumhurbaşkanlığı denetimini devre dışı bıraktığı gerekçesiyle Anayasa Mahkemesi'ne götürdüğü Gelir İdaresi Başkanlığı'nda GİB atamalar tamamlandı. Atamaların resmi tatil günü 19 Mayıs'ta yapılması dikkat çekerken, pek çok bürokrata yeni görev yerleri dün tebliğ edildi. 
Gelirler kontrolörlerinin, daire başkanlığı altında yapılandırılmasına karşı muhalif tavır alan Başkan Tayyip Peten'e yeniden görev verilmedi. Peten'in yerine daire başkanı unvanıyla İlhan Uluğdağ getirildi. Gelirler Genel Müdürlüğü döneminde daire başkanı olan 20 bürokrattan yalnızca 9'u yeniden daire başkanı olarak atandı. 

Tenzil-i rütbe sıkıntısı 
Kanun gereği daire başkanlıklarının sayısı azaltılırken, eski daire başkanlarına da grup başkanı unvanı verilmesi öngörüldü. Ancak bu durumun özlük haklarında kayıp olmamakla birlikte unvan bakımından tenzil-i rütbe unvan kaybı anlamına geleceği ve bürokraside ciddi sıkıntılar yaratabileceği bildirildi. 
GİB başkanlığına vekaleten atanan Osman Arıoğlu'nun yardımcılıklarına Ümit Aksoy, Bülent Taş ve Kürşat Özgüler getirildi. Arıoğlu'nun başkanlığa vekalet etmesi nedeniyle Özgüler'in de yeni görevine vekaleten atandığı öğrenildi. 


</TEXT>
</DOC>
