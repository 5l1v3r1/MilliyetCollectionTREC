<DOC>
<DOCNO> 324291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/altan.html </URL>
<DATE> 2005/03/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Milli çıkarlar'a en uygun tavır, elbet de şakşakçılık... 
</HEADLINE>
<TEXT>


TEK parti dönemlerinde Faruk Nafiz, kendi gibi "5 hececi" şairlerden biri olan Yusuf Ziya'nın, "Akbaba" mizah dergisine, Çamdeviren imzasıyla çimdikli manzumeler yazardı. 
İlk gençliğimden bu yana belleğime bağdaş kurmuş dizelerinden biri şu 
"Yaşasın... Kim yaşasın Ömrü olan... Şak şak şak..." 

Sabahın erken saatlerinde, bir yandan gazete manşetlerine bakarken, bir yandan da gözlerim, İstanbul'u bir bebek kundağı gibi iyice sarmalamış sislerin, perdeleyip yok ettiği uzaklıklara takılıyor... 
82 yaşındaki Hüseyin Cahit'i, Ankara Cezaevi'ne götürüşümüz... Suçu TCK'nin 159. maddesine göre "Devletin manevi kişiliğine hakaret etmek"... Çünkü Hüseyin Cahit, "İktidar çeteleşmemeli" diye yazmış... 
Ve "Kamu Hukuku Doktrinlerine" uygun somut bir tanımı billurlaşmış değil "devlet" kavramının ne kamuoyunda, ne politikacılarda, ne hukukçular kesiminde... 
"İktidar partisi", "devlet" kavramıyla eşdeğer sayılabilir mi, sayılamaz mı 
Yanıt berrak değil, al başına belayı... 

O gençlik yaşlarında Yahya Kemal de bendenizi uyarmıştı, Hüseyin Cahit de, Ref'i Cevat da, Refik Halit de... "Kendini ziyan etme, Türkiye kolay kolay değişmez" demeye getirmişlerdi... 
Bendenizin ise derdim, insanlığın ortak bahçelerindeki en görkemli bölümlerden biri olan "yazı"ya layık olabilme özeninden ibaretti... Karizmam yetmese bile, özenim yetmeliydi hiç değilse... 
Bizler için "yazı", bir yaşam aracı değil, bir yaşam amacıydı. "Varlıklı" olanlar yanında, bir de "var olanlar" kanadı vardı bu dünyanın... 
Pek kimseye anlatamadık bunu ama, olsun... 

Ufukları da, uzaklıkları da yiyip yutan İstanbul sisleri... 
Ve Radikal'in manşeti "Yeni Ceza Yasası, basın özgürlüğünü geriletiyor - Yeni TCK'de basın özgürlüğüne 25 tehdit - Basın Yasası ile Haziran 2004'te kaldırılan hapis cezaları geri geliyor, m. 159 ağırlaşıyor, intihar, ötanazi, hatta ekonomi haberi yapmak bile suça dönüşüyor" 
Vaktiyle bendenize "Türkiye kolay kolay değişmez" türü kibar uyarılar yapan eski kalem adamları, gülümsüyor gibiler sisler içinden... 

Posta'nın manşeti de şöyle "İşte halimiz - 'Dünyanın En İyi 500 Üniversitesi' listesi yayımlandı. Türkiye'den tek üniversitenin bile giremediği listede Meksika, Şili, Arjantin, Çin hatta Hindistan var. Dünyanın en iyisi ise Amerika'daki Harvard" 
Oldum bittim ceza yasalarıyla korunup duran "milli çıkarlar" titizliği, dünyanın en iyi 500 üniversitesi arasına, bizim 73 üniversiteden birini bile sokamamıştı... 
Nasıl ki "kirli ülkeler" listesinde de Gana, Kenya, Pakistan çizgisindeyiz... 
Oysa ne kadar yazar, çizer, düşünür, ressam, müzisyen, sahne insanı da zindanlara tıkılıp durdu, "milli çıkarlara aykırı" hareketten... 
"Yaşasın... Kim yaşasın Ömrü olan... Şak şak şak"... 

Evrensel değişime böylesine ters düşmenin, ileride nelere mal olacağını, bugünkü genç kuşaklar da yaşlanırken görecekler... 
Gerçi "gün bugün, saat bu saat benden atlasın da, nerede patlarsa patlasın" oportünizmi, iyice kök salmıştır "yöneticiler" takımında ama ne deprem dalgaları anlar saltanat oportünizminden, ne de ekonomik dengesizliklerdeki uçurumlar... 

Geniş bir kesimin inancına aykırı yazılar da suç sayılacağından Bektaşi fıkraları da kuyruğunu titretmede, eski halk şairlerinin yobazlık taşlamaları da... 
Oysa bizim folklor, eşi menendi bulunmaz bir zek volkanından fışkırmış güneşlerdir tabii tadına varanlara... 

Makam sahipliğinin, yani "pozisyon" sahipliğinin, meslek sahipliğine ağır bastığı Türkiye... 
Yaratıcı kadroların piyasası bulunmayan Türkiye... 
Ekonomik yapısının saydamlıktan yoksun olduğu Türkiye... 
Bütçenin yüzde 36'sı borç faizlerine ayrılırken, Sağlık Bakanlığı'na sadece yüzde 3.5 Adalet Bakanlığı'na binde 9 ayrılan Türkiye... 
Yalnız İstanbul'da şiddetli bir depreme dayanamayacağı saptanmış, ama güçlendirilmesi için yeterli paranın bulunamadığı 500 resmi okul binasıyla Türkiye... 
Ve bol bol nutuk, demeç, tatava 
- Bunların hepsi düzelir, Türkiye'nin imajını bozmayalım arkadaşlar... 

Ressam Edip Hakkı, Türkiye'nin sosyal yapısını özetlerken 
- Herkes kıçını uyduracak bir yer arıyor, gerisi boş laf, derdi. 
Şimdilerde de, yeni kuşağın genç kızları, taze servetler için şöyle diyorlar 
- Bulan buluyor şekerim... 

"Yaşasın... Kim yaşasın Ömrü olan... Şak şak şak"... 



</TEXT>
</DOC>
