<DOC>
<DOCNO> 340141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko03.html </URL>
<DATE> 2005/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Prof. Dr. İlker Parasız Ekonomide iyiye doğru bir gidiş var 
</HEADLINE>
<TEXT>

     Merkez Bankası Meclis üyesi Prof. Dr. İlker Parasız, Türkiye ekonomisinde iyiye doğru bir gidiş olduğunu söyledi. 
     Parasız, Kahramanmaraş Sütçü İmam Üniversitesi’nce düzenlenen "Türkiye Ekonomisindeki Son Gelişmeler" konulu konferansta yaptığı konuşmada, "Ekonomide bazı dış etkenler olmasa, her şey iyiye doğru gidiyor. Türkiye bu şekilde istikrar programına devam ettiği müddetçe, mutlaka bunun sonunda tünelin ucunu görecektir" dedi. 
     Türkiye’yi büyük sıkıntıya sokan dış ticaret açığının, verim arttırılarak kapatılabileceğini, bunu sağlamak için de daha çok çalışıp rekabet etmek gerektiğini ifade eden Parasız, şöyle konuştu 
     "Türkiye ekonomisinde iyiye doğru bir gidiş var. Parasal gevşeme çıkış yolu değil. Dövizdeki iniş-çıkışlar dalgalı kur sisteminde beklenilen şeyler. Ancak dalgalı kur sistemi ile yaşamasını öğrenmek gerekiyor. Sonuçta bu Türkiye’ye zararlı gözükse de yararlanıyoruz. 
     Verimliliği artırdığınız sürece de Türkiye bu işten yararlı çıkacaktır. 
     Türkiye de para politikasının başarısı para ve maliye politikalarının birlikte başarılmasına bağlıdır. Dolayısıyla hem hükümet, hem Merkez Bankası cephesi birlikte başarıya koşuyor." Prof. Dr. Parasız, dalgalı kur sisteminde riski ortadan kaldırmak için sanayicilerin mutlaka üniversitelere danışmaları gerektiğini ifade etti. Sanayicilerin bugün bu sorunlarını iktisatçılar yerine avukatlara danışmayı tercih ettiğini ifade eden Parasız, şunları kaydetti 
     "Bundan artık vazgeçilmelidir. Bu arada durgunluk yaşayan piyasalar açılacak, ama bu geçiş döneminde enflasyon düşerken, insanların harcamaları ertelenir, enflasyon yükselirken ise bunun bir panik havasında tersi olur." Parasız, hukuk fakültelerinde işletme, iktisat, muhasebe, vergi gibi konuların ders olarak işlenmesi gerektiğini de sözlerine ekledi. 
     
</TEXT>
</DOC>
