<DOC>
<DOCNO> 310875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/axspo03.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery, Galatasaray'da 
</HEADLINE>
<TEXT>


Sarı-Kırmızılılar transferin son gününde Metz'in genç orta saha oyuncusunu renklerine bağladı. 6 ay kiralık olarak görev yapacak olan futbolcunun satın alma opsiyonu da Sarı-Kırmızılılar'da olacak 

CÜNEYT KARAKAYA 


Son gün bombası 
GALATASARAY, transferin son gününde aradığı 10 numarayı buldu. Sarı - Kırmızılılar, Metz'den Franck Ribery'i 6 ay kiralık olarak renklerine bağladı. Futbol Şube Sorumlusu Fatih Gökşen, yönetici Adnan Öztürk ve Mustafa Turgun dün Fransa'ya giderek işi bitirdi. 21 yaşındaki oyuncunun satın alma opsiyonunun da Cim-Bom'da olacağı ifade edildi. 

O da müslüman 
RİBERY'NİN Anelka gibi müslüman olduğu öğrenildi. Üç yıl önce, İslam dinini seçen futbolcu, ailesiyle birlikte İstanbul'a yerleşecek. Fransız futbolunun yeni yetenekleri arasında gösterilen yıldız oyuncu, bu sezon 20 maçın tamamında 90 dakika görev alıp, iki gol attı. Ribery, Fransız Ligi yıldız sıralamasında da 65. durumda... 

Ribery kimdir 
Doğum 1 Nisan 1983 
D.Yeri Boulogne 
Boyu 1.70 
Kilo 62 
Pozisyonu Orta saha 
Kariyeri 2001-02 Boulogne 24 maç, 5 gol 
2002-03 Ales 18 maç, 1 gol 
2003-04 Brest 35 maç, 3 gol 
2004-05 Metz 20 maç, 2 gol 

Locatelli olmuyor 

CİM-BOM'UN istediği Locatelli dünkü Milan maçıyla kıymete bindi. Attığı golle Çizme'nin devini yere seren oyuncuya izin çıkmadı. Bologna yönetimini ikna edebilmek için büyük uğraş veren Genel Sekreter Sinan Kalpakçıoğlu başarılı olamadı. Sarı-Kırmızılılar'ın İtalyan oyuncuyla ön protokol imzaladığı, gelecek sezon Galatasaray'da oynayacağı ifade edildi. 

Eurocard tam gaz 

NAKİT ihtiyacını karşılamak için başlatılan Eurocard projesi doludizgin devam ediyor. İki haftalık sürenin geride kaldığı projede, şu ana dek 10 bin kişinin üyelik kartı sahibi olduğu ifade edildi. Daha önce Sportif A.Ş. Genel Müdürü Ebru Köksal'ın kampanyayla ilgili bilgi vereceğinin açıklanmasına rağmen, önümüzdeki günlerde Başkan Özhan Canaydın'ın kampanyayla ilgili bizzat bilgi vereceği öğrenildi. 

Suat'a aba altından sopa 

SUAT Usta'yı Galatasaray'a karşı oynatmamakla eleştirilen Konyaspor kendini savundu, olayın genç futbolcuyla Cim-Bom arasında bir mesele olduğunu belirtti. Yeşil-Beyazlılar'ın Basın Sözcüsü Bahattin Karapınar, "Galatasaray ile telefonla görüşen Suat, 'Hak ettiğim paranın önemli miktarını halen alamadım. Bu maçta beni oynatırsanız alacağım kalır ve kariyerim tehlikeye düşer' diyerek görev yapmadı" dedi. 


</TEXT>
</DOC>
