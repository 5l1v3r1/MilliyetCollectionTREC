<DOC>
<DOCNO> 303514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/ekonomi/eko03.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dondurulmuş gıdacılardan KDV tepkisi 
</HEADLINE>
<TEXT>


EBRU SUNGUR 

Taze meyve ve sebzeden üretilen konserve, salamura ve kurutulmuş ürünlerin KDV'si yüzde 18'den yüzde 8'e düşürülürken dondurulmuş gıda ürünlerinin bu kapsama alınmaması sektörün tepkisine neden oldu. Sektörde, KDV'si inecek ürünler konusunda Maliye'nin Devlet Planlama Teşkilatı DPT ile görüş alışverişinde bulunduğu, DPT'nin de "Dondurulmuş ürünler lüks tüketime girer" görüşünü bildirdiği konuşuluyor. 
Penguen Gıda Yönetim Kurulu Başkanı Orhan Gençoğlu, "Dondurulmuş gıdada KDV niye düşmedi, anlayamadık" dedi. Gençoğlu, Uludağ İhracatçı Birlikleri'ne bağlı Meyve Sebze İhracatçıları Birliği'nin, Maliye Bakanlığı'ndan dondurulmuş ürünlerin de KDV'sinin indirilmesini talep ettiğini söyledi. 
Dardanel Gıda Yönetim Kurulu Başkanı Niyazi Önen ise sadece dondurulmuş gıdada değil, konserve balıkta da KDV indirimi yapılması gerektiğini vurguladı. Önen, Türkiye'de yılda 10 bin tonun üzerinde dondurulmuş ürün, bir o kadar da balık konservesi tüketildiğini ancak bu rakamların Avrupa'nın çok gerisinde kaldığını anlattı. Konserve balığın dar ve orta gelirlilerin beslenmesinde önemli yeri olduğunu belirten Önen, "Bu ürünlerin fiyatları yüksek kaldığı sürece tüketim artmıyor, pazar büyüyemiyor, sanayi gelişemiyor" dedi. 

Yorum karmaşası sürüyor 
Öte yandan bazı marketlerde, Maliye Bakanlığı'nın KDV'si yüzde 8'e inen ürünlerle ilgili listenin yoruma açık olmasından kaynaklanan karmaşanın dün de sürdüğü gözlendi. Listede meyve ve sebzeden yapılan konserve, salça, salamura ve kurutulmuş ürünler yer almıştı. Bazı marketler ise özellikle hazır yemek konservelerinin bu kapsama girip girmeyeceği konusunda tereddüt göstererek bu ürünlerde yüzde 18 KDV uygulamasına devam etmişti. Maliye'den görüş alan bu marketlerdeki bazı ürünlerin KDV'si dün indirildi, bazı ürünler için ise h l görüş bekleniyor. 


</TEXT>
</DOC>
