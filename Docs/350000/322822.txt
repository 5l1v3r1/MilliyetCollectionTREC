<DOC>
<DOCNO> 322822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun44.html </URL>
<DATE> 2005/03/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fransa'daki Ermeniler, Türkiye için temyiz mahkemesine gidiyor 
</HEADLINE>
<TEXT>

     Fransa'da faaliyet gösteren ''Ermeni Davasını Savunma Komitesi'' CDCA , Paris Mahkemesi 17. dairesinin, Türkiye'nin Paris Başkonsolosluğu lehinde verdiği karara itiraz için temyiz mahkemesine başvuracak. 
     CDCA'nın internet sitesinde yapılan açıklamada, 17. dairenin, 15 Aralık 2004 tarihinde verdiği karara itiraz etmek için temyiz mahkemesine gidilmesinin kararlaştırıldı bildirildi. 
     Paris Mahkemesi'nin 17. dairesi, CDCA'nın, sözde Ermeni soykırımını resmi internet sitesinde reddettiği gerekçesiyle Türkiye'nin Paris Başkonsolosluğu aleyhine açtığı davayı reddetmişti. 
     Mahkeme, Viyana Sözleşmesine göre konsolosluğun diplomatik dokunulmazlığını bu kararına gerekçe göstermişti. 
     Paris Mahkemesi'nin 17. dairesinde, 11 Ekim tarihinde yapılan ve yaklaşık 3.5 saat süren duruşmada, CDCA ve Türk Başkonsolosluğu'nun avukatlarının görüşleri dinlenmişti. 
     Duruşmada, Türk Konsolosluğu'nun avukatları, ''Viyana Sözleşmesi'ne göre ve ifade özgürlüğü kapsamında davanın reddedilmesini'' istemişlerdi. 
     Ermeni örgütünün gerekçelerine karşı çıkan Türk tarafının avukatları, ''Fransız Parlamentosu'nun ve Avrupa Parlamentosu'nun sözde soykırımı tanınmalarının, bu konuda başka görüş belirtmeye engel olmadığını'' savunmuşlardı. 
     CDCA, 7 Temmuzda Paris Mahkemesi'ne yaptığı başvuruda, Türkiye'nin Paris Başkonsolosluğu'nun internet sitesinde sözde Ermeni soykırımının inkar edilmesine yönelik Fransız halkına yayın yapıldığı gerekçesiyle dava açılmasını talep etmişti. 
     Türk Konsolosluğu'nun mahkum edilmesini ve internet sitesinin iptal edilmesi gerektiğini ileri süren CDCA, siteye evsahipliği yapan Fransız internet şirketinin de suçlu olduğunu iddia etmişti. 
     Fransa'da ana muhalefet konumundaki Sosyalist Parti üyesi bir milletvekili, meclise geçen yıl sunduğu bir yasa teklifinde, sözde Ermeni soykırımının reddedilmesinin yasalarca suç sayılmasını talep etmişti. 
     Fransa Parlamentosu'nda sözde Ermeni soykırımının tanınması, Paris ve Ankara arasındaki diplomatik ilişkilerde bir süre gerginlik yaratmıştı. 
     
</TEXT>
</DOC>
