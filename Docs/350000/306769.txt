<DOC>
<DOCNO> 306769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo07.html </URL>
<DATE> 2005/01/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Konyaspor, Ronaldo ve Baliç'ten umutlu... 
</HEADLINE>
<TEXT>

     Konyaspor Basın Sözcüsü Bahattin Karapınar, Ronaldo ve Baliç'in kamp çalışmaları sırasında gösterdiği uyumun, ilerisi için ümit verdiğini söyledi. 
     Karapınar, büyük takımlarda oynadıkları için oldukça tecrübeli olan Ronaldo ve Baliç'in, bu deneyimlerini diğer takım arkadaşlarına aktarmaya çalıştığını belirtti. 
     İlk günlerde eski oyuncuların, yönetime, yeni transfer edilen oyuncularla ilgili çekincelerini dile getirdiğini belirten Karapınar ''Her iki oyuncu da, teknik ve taktik anlamda, tecrübelerinin yanı sıra kişilikleriyle de takımın eski oyuncularına büyük destek oluyor. Eski oyuncularımız, şimdi ise ilk günlerdeki uyumsuzluk endişelerinin yersiz olduğunu ve takımda çok olumlu bir havanın oluştuğunu söylüyor'' diye konuştu. 
     Belek'te kamp çalışmalarını sürdüren takımın, hergün çift idmanla ligin ikinci yarısına hazırlandığını ifade eden Karapınar, şunları kaydetti 
     ''Kampın başından bu yana ağırlıklı olarak dörtlü defans oyun düzenini oturtmaya çalışıyoruz. Antrenman maçlarında 4'lü orta saha 2'li forvet sistemini uyguluyoruz. Takıma yeni dahil olan Ronaldo ve Baliç'ten de en iyi şekilde verim alabilmek için bazı planlarımız var. Ronaldo ve Baliç'in kamp çalışmaları sırasında gösterdiği uyum, ilerisi için ümit verdi. Teknik heyetimiz, Baliç'e orta sahanın solunda görev vermeyi düşünüyor. Forvette ise şimdilik eski oyuncularımız görev yapacak.'' 
     
</TEXT>
</DOC>
