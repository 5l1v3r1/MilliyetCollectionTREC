<DOC>
<DOCNO> 314897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo03.html </URL>
<DATE> 2005/02/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Chelsea Everton'ı da yıktı, Tugay farklı galip... 
</HEADLINE>
<TEXT>

     Premier Lig'de 16 Ekim 2004'ten bu yana yenilgi yüzü görmeyen lider Chelsea, 27. haftada konuk olduğu sezonun flaş ekibi Everton deplasmanından da 3 puanla döndü. Chelsea bu galibiyetle, maç fazlasıyla Manchester United’la olan farkı 12’ye çıkardı. 
     Everton'dan Beattie'nin 9. dakikada kırmızı kart gördüğü maçta Chelsea'yi galibiyete Gudjohnsen'nin golü taşıdı. 
     Goodison Park'ta 40 bin 270 seyirci önünde oynanan maçta bu sezon büyük bir çıkış yapan ve 48 puanla sıralamada 4. sırada bulunan Everton, lidere boyun eğdi. 
     Ev sahibi ekipten James Beattie henüz 9. dakikada William Gallas'a yaptığı hareket sonrası kırmızı kart görüp takımını on kişi bıraktı. 
     Chelsea, rakibinin on kişi kalmasının ardından yoğun baskı kurduğu Everton önünde 70. dakikada sağdan gelen orta sonucu oluşan karambolde Gudjohnsen'nin topu bomboş kaleye göndermesiyle 1-0 öne geçti. 
     Maçın son bölümünde beraberlik için bastıran Everton sonuca ulaşamadı ve Chelsea haftayı 3 puanla kapadı. 
     Bu sonuçla Jose Mourinho'nun ekibi puanını 68'e çıkardı ve şampiyonluk yolunda çok zor bir engeli kayıp vermeden aşmayı başardı. Şimdi gözler 56 puanla lig ikincisi Manchester United'ın yarın hemşehrisi Manchester City ile oynayacağı derbiye çevrildi. 
     
     Tugay’lı Blackburn farklı galip 3-0 

     İngiltere Premier Ligi’nde 3 haftadır galibiyete hasret kalan ve düşme potasına gerileyen Blackburn Rovers, Norwich’i 3-0 mağlup etti. Temsilcimiz Tugay Kerimoğlu karşılaşmada 90 dakika görev aldı ve bir sarı kart gördü. 
     
     İngiltere Premier Ligi’nde diğer sonuçlar 

     Birmingham - Liverpool 2-0, Portsmouth - Aston Villa 1-2. 
     
</TEXT>
</DOC>
