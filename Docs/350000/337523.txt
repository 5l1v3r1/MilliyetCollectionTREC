<DOC>
<DOCNO> 337523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur51.html </URL>
<DATE> 2005/04/27/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Kızılay davasında, yeni TCK beklenecek 
</HEADLINE>
<TEXT>

     Bazı ihalelerde ve genel müdür yardımcılığına atama yapılması işleminde ''görevlerini kötüye kullandıkları ve ihmal ettikleri'' iddiasıyla, eski Genel Başkan Ertan Gönen'in de aralarında bulunduğu Kızılay eski yöneticisi 14 kişinin yargılandığı davada, yeni Türk Ceza Kanunu'nun yürürlüğe girmesinin beklenmesine karar verildi. 
     Ankara 22. Asliye Ceza Mahkemesi'ndeki bugünkü duruşmaya, 5 sanık ve avukatları ile Kızılay'ın avukatı İnci Öğüşlü, müşteki Günay Ertuğ katıldı. 
     Duruşmada, sanıklar ve avukatları, esas hakkında savunma yaptı. Ertan Gönen, esas hakkındaki savunmasında, Ayşe Saltan ve Yetkiner Erdoğan'ın genel müdür yardımcılığına getirilmeleri için Kızılay'ın yönetmeliğinde, bu kişilerin durumları için değişiklik yapıldığı iddiasının gerçeği yansıtmadığını söyledi. Gönen, Kızılay Kartal Tıp Merkezi'ne inşaatının bitmemiş olması nedeniyle MR cihazı alınamadığını, bu konudaki suçlamayı da kabul etmediğini belirtti. 
     Eski Genel Sekreter Muktedir Ballı, savcının esas hakkındaki mütalaasındaki imalı sözlerin şahsını rencide ettiğini, 4 yıl boyunca görevini en iyi şekilde yapmaya çalıştığını söyledi. 
     Duruşmaya katılan sanıklar ve avukatları, beraat isteminde bulundu, yeni TCK'nın yürürlüğe girmesinin beklenmesini istedi. 
     Yargıç Bahattin Özbaş, yeni TCK'nın yürürlüğe girmesinin beklenmesine karar vererek, duruşmayı erteledi. 
     Esas hakkındaki mütalaada, 10 kişi hakkında 3 ay ile 6 yıl arasında değişen hapis, 4 kişinin de beraatı talep edilmişti. 
     
</TEXT>
</DOC>
