<DOC>
<DOCNO> 347431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun32.html </URL>
<DATE> 2005/05/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sigara bu yıl 10 milyon kişiyi öldürebilir 
</HEADLINE>
<TEXT>

     Dünya Sağlık Örgütü DSÖ , eğer önlem alınmazsa sigara ve tütün tüketiminin bu yıl dünyada 10 milyon kişinin ölümüne yol açabileceği uyarısında bulundu. 
     DSÖ Genel Direktörü Dr. Lee Jong-wook, yayımladığı açıklamada, ''tütün kullanımının her yıl yaklaşık 5 milyon insanın ölümüne neden olduğunu'' belirtti. 
     Lee, sağlık uzmanlarının tütün ve sigara ile mücadeleyi ilk sırada tuttuklarını, sigara alışkanlığının bırakılmasına yardım için gerekli uzmanlığı edinmeleri ve bizzat kendilerinin bu alışkanlıktan uzak durmaları gerektiğini kaydetti. 
     DSÖ açıklamasında, soruna çözüm yönünde mevcut çabalara yenileri eklenmezse, bu yıldan itibaren 2020'ye kadar sigara ve tütün tüketiminin her yıl 10 milyon insanın ölümüne neden olabileceği uyarısında bulunuldu. 
     
     İSVEÇ'TE DE YASAK 
     Öte yandan, sigara tiryakisi sayısını azaltmayı amaçlayan İsveç de, yarından itibaren bar, lokanta ve gece kulüplerinde sigara içilmesini yasaklıyor. 
     İsveç'teki söz konusu mekanlarda sigara yasağı, bu gece yarısı başlıyor. 
     
</TEXT>
</DOC>
