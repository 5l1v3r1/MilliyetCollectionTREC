<DOC>
<DOCNO> 332448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun05.html </URL>
<DATE> 2005/04/12/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Clinton'dan AİDS'li çocukların tedavisi için 10 milyon dolar bağış 
</HEADLINE>
<TEXT>

     Eski ABD başkanı Bill Clinton, gelişmekte olan ülkelerde AIDS'li çocukların tedavisinde kullanılmak üzere sahibi olduğu vakfın 10 milyon dolar bağışlayacağını duyurdu. 
     Clinton'un bağışlayacağı paranın yıl sonuna doğru en az 10 ülkede tahminen 10 bin AIDS'li çocuğun tedavisinde kullanılacağı belirtildi. 
     Bu arada, Clinton tarafından yapılan açıklamada merkezi Hindistan'da bulunan Cipla isimli bir ilaç firması tarafından çocuklara yönelik üretilen AIDS ilaçlarının maliyetinin normal ilaçların yarısı kadar olduğu kaydedildi. 
     Clinton'ın vakfının başlattığı bir inisiyatif sonucu üretilen bu ilaç sayesinde gelişmekte olan ülkelerdeki AIDS'li çocukların tedavisi için kişi başına yıllık ilaç maliyetinin 140 dolara kadar düşürüldüğü ve bu maliyetle gelişmekte olan ülkelerde AIDS'le mücadelenin üstesinden gelinebilir hale geldiği ifade edildi. 
     Bu inisiyatifin Tayland ve Brezilya'nın yanı sıra gelişmekte olan ülkelerde HIV virüsü taşıyan çocukların tedavi görme olasılıklarını iki katına çıkaracağını söyleyen Clinton, vakfının bu inisiyatifi Afrika ülkelerinin kırsal kesimlerine de yaygınlaştıracağını belirtti. 
     Her yıl AIDS'ten ölen her altı kişiden birinin çocuk olduğuna dikkati çeken Clinton, bugün gelişmekte olan ülkelerde tedavi gören her 30 kişiden birinin çocuk olduğuna işaret etti. 
     Yaptığı bağışın hükümetleri ve uluslararası bağışçıları bu konuda teşvik etmesini umduğunu söyleyen Clinton, vakfının UNICEF ile birlikte çalışarak gelecek yıl 50 bin AIDS'li çocuğa ulaşmayı hedeflediğini kaydetti. 
     BM tahminlerine göre dünyada 39 milyon HIV virüsü taşıyıcısı bulunuyor. Bunlardan 2 milyonunu çocuklar oluşturuyor. Geçen yıl AIDS'ten dolayı 3 milyon kişi ölürken, 5 milyon kişinin de HIV virüsü kaptığı belirtiliyor. 
     
</TEXT>
</DOC>
