<DOC>
<DOCNO> 347969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur27.html </URL>
<DATE> 2005/06/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yeni TCK... Mersin'de gazeteciler 3 günlük açlık grevi başlattı 
</HEADLINE>
<TEXT>

     Mersin Gazeteciler Cemiyeti MGC 
     Başkanı Vahap Şehitoğlu, yeni TCK’de basınla ilgili maddelerdeki değişikliklerin yeterli olmadığını, protesto amacıyla 3 günlük "açlık grevi" başlattıklarını bildirdi. 
     Şehitoğlu, MGC’de yaptığı basın toplantısında, bugün yürürlüğe giren yeni TCK’yi protesto amacıyla "3 gün 3 gece açlık grevi" yapacaklarını belirterek, basın özgürlüğü gündeme geldiğinde önce zina tartışmalarının şimdi ise yasadışı faaliyetlerini sürdüren kurslara yönelik ceza indirimi gibi konularla kamuoyunun meşgul edildiğini ifade etti. 
     TCK’deki basın ve ifade özgürlüğünü engelleyici ve gazetecilerin cezaevine girmesine yol açacak birçok maddenin "perdelendiğini" öne süren Şehitoğlu, şunları dedi 
     "Böylece biz gazetecilerin yaptıkları haberlerle alacakları ağır cezalar, kamuoyunun gözlerinden kaçırılmıştır. Yeni TCK’nin basını ilgilendiren maddelerinde yapılan değişiklikler yeterli değildir. 
     Göstermelik tüm değişikliklere rağmen TCK’de basını ilgilendiren maddeler ağırlaştırılmış hapis cezası içeriyor. Radyo Televizyon Üst Kurulu RTÜK tarafından denetlenen radyo ve televizyonların da yeni TCK kapsamına girmiş olması, hapisteki gazetecilerin sayısını daha da arttıracaktır." Basın yasasıyla getirilen özgürlüklerin TCK ile yok edildiğini belirten Şehitoğlu, "Yeni TCK’de yer alan ve ifade özgürlüğüyle gazetecinin haber verme ve halkın bilgi edinme haklarını sınırlayan maddeleri protesto ediyoruz" dedi. 
     Türkiye’nin "cezaevinde gazetecisi bulunan ülke" konumundan kurtulması inancıyla eylemi başlattıklarını vurgulayan Şehitoğlu, "Protestomuzun yurt genelinde tüm gazetecilere örnek olmasını istiyorum. Bu eylemlerin çığ gibi büyümesini bekliyoruz" diye konuştu. 
     Çukurova Gazeteciler Cemiyeti ÇGC Başkanı Cafer Esendemir de eyleme destek verdiklerini belirterek, hükümetin, "Yeni TCK’yı adaletin keskin kılıcı gibi gazetecilerin başının üzerinde gezdirdiğini" öne sürdü. 
     Esendemir, "Hükümet sözcüleri, TCK’de değişiklikler yapacağız 
     diyerek, basın mensuplarını kandırdı. Ama biz gazeteciler olarak, kandırılmadık, hükümetin böyle yapacağını biliyorduk. MGC’nin verdiği açlık grevine destek veriyoruz ve hükümetin yeni TCK’deki basınla ilgili maddeleri yeniden gözden geçirmesini bekliyoruz" dedi. 
     
</TEXT>
</DOC>
