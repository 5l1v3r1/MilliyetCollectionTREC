<DOC>
<DOCNO> 339137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yazar/uras.html </URL>
<DATE> 2005/05/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Bilgi toplumu' olmaya mecburuz 
</HEADLINE>
<TEXT>


4 - 6 Mayıs tarihlerinde İstanbul'da, "Forum İstanbul"un toplantısında "Türkiye'nin AB üyeliği ve rekabetçi küresel bilgi toplumunun kurulması" konuları tartışılacak. 
Bizden önce yola çıkanlara ve bizden hızlı koşanlara yetişebilmek için "bilgi toplumu" olmaya mecburuz. 
Geçmişte onların bindikleri trene binerek onlara yetişmeye imkan kalmadı. 
İmalat sektöründe katma değer yüzde 7 dolayında iken, tasarım ve yazılım sektöründe yüzde 25 dolayında. 
Tasarım ve yazılım gibi sektörler, sabit sermaye yatırımı, fabrika istemiyor. Bilgi istemiyor. 

Bilgi toplumu 
Türkiye'nin birinci lige çıkmasını istiyorsak, "IT" diye adlandırılan "Bilgi Teknolojisi"ne dayalı yapılanmayı gerçekleştireceğiz. 
Şeref Özgencil'in yönettiği Finans Dünyası isimli yayın çevresinde toplanan Ankara deneyimli yöneticiler, üniversite öğretim üyeleri, yazarlar, düşünürler 2002 yılında "Forum İstanbul" isminde bir "Eylem Grubu" oluşturdu. Ben de bu grubun üyesiyim. 
Forum İstanbul'un amacı, eleştirmek yerine yapıcı fikirler geliştirmek ve de Türkiye için vizyon ve strateji belirlemek. 
Cumhuriyet'in 100. yılı olan 2023 yılına odaklanarak, Türk toplumunu orta ve uzun vadeli düşünmeye yönlendirmek amacıyla her yıl bir büyük forum düzenleniyor. 

Fırsatları tartışıyor 
Forumların amacı, Türkiye'nin ve başka ülkelerin önde gelen düşünürlerini, bilim, siyaset adamlarını, iş ve kültür dünyasının liderlerini, Türkiye'nin yarınlarıyla ilgili orta ve uzun vadeli düşünmelerine ve tartışmalarına imkan hazırlamak. 
Bu yılki forumda, Türkiye'nin AB'ye katılımının dengeleri nasıl etkileyeceği, bilgi toplumunun önemi ve bölgesel kalıcı istikrarın korunması, Hindistan'ın bilişimdeki başarısı, tarımsal teknolojiler ve gıda güvenirliği, AB fonlarından yararlanma imkanları, Türkiye'nin önündeki fırsatlar ve 2023'e doğru dünyada ve Türkiye'de beklenen gelişmeler tartışılacak. 
Forum İstanbul Enstitüsü, her yıl yapılan toplantılardaki konuşmaları, tartışmaları yayımlıyor. Forum İstanbul'un kısa bir geçmişi var ama, bugüne kadar düzenlenen toplantılara gösterilen ilgi ve de toplantılarda ortaya konulan fikir ve önerilerle, Forum İstanbul, Türkiye'nin "Davos"u olma yolunda. 



</TEXT>
</DOC>
