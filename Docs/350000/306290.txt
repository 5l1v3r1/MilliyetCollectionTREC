<DOC>
<DOCNO> 306290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/ekonomi/eko01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık pozisyonlara 'şiddetli' uyarı geldi 
</HEADLINE>
<TEXT>


Bankacılara seslenen BDDK Başkanı, 'Açık pozisyonda sınırı geçmeyin, eğer tespit edersek elimizdeki araçları geçmişe göre daha şiddetli kullanırız' dedi 

ANKARA Milliyet 

Bankacılık Düzenleme ve Denetleme Kurumu BDDK Başkanı Tevfik Bilgin, bankacılara seslenerek, "Açık pozisyonu bize bildirdiğiniz, bizim tespit ettiğimiz tutarlarda tutun, lütfen çizdiğimiz sınırı sonuna kadar zorlayın, ama o sınırı geçmeyin" dedi. 
Bilgin, Ekonomi Muhabirleri Derneği üyeleriyle düzenlediği sohbet toplantısının ardından gazetecilerin sorularını yanıtladı. Bankaların mevzuat dışına sapabilecekleri nedenlerin neler olabileceğine ilişkin bir soru üzerine Bilgin, şunları söyledi 
"Bankacılıkta marjlar daraldıkça, patronun olduğu kadar yöneticilerin ve altta çalışanların da k r beklentileri artıyor. Hedefler konmakta ve bu hedefler doğrultusunda tüm bankacılarımız koşturmaktadır. Açık pozisyonda çizdiğimiz sınırı sonuna kadar zorlayın, ama geçmeyin. Tespit edersek elimizde çok çeşitli araçlar var ve bunların kullanımı geçmişe göre daha şiddetli olur. Biz bankalara bir abi gibi yaklaşmaya çalışıyoruz. Ama bu uyarılardan sonra bunu görürsek sert tedbirler de alabiliriz." 

'Çukurova buz üzerinde' 
Bilgin, Çukurova Grubu'na, Yapı Kredi Bankası'na ilişkin verilmiş sürenin 31 Ocak'ta sona ereceğini söyledi. BDDK'nın değerlendirmelerini teknik olarak yaptığını vurgulayan Bilgin, bir soru üzerine şunları söyledi 
"Çukurova Grubu donmuş bir buzun üzerinde, grubun karşı tarafa sağ salim geçmesi için çabalıyoruz. Ama buz kırılırsa soğuk sulara düşecek olan da gruptur. Biz gerekli uyarılarımızı yapıyoruz ve iyi niyetimizi gösteriyoruz. Grubun da iyi niyetli olduğunu düşünüyoruz. Grubun aralıkta 100 milyon dolarlık bir ödemesi vardı. 60 günlük bir limit tanındı. Bu 3 hususu bir arada dengeleyip 31 Ocak tarihini gözlemliyoruz." 

Kartta taksite sınır tasarısı Bilgin, kurum olarak hem kredi kartı kullananları hem de bunu veren bankaların hak ve yükümlülüklerini düzenleyen, genel ilkeler getiren kanun taslağını yapma çalışmalarının devam ettiğini söyledi. Taslağı gelecek ayın ortalarında Bakan'a arz edeceklerini bildiren Bilgin, taksitli kredi kartı uygulamasını değerlendirdiklerini, konuyu esnekliğini kaybetmemesi için bir kanun maddesi haline getirmeyeceklerini belirterek, şöyle dedi 
"Gıda ve benzinde kredi kartının mantığı gereği, bankalar da bu konuda açıklamaları ile bize destek oluyor. Bir kere kullanılan maddelerin kredi kartı ile taksitlendirilmesi ile ilgili bir takım düzenlemeler yapma gereği duyuyoruz. Kredi kartı, para yokken değil, varken ya da para beklentimiz varken kullanılmalı. Vade yapısına bakmadan 18 - 20 - 24 ay kredi kartına taksit yapan bankalarımızın bunu nasıl yaptıklarını anlamakta güçlük çekiyorum." 


</TEXT>
</DOC>
