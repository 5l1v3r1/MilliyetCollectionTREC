<DOC>
<DOCNO> 335770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo11.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa bugün İstanbul'da 
</HEADLINE>
<TEXT>


Şampiyonlar Ligi'nin son şampiyonu Porto bugün İstanbul'a getireceği kupayı Büyükşehir Belediye Başkanı Kadir Topbaş'a teslim edecek. Bülent Korkmaz da UEFA'dan ödül alacak 


İstanbul Atatürk Olimpiyat Stadı'nda 25 Mayıs'ta yapılacak Şampiyonlar Ligi finali öncesi hazırlıklar sürüyor. Geçen yıl Auf Arena'da yapılan finalde Monaco'yu 3-0 yenerek, şampiyon olan Porto kupayı bugün İstanbul'a getirecek. Portekiz ekibinin yöneticileri ve takım kaptanı Jorge Costa, Lütfi Kırdar Kongre Sarayı'nda düzenlenecek törende kupayı Büyükşehir Belediye Başkanı Kadir Topbaş'a teslim edecek. Töreni 10 ülke televizyonu canlı yayınlayacak. Galatasaray Kaptanı Bülent Korkmaz'a UEFA tarafından özel ödül verilecek. Akşam 22.00'de de kupa onuruna Taksim Meydanı'nda Mustafa Sandal konseri var. 
Devir teslim töreni nedeniyle UEFA tarafından Lütfi Kırdar Kongre ve Sarayı önünde 24 saat süren bir futbol turnuvası düzenlendi. Bu turnuva çerçevesinde federasyon karması ile medya karması da kozlarını paylaştı. Fırat Aydınus'un yönettiği maçta federasyon karmasında Milli Takım'ın teknik patronu Ersun Yanal ile yönetici Serdar Güzelaydın da yer aldı. 



</TEXT>
</DOC>
