<DOC>
<DOCNO> 302142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun48.html </URL>
<DATE> 2004/12/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İsveçlilerin kimlikleri belirlendi, Belçikalılar endişeli 
</HEADLINE>
<TEXT>

     Güney Asya'daki deprem ve tsunami felaketinde ölen 44 İsveçlinin kimliği belirlendi. 
     İsveç, deprem bölgesinde bulunan yaralı vatandaşlarını taşımak için ABD, İngiltere ve Almanya'dan yardım istedi. 
     İsveç Başbakanı Göran Persson, bugün de basın toplantısı düzenleyerek, gelişmeler hakkında bilgi verdi. 
     Ölen İsveçlilerden 44'unun kimlik tesbitinin yapıldığını açıklayan Persson, 2000 İsveçliden hala haber alınamadığını bildirdi. Persson, hayatını kaybeden İsveçli turistlerin sayısının yüzleri hatta binleri bulmasından endişe ettiğini belirtti. 
     Felaket bölgesine gönderilen personel ve yardımlar hakkında da bilgi veren Persson, iki ambulans uçağın yola çıktığını, uçağa binebilecek durumda olan bütün İsveçlilerin cumartesı günü evlerinde olacağını kaydetti. 
     Persson, hükümete yönelik, deprem bölgesinde çok sayıda vatandaşının olmasına rağmen zamanında yardım gönderilmediği eleştirilerini de makul karşıladıklarını söyledi. 
     Persson, dünkü basın toplantısında, 1 Ocak'ı ulusal yas günü ilan etmişti. 
     
     Belçika'da endişe hakim 
     Belçika Başbakanı Guy Verhofstadt, Güney Asya'daki deprem ve tsunami felaketinde yaşamını yitiren Belçikalı sayısının artmasından endişe duyduklarını açıkladı. 
     Verhofstadt, düzenlediği basın toplantısında, 274 Belçikalının ''kayıp'' olduğunu, bunlar arasında ''onlarca'' insanın ''gerçek kayıp'' olarak görüldüğünü belirtti ve ''Önümüzdeki günlerde, öldükleri belirlenen Belçikalı sayısının artması endişesindeyiz'' dedi. 
     Felaket bölgesinde bulundukları belirlenen Belçikalıların 150'si Tayland'da, 100'ü Sri Lanka'da, 20'si Maldivler'de, 4'ü Birmanya'da aranıyor. 
     Verhofstadt, ''Son yüzyılın en büyük felaketinde'' yaşamını yitiren Belçikalıların ailelerine başsağlığı diledi ve ülkede bayrakların bu akşamdan itibaren, yas için yarıya indirileceğini açıkladı. 
     Dışişleri Bakanlığı, bugüne kadar 5 Belçikalının ölümünün teyit edildiğini duyurdu. 
     Belçika Federal Polisi'ne bağlı kimlik belirleme ekiplerinin pazar günü Tayland'a giderek, bölgeye, Belçikalı kurbanları araştırmak için daha önce gönderilen 4 kişilik ekibe takviye sağlayacakları bildirildi. 
     
</TEXT>
</DOC>
