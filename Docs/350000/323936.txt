<DOC>
<DOCNO> 323936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/yazar/tamer.html </URL>
<DATE> 2005/03/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Alışverişte yeni tercihim, Kadın Fon'lu mallar olacak 
</HEADLINE>
<TEXT>

Hafta sonu kızımla bir arkadaşımıza yemeğe giderken ne götürelim diye düşünmemize gerek kalmadı artık. Ödediğimiz paranın küçücük bir bölümünün Kadın Fonu'na aktarılacağı bir hediye seçeceğiz. 
Bundan böyle doğal ürünler için Doğa markasını, internet üzerinden market alışverişinde kangurum'u, artık her eve lazım diyet ürünlerinde Otacı'yı, büyük mağazaya gideceksem Boyner'i, beyaz tişört için Suteks'i, bluz ve şal - kaşkol alacaksam Silk Cashmere'i tercih edeceğim -daha doğrusu Kadın Fonu etiketli ürünlerini satın alacağım. Bir ilaç firması olan Sanofi Aventis'te bu iş nasıl olacak bilemiyorum. Güler Sabancı'nın Gülor şarapları ve Beymen markalı ürünler de bu kampanyaya dahil. 

Hangi süpermarket 
Ama biz kızımla internet üzerinden market alışverişinden pek hoşlanmıyoruz, zira gönderilen mal her zaman arzu ettiğimiz kalite olmuyor. Dolayısıyla büyük marketlerden hangisi bu kampanyaya dahil olursa, bugüne kadar ayağımızın alıştığı marketi Kadın Fonu uğruna derhal terkedebiliriz. Market alışverişini genelde kadınlar yaptığına göre, inandırıcı bir kampanyayla market tercihini değiştirecek binlerce kadın olabilir. 
Örnekleri çoğaltabiliriz. Kuaförümü değiştirmem ama, şampuan ve sprey gibi parfümeri ihtiyaçlarımdan iç çamaşırına, çikolatadan zaman zaman gittiğim lokantaya kadar, bundan sonra Kadın Fonu'na katılacak marka ve mağazalara gözümü kırpmadan yönelebilirim. 

Neden Kadın Fonu 
Önceki akşam Kadın Girişimciler Derneği KAGİDER'in Başkanı Meltem Kurtsan ve KAGİDER bünyesinde geçen yıl kurulan Kadın Fonu Komitesi'nin Başkanı Ümit Boyner 'den Kadın Fonu'nun bugüne kadarki faaliyetlerini ve geleceğe dönük hedeflerini dinledik. 
KAGİDER, 2,5 yıl önce bireysel kadın girişimci varetme hedefiyle kurulmuştu. Boyner'den öğrendiğimize göre Kadın Fonu'nun kuruluş amacı ise, Türkiye'deki kadın STK'larına fon sağlamak artı Avrupa Komisyonu ve Dünya Bankası fonlarına nasıl ulaşabilecekleri konusunda onlara destek vermek. 

İlk fon zinaya karşı 
KAGİDER üyelerinin ve Açık Toplum Enstitüsü'nün 75'er bin euroluk toplam 150 bin euro bağışlarıyla start alan Kadın Fonu, kadın STK'lardan gelen 48 projeden ilk etapta 6 tanesini seçerek fonlamış. Boyner'den öğrendiğimize göre ilk fonlanan proje, kadın STK'larının zina krizi sırasında TCK'nın bazı maddelerine çekincelerini belirtmek üzere Ankara'da yaptıkları eylemi desteklemek olmuş. 

12 - 28 bin euro hibe 
"Dayak yiyen kadına da, film yapmak isteyen kadına da fon sağlıyoruz" diyen Boyner, destek verdikleri diğer 5 projenin çeşitliliğine dikkat çekiyor 
Amargi Kadın Akademisi İstanbul şubesi kapasite artırımı.Filmmor Sinema yapmak isteyen 45 kadına, sinema atölyesi aracılığıyla film çekme imkanı sağlamak.Kadınlarla Dayanışma Vakfı Kocaeli'nin Köseköy Beldesi'nde kadınlara mesleki eğitim ve üretim konusunda beceri edinmelerine destek vermek.Mardin KA - MER'in inisiyatifiyle kuaför, hazır giyim, ev tekstili, trikotaj atölyesi, mantıgözleme salonu, döşemecilik yapmak üzere kurulan kadın kooperatifine destekSamsun Toplum Gönüllüleri Gençlik Hizmet Merkezi'nde, Samsunlu genç kız ve kadınların kendi işlerini kurmalarına yönelik eğitim programı.Şanlıurfa Yaşamevi Güçlendirme Projesi 15 yaş ve üstü sosyal, ekonomik, töre gibi nedenlerden ötürü psikolojik desteğe ihtiyaç duyan kadınlara yardım. 
Fonların tümü hibe. İkinci etapta sırada bekleyen 9 proje için 200 bin euroya daha ihtiyaç var. Zaten şimdilik sadece KAGİDER üyesi firmaların ürünlerinden Kadın Fonu'na pay aktarma meselesi de, fona yeni kaynak sağlamak için. Bu kaynağın sürekli olması için, KAGİDER üyesi olmayan firmaların da kampanyaya katılması gerek. 



</TEXT>
</DOC>
