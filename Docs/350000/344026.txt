<DOC>
<DOCNO> 344026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo29.html </URL>
<DATE> 2005/05/19/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Beşiktaş'ta son saniyede gelen 3 sayılık basketle sevinç... 
</HEADLINE>
<TEXT>

     Beşiktaş’ın Ülkerspor’u son saniyede El Amin’in attığı 3 sayılık basketle 74-73 yendiği Türkiye Basketbol Ligi play-off yarı final serisi ilk maçının ardından siyah-beyazlı taraftarlar büyük sevinç yaşadı. 
     BJK Akatlar Spor ve Kültür Kompleksi’ni tamamen dolduran siyah-beyazlı taraftarlar, kendilerine galibiyeti getiren basketin ardından adeta kendilerinden geçerken, serideki 2-0’lık üstünlüğü çılgınca kutladı. 
     Beşiktaş’ta oyuncular ve taraftarlar müthiş bir sevinç yaşadı. Son saniye basketini atan El Amin saha ortasında tribünleri coştururken, Varda da ABD’li oyuncuyu kucaklayarak sevincini gösterdi. Taraftarlar uzun süre "Şampiyon Beşiktaş" sloganları attı. 
     Ülkerspor ise kazanmayı beklediği maçı son saniyede kaybedince, büyük düş kırıklığı yaşadı. 
     Ülkerspor’da Tutku ve Serkan, Beşiktaş’ta da Tolga, sakatlığı nedeniyle forma giyemedi. 
     Bu arada karşılaşmayı NBA Takımı Portland Trail Blazers takımı istatistikçileri de izlediler. 
     
     EL AMİN "ŞAMPİYONLUK İÇİN HAZIRIZ" 

     Son saniyede attığı 3 sayılık basketle Beşiktaş’a galibiyeti getiren Khalid El Amin, "Şampiyonluk için hazırız" dedi. 
     Maç sonrası siyah-beyazlıların ilgi odağı olan El Amin, "Kalbimiz sayesinde kazandık. Çok iyi maç oldu. Bu galibiyet, seri için çok önemliydi. Şampiyonluk için hazırız" dedi. 
     El Amin, galibiyet sevincini maçı izleyen eşi ve çocuklarıyla paylaştı. 
     
     BIYIKTAY "ÇOK ÖNEMLİ BİR GALİBİYET ALDIK" 

     Beşiktaş Antrenörü Burak Bıyıktay ise çok önemli bir galibiyet elde ettiklerini söyledi. 
     Ülkerspor serisine çok iyi hazırlandıklarını beliren Bıyıktay, "Rakibimizin de bu maça ne kadar iyi hazırlandığını gördük. Muazzam bir galibiyet elde ettik. Ancak şunu unutmamalıyız ki, henüz seri tamamlanmadı. Tur atlamamız için bir maç daha kazanmamız gerekiyor. 
     Oyuncularımı bu akşamki oyundan dolayı kutluyorum ve maçın ilk saniyesinden son saniyesine kadar bizlere büyük destek veren taraftarlarımıza teşekkür ediyorum" dedi. 
     
     MAÇ ÖNCESİ GERGİNLİK 

     Maç öncesinde, alkollü oldukları ve olay çıkarmaları olasılığı nedeniyle Beşiktaşlı bazı taraftarlar salondan emniyet güçleri tarafından alınarak, karakola götürüldü ve maç boyunca burada tutuldu. 
     Taraftarlar buna tepki göstererek, "Emniyet dışarı", "Yönetim uyuma, taraftar göz altında", "Taraftarı satanı biz de satarız", "Yönetim dışarı" diye tempo tuttu. Taraftarlar ayrıca, tribün lideri Alen Makaryan’ın sahada kendilerine tezahürat yaptırmasını isterken, emniyet güçleri tribün liderini dışarı çıkarttılar. Ancak, taraftarlar sürekli olarak yönetim aleyhine tezahürat yapınca, yöneticiler araya girdi. Bunun üzerine tribün lideri Alen, hakemden izin alarak maçın başlaması için pozisyon alan oyuncuların arasına gelerek tribünlere tezahürat yaptırdı. 
     
</TEXT>
</DOC>
