<DOC>
<DOCNO> 310986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko20.html </URL>
<DATE> 2005/01/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İran ve Rusya, telekom uydusu anlaşması imzaladı... 
</HEADLINE>
<TEXT>

     Selahattin Oğuz AA 

İran, bir telekomünikasyon uydusu yapması için Rusya'dan bir firma ile anlaşma yaptı. 
     İRNA'nın haberine göre, İran Telekomünikasyon Şirketi, Rusya Federal Uzay Kurumu Rosaviakosmos ve Rusya Avia İhracat Şirketi arasında yapılan anlaşmayla ''Zöhre'' Venüs adlı telekomünikasyon uydusunun 30 ay içinde fırlatılması planlanıyor. 
     Radyo ve televizyon yayınlarının daha iyi izlenmesi, ülkenin uzak bölgelerinde iletişimin iyileştirilmesi, internet hizmetinin yaygınlaştırılması amacına hizmet edecek uydu ile ilgili anlaşma maliyetinin 132 milyon dolar olduğu belirtildi. 
     Haberde uydunun nereden fırlatılacağı konusunda bilgi verilmedi. 
     İran Enformasyon ve Telekomünikasyon Teknolojisi Bakan Yardımcısı ve İran Uzay Ajansı Başkanı Hasan Şafti, meteoroloji ve doğal kaynakların yerini belirlemede kullanılacak ''Mesbah'' adlı yerli yapım uyduyu Mayıs 2005'de uzaya fırlatmayı planladıklarını açıklamıştı. 
     İran Enformasyon ve Telekomünikasyon Teknolojisi ile Bilim, Araştırma ve Teknoloji Bakanlığı'nın yabancı teknolojiye dayalı olarak yaptığı Mesbah uydu projesinin 10 milyon dolar civarında olduğu belirten Şafti, Çin ve Tayland işbirliğiyle üzerinde çalıştıkları çok amaçlı bir uyduyu da 2006 yılında fırlatmayı planladıklarını kaydetmişti. 
     Uzaya gitmeyi amaçlayan ilk İslam ülkesi olma iddiasındaki İran, Mesbah uydusu için kendi fırlatma rampasını geliştirdiğini bildirmişti. 
     
</TEXT>
</DOC>
