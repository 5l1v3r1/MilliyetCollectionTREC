<DOC>
<DOCNO> 302494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/guncel/gun05.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepe İzmit'te 3300 ton zehirli atık var 
</HEADLINE>
<TEXT>


İZMİT DHA 

İzmit Ticaret Odası'nda dün basın toplantısı düzenleyen Çevre ve Orman Bakanı Osman Pepe, Türkiye'nin en büyük sanayi kuruluşlarının yüzde 20'sini barındıran Kocaeli'de çevre sorunlarının yaşanmasının kaçınılmaz olduğunu söyledi. Pepe, Dilovası beldesinin çevre sorunlarıyla bugüne kadar hep gündemde olduğunu kaydetti. 
Derince ilçesinde daha önce işadamı Halil Bezmen'e ait olan Tarım İlaçları Fabrikası'nın yanındaki depoda yıllardır bekletilen 3300 ton zehirli BHC adlı kimyasal madde bulunduğunu kaydeden Pepe, "Bu atıkların sahiplerini araştırdığımızda karşımıza fabrikanın çaycıları çıktı" dedi. Bu atığın nasıl imha edileceği yönünde Kocaeli Üniversitesi, Gebze Yüksek Teknoloji Enstitüsü ve Tübİtak ile bir çalışma başlattıklarını belirten Pepe, bunun için söz konusu fabrikanın 1 milyon dolar vermesi gerektiğini de belirterek şöyle konuştu "Kocaeli Sanayi Odası bu konunun halledilmesi için destek vereceğini açıklamıştı. Bu sözü yerine getirmesini bekliyorum." 



</TEXT>
</DOC>
