<DOC>
<DOCNO> 349811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/ekonomi/eko01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Google, Time Warner'ı da geçti 
</HEADLINE>
<TEXT>


İnternet şirketi Google 80.2 milyar dolarlık değeriyle dünyanın en büyük medya kuruluşu Time Warner'ı geride bıraktı 

EKONOMİ SERVİSİ 

İnternetin arama motorlarından Google piyasa değeri açısından dünyanın en büyük medya kuruluşu olan Time Warner'ı geride bıraktı. 
Capital IQ isimli kuruluş tarafından sağlanan mali istatistiklere göre, Time Warner'ın piyasa değeri 79.5 milyar dolar düzeyinde bulunuyor. Time Warner'ın bünyesinde CNN, Time dergisi, New Line Cinema gibi kuruluşları da barındırıyor. 
Google'ın bugünkü piyasa değeri ise 80.2 milyar dolar düzeyine ulaşmış durumda. Ancak yatırım değeri açısından bakıldığında Time Warner'ın h l Google'dan önde olduğu ortaya çıkıyor. Time Warner'ın yatırım değeri 93.1 milyar dolar iken, Google'ın yatırım değeri 78.1 milyar dolar düzeyinde bulunuyor. 

Yedi yıllık şirket 
Google internet aramalarına önem verirken, kullanıcılarına arama sonuçlarını vermeden önce aldığı reklamları göstererek k rlılığını artırıyor. Sadece yedi yıl önce genç girişimciler Larry Page ve Sergey Brin tarafından kurulan Google'ın hisse senetleri geçen yılın ağustos ayında halka açılmıştı. Şirketin hisse senetleri piyasaya girdiğinde 75 dolar düzeyinde iken bugün 290 dolar düzeyinde bulunuyor. 
Brin ve Page 1995 baharında Stanford Üniversitesi'nde doktora yaparken tanıştılar. Aynı yılın sonlarına doğru Google'ın bugünkü teknik altyapısının temellerini atmaya başladılar. 1998 yılına kadar teknolojiyi geliştirdiler. Yahoo'nun yaratıcısı David Filo'nun cesaretlendirmesi ile bir şirket kurdular. 1998 yılının Eylül ayında projelerini ortaya koyup 1 milyon dolarla Google'ı kurdular. 

Google ne demek 
Google, googol kelimesi üzerinde oynayarak elde edilmiş bir isim. Googol, Milton Sirotta tarafından bulunan ve 1'in yanına 100 tane sıfır konması ile oluşan sayıyı temsil eden bir kelime. Kurucuların hedefleri web üzerinde bu sayı kadar bilgi verebilmek olarak tanımlanıyor. 


</TEXT>
</DOC>
