<DOC>
<DOCNO> 346959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo11.html </URL>
<DATE> 2005/05/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gençlerbirliği'nde yaprak dökümü... 
</HEADLINE>
<TEXT>

     Gençlerbirliği transfer görüşmelerinin ilk gününde Ali Tandoğan, Ümit Bozkurt, Mustafa Özkan ve Atilla Birlik ile yollarını ayırdı. 
     Gençlerbirliği Kulübü Başkanı İlhan Cavcav, Beştepe İlhan Cavcav Tesisleri’nde futbolcularla yaptığı görüşmede, futbolcuların teklifleriyle kendilerinin rakamları arasında uçurum olduğunu ifade ederek, "Ali Tandoğan, Ümit Bozkurt, Mustafa Özkan ile yollarımızı ayırdık. Atilla Birlik ile de karşılıklı olarak sözleşmemizi feshettik. El Saka yurtdışında olduğunu için kendisiyle salı günü görüşeceğiz. Büyük ölçüde Onunla da yollarımızı ayıracağız" dedi. 
     Görüşme yaptıkları futbolcularla teknik direktör Ziya Doğan’ın mutlaka çalışmak istediğini anlatan Cavcav, şöyle devam etti 
     "Ümit, Mustafa ve Ali’ye gösterdikleri başarılardan dolayı teşekkür ederiz. Sözleşmeleri süren Sertan Eser ve İsmail Güldüren’e mevcut mukavelelerini iyileştirmek için yeni teklifler yaptık. Onlar da teklifleri düşünmek için süre istediler. Bundan sonra futbolcular param temiz olsun, vergili, vergisiz diyemeyecekler. Ücretler vergilidir. Futbolcular artık buna alışmalı ve ücretlerine vergiyi dahil edeceklerdir." Kulüp başkanı Cavcav, futbolun beşiği olan ülkelerden Portekiz de bile futbolcuların ortalama kazançlarının 150 bin ile 200 Avro olduğunu belirterek, artık milyon dolar devrinin kapandığını sözlerine ekledi. 
     
     TEKNİK DİREKTÖR DOĞAN SIKINTILI 
     Transfer görüşmelerini başkan İlhan Cavcav ile birlikte yürüten teknik direktör Ziya Doğan, "Ben kalmasını istediğim oyuncuları bildirdim. Onlarla anlaşma sağlanamadıysa, alternatifleriyle mutlaka anlaşılmalı" dedi. 
     Mevcut kadrodaki oyuncuların kalmasıyla 1-2 transferle ligde orta sıralara oynayacak iyi bir kadro oluşturabileceklerine dikkati çeken Doğan, sözlerini şöyle sürdürdü 
     "Sözkonusu oyuncuları biraraya getirip, görüşmelerini sağladık. 
     Futbolcuların istediği paraların çok olduğu söylendi. Bana göre istenen rakamlar Türkiye için normal fiyatlar. Başkan bana bu paraları veremem dedi. Bu nedenle de alternatifleri hazır tutmak zorundayız. Tespit ettiğimiz oyunculara yönleneceğiz. İskelet büyük ölçüde bozulmuş oluyor. Başkanla biraraya gelip değerlendirme yapacağız." Alternatif olarak 100-150 oyuncu tespit ettiklerini anlatan Doğan, "Mevcut kadro korunsaydı, bir santrfor ve bir stoper alarak transferi kapatacaktık. Başkan bana yeni heyecan arayan ve gelecek vaadeden oyuncular aradıklarını söyledi. Böyle bir kadro kurulursa başarılı olurum, olamam, bilemem. Alternatif olarak tespit edilen oyuncular alınmalı. Alternatifler yurtdışı ağırlıklı. Türkiye’de oyuncuların ücretleri biraz daha yüklü. Biz de ekonomik olarak düşünmeliyiz" diye konuştu. 
     Teknik direktör Ziya Doğan, "Alternatif listede yer alan oyuncularda da pürüzler çıkması durumunda ne yaparsınız " şeklindeki soruya, "Onu o zaman geldiğinde konuşuruz" şeklinde yanıt verdi. 
     
     BREZİLYALI GELECEK 
     Kulüpten ayrılan eski genel menajer Cem Onuk ile tartışma konusu olan Brezilyalı futbolcu Oliviera’nın takıma katılacağı bildirildi. 
     Konuyla ilgili olarak konuşan Doğan, Brezilyalı futbolcuyu kendisinin izlemediğini belirterek, "2 milyon dolar tazminatı var. O nedenle aldık. Ben kendim izleyemedim. Ancak Cem beyin tecrübesine de güveniyoruz" diyerek sözlerini tamamladı. 
     
     BÜLENT KARAMAN ANLAŞTI 
     Öte yandan, bugün görüşülen futbolculardan Bülent Karaman kulübeyle anlaşma sağladı. Genç futbolcunun 1 yılı opsiyonlu, toplam 3 yıllık anlaşmaya imza attığı açıklanırken, ücret konusunda bilgi verilmedi. 
     
</TEXT>
</DOC>
