<DOC>
<DOCNO> 326386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur21.html </URL>
<DATE> 2005/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sanık oğlu olunca Yargıtay 5. Ceza Dairesi Başkanı davadan çekildi 
</HEADLINE>
<TEXT>

     Hakimler ve Savcılar Yüksek Kurulu'nca HSYK meslekten ihraç edilen eski Bolu Hakimi Selami Bereket hakkında ''rüşvet almak'' iddiasıyla dava açıldı. 
     Selami Bereket birinci sınıf hakim olduğu için son soruşturmanın yargılamanın yapılması için dosya Yargıtay 5. Ceza Dairesi'ne gönderildi. 
     Bereket'in yargılanacağı davanın diğer sanığı da Yargıtay 5. Ceza Dairesi Başkanı Hayrettin Cevheroğlu'nun avukat oğlu Ömür Cevheroğlu. 
     Bereket, ''rüşvet almak'', Ömür Cevheroğlu ise ''rüşvete aracılık etmek'' iddiasıyla önümüzdeki günlerde Yargıtay 5. Ceza Dairesi'nde yargılanacak. Davada, rüşvet verdiği ileri sürülen bir kişi de sanık sıfatıyla hakim karşısına çıkacak. 
     Sanık Cevheroğlu'nun babası Yargıtay 5. Ceza Dairesi Başkanı Hayrettin Cevheroğlu, AA muhabirinin konuya ilişkin sorusu üzerine, ''Bir baba olarak oğluma güveniyorum. Ben yasal olarak yargılamaya katılamam. Çekildim. Henüz oğlum sanık, yargının vereceği karara saygılıyım. Diğer arkadaşlar yargılamaya katılır mı katılmaz mı o kendi takdirleridir. Ben ona birşey diyemem'' diye konuştu. 
     Yargıtay 5. Ceza Dairesi'nin diğer üyelerinin de davadan çekildiklerini belirtmeleri halinde Yargıtay Başkanlar Kurulu, dava dosyasını bir başka ceza dairesine verebilecek. 
     HSYK, Bolu'da çıkar amaçlı suç örgütlerine yönelik yapılan soruşturma kapsamında daha önce açığa alınan dönemin Bolu Hakimi Selami Bereket'in ihracına karar vermişti. Bu kararın ardından Bereket'in emekliliğini istediği ve bu istemin de kabul edilerek, emekliye ayrıldığı öğrenildi. 
     Selami Bereket ayrıca HSYK'nın bu kararının yeniden incelenmesi için de talepte bulunduğu öğrenildi. Yeniden incelemeyi de HSYK yapacak. 
     Yeniden inceleme talebi de reddedilirse bu kez Selami Bereket itiraz hakkını kullanabilecek. İtirazı da bir üst kurul olan itirazları inceleme kurulu karara bağlayacak. 
     
</TEXT>
</DOC>
