<DOC>
<DOCNO> 322568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy25.html </URL>
<DATE> 2005/03/10/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Devlet bakanı ve başbakan yardımcısı Şahin Makedonya'da... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Balkanlardaki ekonomik kalkınmanın ve istikrarın bölgenin huzuru için ''olmazsa olmazları'' arasında yer aldığını belirtti. 
     Şahin, Makedonya'nın başkenti Üsküp'te katıldığı Güneydoğu Avrupa Zirvesi'nde yaptığı konuşmada, ''Balkanları gerek siyasi gerek ekonomik açıdan ele almak ve Güneydoğu Avrupa da dediğimiz bölgenin kalkınması için neler yapılabileceğini tartışmak üzere biraraya geldik'' dedi. 
     ''Balkanların tarih boyunca hem Avrupa hem de dünya için önemli bir rol oynadığını'' belirten Şahin, ''Ancak Soğuk Savaş sonrası yaşanan çatışmalar bizlere bir kere daha bölgenin hassas dengeler üzerine kurulduğunu, bu nedenle ekonomik kalkınma ve istikrarın bölgenin huzuru için 'olmazsa olmazlar' arasında yer aldığını göstermiştir'' dedi. 
     Mehmet Ali Şahin, ''otoriter rejimlerin yıkılması, mikro-milliyetçilik ve etnik temizlik amaçlayan akımların yenilgiye uğratılmasının ardından kalıcı istikrarın sağlanması, bölgenin yeniden imarı, kalkınması, refahının artırılması, demokrasinin bölge ülkelerinde geliştirilmesi ve güvenliğin tesisi, ayrıca bölge ülkelerinin Avrupa-Atlantik kurumlarıyla bütünleşmelerine yardımcı olmak amacıyla çalışmalar başlatıldığını'' hatırlatarak şunları kaydetti 
     ''Türkiye'nin Kıta Avrupa'sına geçiş kapısını oluşturan Balkanların, Türk dış politikasında özel bir yeri olmuştur. Bu durum, Balkanların ayrılmaz bir parçası olan Türkiye ile Balkan halkları arasındaki tarihsel bağlardan kaynaklanmaktadır. Bu çerçevede, bölgede barış ve istikrarın korunması Türkiye için hayati önem taşımaktadır. 
     Bununla birlikte, ekonomik kalkınma olmadan kurulan barış ve istikrarın kalıcı olamayacağı bir gerçektir. Bu nedenle Güneydoğu Avrupa ülkelerinin serbest piyasa ekonomisine geçiş süreçlerinin hızlandırılması için ilgili ülkelerin yardımcı olmalarının önemini vurgulamak istiyorum. Bunun yanında, altyapı projelerine ağrılık verilmeli, bölge içi ticaret artırılmalı ve doğrudan yabancı yatırım teşvik edilmelidir.'' Bu bağlamda, ''Güneydoğu Avrupa Bölgesel Enerji Piyasası'' olarak adlandırılan ve bölge ülkeleri arasındaki enerji ticaretinin geliştirilmesi, üye ülkelerdeki elektrik ve doğalgaz piyasalarının düzenlenmesi gibi amaçlar taşıyan oluşumun umut verici olduğunu kaydeden Şahin, ''Türkiye bu sürece etkin bir şekilde katılmıştır. Türkiye-Yunanistan-İtalya doğalgaz projesi ile Bulgaristan-Romanya-Macaristan aracılığıyla Türkiye'den Avusturya'ya ulaşması öngörülen NABUCCO gaz boru hattı, genişlemiş Avrupa Birliği'nin ve Balkanların ortak çıkarına olan projeler olarak değerlendirilmektedir'' dedi. 
     Şahin, ''bu projelerin hayata geçirilmesiyle hem AB'nin enerji arzı güvenliğinin Türkiye üzerinden bir 'dördüncü arter' oluşturularak sağlanacağını, hem de Güneydoğu Avrupa ülkelerinin artan gaz ihtiyaçlarının uzun vadede karşılanmış olacağını'' belirtti. 
     ''Bölgenin ekonomik gelişimi için umut verici diğer bir gelişmenin de bölge ülkeleri arasında imzalanan serbest ticaret ve yatırımların karşılıklı korunması ve teşvikiyle çifte vergilendirmeyi önleme anlaşmaları olduğunu'' kaydeden Mehmet Ali Şahin, ''Türkiye hemen hemen tüm bölge ülkeleri ile serbest ticaret anlaşmaları imzalamış bulunmaktadır. Bölge ülkeleri arasındaki ekonomik ilişkilerin istenilen düzeye ulaşmasının yasal temellerini hazırlayan bu anlaşmalar Güneydoğu Avrupa İstikrar Paktı başta olmak üzere bölgesel girişimleri tarafından da teşvik edilmektedir'' dedi. 
     ''Hem Avrupa'nın hem de Asya'nın bir parçası olan Türkiye'nin, çağdaş değerleri benimsemiş, demokratik ve laik bir hukuk devlet olduğunu'' ifade eden Şahin, şunları kaydetti 
     ''Bu özelliğiyle dünyanın en çalkantılı bölgesinde bir istikrar kuvvetidir. Gitgide güçlenen ekonomimiz bu tabloyu tamamlamaktadır. Türkiye, Güneydoğu Avrupa'nın faydalanacağına inandığı tecrübelerini paylaşmaya ve bölge ülkeleri ile siyasi ve ekonomik işbirliğine geliştirmeye hazırdır. 
     Türkiye 4 yıla yakın bir süredir kapsamlı bir makro ekonomik istikrar programı uygulamaktadır. Programın temel amaçları olan enflasyon oranını tek haneli rakamlara düşürmek, daha yüksek ve istikrarlı bir büyüme sağlamak ve yapısal reformları hayata geçirmek alanlarında önemli başarılar elde edilmiştir. 
     Türkiye ekonomisindeki bu gelişme Güneydoğu Avrupa ülkeleri ile ekonomik bağlarımızın daha da güçlenmesine katkıda bulunmaktadır. Bugün, Balkan ülkelerindeki doğrudan Türk yatırımları ile Türk firmalarınca üstlenilmiş projelerin tutarı 1,9 milyar ABD Doları, 2004 yılında toplam ticaret hacmimiz ise 7,7 milyar ABD Doları civarındadır. Bu rakamların yakın gelecekte daha da artacağını umut ediyor ve yaklaşık 54 milyon nüfusa sahip bu bölgenin önemli bir ticari ortak ve yatırım için işbirliği alanı olduğunu düşünüyoruz.'' Türkiye'nin AB hedefinin ve nihai AB üyeliğinin, Balkanlarda barış ve istikrarın pekiştirilmesine ve bölgenin ekonomik ve sosyal kalkınmasına önemli katkıları olacağını vurgulayan Şahin, ''Bölgenin Avrupa bütünleşmesinde yerini alması için başvurulacak kısa ve uzun vadeli önlemlerin belirlenmesini ve ekonomik kalkınmanın hızlandırılmasını amaçlayan bu zirvenin kalıcı olmasını, giderek daha güçlü hale gelmesini temenni ediyorum'' diye konuştu. 
     
</TEXT>
</DOC>
