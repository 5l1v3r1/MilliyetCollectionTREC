<DOC>
<DOCNO> 333799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur48.html </URL>
<DATE> 2005/04/15/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yılmaz ve Taner'in yargılanması... Eski Emniyet Müdürleri anlatıyor... 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner'in ''Türkbank ihalesine fesat karıştırdıkları'' gerekçesiyle Yüce Divan'da yargılandıkları davada tanık olarak dinlenilen dönemin Emniyet Genel Müdürü Necati Bilican, Alaattin Çakıcı'nın Türkbank ihalesinin arzu ettiği şekilde yapılması için müdahale edeceği duyumunu aldıklarını belirterek, ''Ancak, ihaleyi iptal ettirebilecek bir belge bulamadık'' dedi. 
     Davanın öğleden sonraki duruşmasında tanık olarak dinlenilen eski İstanbul Emniyet Müdürü Hasan Özdemir, o dönemde en büyük problem olan organize suç çeteleriyle mücadele edilmeye başlandığını ama bu çalışmaların çok gizli takip edilmesinin istendiğini söyledi. 
     ''Alaattin Çakıcı birçok işadamını tehdit ediyor, işadamları ağzını açamıyordu'' diyen Özdemir, dönemin Başbakanı Mesut Yılmaz'a bu konuda brifing verdiğini, destek istediklerini ve Yılmaz'ın her türlü desteği vereceklerini söylediğini anlattı. Özdemir, ''Çünkü birçok yere mafya sızmıştı. Erol Evcil-Çakıcı ilişkisi devam ediyordu'' diye konuştu. 
     Ellerinde bu konuyla ilgili 3 yazı bulunduğunu belirten Özdemir, şöyle konuştu 
     ''Bunlardan birincisi 3 Şubat 1998 günlü Kutlu Aktaş'ın imzasını taşıyan 4 sayfalık bir nottu. İkincisi 13 Mayıs 1998 tarihli yazıydı. Bu, Korkmaz Yiğit-Çakıcı irtibatını gösteren istihbari bilgiydi. Yazı, Türkbank ihalesine birçok şirketin girmek istediği, Çakıcı-Yiğit ilişkisinden dolayı ihalenin Yiğit'e verileceği yönünde bilgiler içeriyordu. Bu yazıyı Emniyet Genel Müdürlüğü İstihbarat Daire Başkanlığı'na gönderdim. Üçüncüsü ile 8 Haziran 1998 tarihli yazıydı. Bu yazıda da ihaleye belirli işadamlarının gireceği ama ihalenin Yiğit'e verileceğine ilişkindi.'' 
     
     ''MÜDÜR HERŞEYİ BİLEMEZ'' 
     İstanbul Emniyet Müdürlüğü'nün büyük bir organizasyon olduğunu ve herkesin yetkilendirildiğini belirten Özdemir, ''İstanbul Emniyet müdürü herşeyi bilemez, bilgilendirildiği konuyu bilir. Çakıcı-Yiğit-Evcil ilişkisi en iyi İstanbul Emniyet Müdürlüğü İstihbarat Şube Müdürü Niyazi Palabıyık kanalıyla bana bildirildi. Ben de ilgili yerleri bilgilendirdim'' diye konuştu. 
     Yüce Divan Başkanı Mustafa Bumin'in ''Çakıcı-Yiğit arasındaki 21 Mayıs 1998 tarihindeki telefon konuşmasından ne zaman haberdar oldunuz '' sorusu üzerine Özdemir, şunları söyledi 
     ''Çakıcı'yı takip ediyoruz. Amacımız Türkbank ihalesi değil. O dönemde İstanbul'da 8 yıllık kesintisiz eğitim nedeniyle süren eylemler var. Onlarla uğraşıyoruz. Bir yandan da adi suç çeteleriyle... 
     Alaattin Çakıcı, Erol Evcil, Sedat Peker, Ayvaz Korkmaz... Bunların çalımından geçilmiyordu. Bunlardan yılmadık. Telefon dinlendi mi dinlenmedi mi en iyi bilgiyi Palabıyık bilir.'' 
     
     ''İHALENİN NE ZAMAN BİTTİĞİNİ BİLMİYORDUM'' 
     Tanık olarak dinlenilen ve halen Emniyet Genel Müdür Yardımcısı olan Emin Aslan, 1997-2001 yılları arasında Emniyet Genel Müdürlüğü Kaçakçılık ve Organize Suçlarla Mücadele Daire Başkanı olarak görev yaptığını bildirdi. 
     Aslan, 3 Ağustos 1988 tarihli bilgi notunun neden ihale tamamladıktan sonra Başbakanlığa ve TMSF'ye iletildiğinin sorulması üzerine, ''Ben ihalenin ayın 4'ünde yapıldığını biliyorum ama ne zaman bittiğini bilmiyordum'' dedi. 
     Organize suç örgütlerinin Emniyet'in içine sızdığı yönündeki eleştirileri de yanıtlayan Aslan, organize suç örgütlerini çökerten ve bu konuda çok sessiz çalışan Emniyet'e böyle bir suçlama yapılmasını doğru bulmadığını söyledi. 
     Eski Emniyet Genel Müdürü Necati Bilican da 1997-1998 yıllarının organize suç örgütlerinin finans ve bankacılık sektörlerini rahatsız ettiği bir dönem olduğunu belirtti. Dönemin Başbakanı Yılmaz'ın istemi doğrultusunda organize suçlarla mücadelenin başlatıldığını anlatan Bilican, çalışmalardan elde edilen duyumları Yılmaz'a arzettiğini söyledi. 
     
     ''BELGE ARANDI'' 
     ''Çakıcı'nın Türkbank ihalesinin arzu ettiği şekilde yapılması için müdahale edeceği duyumunu aldık. Bunu da Yılmaz'a arzettim. İhalenin yapılacağı dönemde de benzer görüşmeler yapıldı'' diyen Bilican, Yılmaz'ın bunların duyum olduğunu, bu bilgilere dayanarak ihalenin iptalinde zorluk çekileceğini belirterek, belge istediğini anlattı. Bunun üzerine teşkilatına Başbakan'ın belge istediğini bildirdiğini ifade eden Bilican, şöyle konuştu 
     ''Belgenin bulunması, duyumun desteklenmesi için bir çalışma başlatıldı. Ancak ihale gününe kadar bir belge sunamadık. İhale gününe yakın bir bilgi alındı. Çakıcı'nın ihaleye katılan Hayyam Garipoğlu'nu tehdit ettiği bilgisini içeren bir ihbar yazısı geldi. O dönemde TMSF de bilgi istedi. Bunun üzerine Başbakanlığa ve TMSF'ye bu bilgi notu gönderildi. Bu bilgi notu 4 Ağustos 1998'de gönderildi. Başbakanlığa istihbarat notu olarak kozmik büroya gönderildi. Ancak bunun Başbakan'a iletilip iletilmediğini bilmiyorum.'' Fikri Sağlar'ın Çakıcı-Yiğit arasındaki telefon konuşmalarına ilişkin kaseti ortaya çıkarmasının ardından İstihbarat Daire Başkanı'na, 'Biz belge bulamıyoruz, bu kaset de ne' diye sorduğunu anlatan Bilican, bunun üzerine bu kasetin nereden verildiğini araştırmak üzere soruşturma başlattığını, ancak netice alamadığını söyledi. Bilican, sadece konuyla ilgili kişileri başka görevlere atamakla yetindiklerini kaydetti. 
     ''Kasetteki bilgilerin istihbari bilgiler olduğu, hem kendisine hem de Başbakan'a belge sunmak için araştırma yapıldığı, ihalenin yapıldığı güne kadar belge arandığı, ancak bu belgenin bulunabildiğinin'' kendisine bildirildiğini anlatan Bilican, ''Belge ihale yapıldığı tarihe kadar bulunamadı'' dedi. 
     Bilican, kasetin kamuoyunda duyulmasından sonra Çakıcı-Yiğit arasındaki kasetten haberdar olduğunu söyledi. Bilican, ''Çakıcı konuşmalarını genelde banda alırmış. Sağlar kaseti böyle bulmuş da olabilir'' diye konuştu. 
     Bumin'in ''Kayda alınan Çakıcı-Yiğit arasındaki telefon konuşmasının size bildirilmemesi kasıtlı olabilir mi '' sorusuna Bilican, ''Mümkün değil, bu insanlığa yakışacak iş değil. Bulunduğumuz yere yakışmaz. Böyle düşünen varsa kınıyorum. Tamamen bilgi alınamadığı için saklanmıştır'' yanıtını verdi. 
     
     ''İHALEYE KATILMA NİYETİM OLMADI'' 
     Tanık olarak dinlenilen Çukurova Holding Yönetim Kurulu Başkanı Mehmet Emin Karamehmet, Türkbank ihalesine katılmadığını ve katılma niyeti de bulunmadığını söyledi. Bu konuda herhangi bir tehdit almadığını ve zorlama olmadığını ifade eden Karamehmet, şöyle devam etti 
     ''Dönemin Devlet Bakanı Güneş Taner'in evine gittim. Orada Korkmaz Yiğit vardı. Yiğit, devlet bankalarından kredi istiyordu. Taner, devlet bankalarından kredi verilmeyeceğini, özel bankalardan almalarını söyledi. Yiğit de benden kredi istedi. Taner, 'teminat almadan kredi vermeyin' dedi. Kredi de verilmedi zaten.'' Bumin'in ''Yiğit-Çakıcı arasındaki telefon konuşmasında ihaleye girecekler arasında adınız geçiyor. Türkbank ihalesine girme niyetiniz var mıydı '' sorusunu Karamehmet, ''Niyetimiz olmadı, ama sahibi olduğum Yapı Kredi Bankası ihale evrakını almış'' diye yanıtladı. 
     ''Çakıcı'nın tehdidi yüzünden mi ihaleden vazgeçtiniz '' sorusuna Karamehmet, ''Hayır'' yanıtını verdi. 
     O dönemde Çakıcı ile telefonda görüştüğü anımsatılıp, ''Çakıcı, 'ihaleye katılmayın, kredi ile Yiğit'i destekleyin' diye mi aradı '' sorusunu Karamehmet, telefon konuşmasının Türkbank ile değil, Pamukbank ile ilgili olduğunu anlattı. 
     
     ''İHALEYE KATILMADIM'' 
     İşadamı Erdoğan Demirören, Yılmaz ve Taner ile bu konuda herhangi bir ilişkisi olmadığını söyledi. 
     İhaleye katılmadığını ancak şartnameyi almak için gerekli prosedürü yerine getirdiğini belirten Demirören, ''İhaleye katılmaktan vazgeçmenizde bir unsur etkili oldu mu '' sorusunu ''hayır'' diye yanıtladı. 
     Demirören, Yargıtay Cumhuriyet Başsavcıvekili Abdurrahman Yalçınkaya'nın ''Soruşturma Komisyonu'nda Çakıcı'nın aradığını, girmek istemediğinizi söylemişsiniz. Korku üzerine mi vazgeçtiniz '' sorusu üzerine bu işin kendilerini aştığını gördüklerini, danışmanlarının tavsiyesiyle ihale dosyasını almaktan öteye işlem yapmadıklarını kaydetti. 
     Tanık olarak dinlenilen işadamı Aslan Tekin Önel de Türkbank ihale şartnamesini aldıklarını ve büyük bir iş olduğu için vazgeçtiklerini söyledi. 
     Genç TV'nin isim hakkının halen kendisinde bulunduğunu, Genç TV'nin isminin değil frekansının Korkmaz Yiğit'e satıldığını savunan Önel, Bumin'in, ''Kamuran Çörtük'ü tanıyorsunuz. Yiğit'in Genç TV'yi Çörtük'e satışı konusunda bilginiz var mı '' sorusunu yanıtladı. Önel, ''Bir toplantıda soruldu bu. 'Çörtük ile ilişkiniz var, neden dolaşık bir yol seçildi' diye. Çörtük, 'dostumun malında gözüm yoktur, ihtiyacım olsa da söylemem' dedi. Çörtük'ün ihtiyacının olduğunu bilmiyordum'' diye konuştu. 
     Duruşmanın ardından Mesut Yılmaz, Anayasa Mahkemesi'nden partililerin alkışları arasında ayrıldı. 
     Bu arada, Türk Ticaret Bankası Munzam Sosyal Güvenlik ve Yardım Vakfı üyeleri, duruşma öncesinde mahkeme önünde toplanarak protesto eylemi yaptılar. 
     
</TEXT>
</DOC>
