<DOC>
<DOCNO> 303652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun58.html </URL>
<DATE> 2005/01/05/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
Bild gazetesine sahte felaket fotoğrafları satılmak istendi 
</HEADLINE>
<TEXT>

     Alman Bild gazetesine Güney Asya felaketi ile ilgili olarak sahte fotoğraflar satılmaya çalışıldığı açıklandı. 
     Bild Gazetesi Genel Yayın Yönetmeni Kai Diekmann, özel bir fotoğrafcının kendilerine, yüksek dalgalardan kaçan insanların olduğu fotoğraflar satmaya çalıştığını, ancak fotoğrafların Reuter Ajansı tarafından 8 Eylül 2002'de Şangay yakınlarında çekildiğinin anlaşıldığını söyledi. 
     Sahtekar fotoğrafçının fotoğrafların Sri Lanka'da çekildiğini söylediğini belirten Diekmann, ''Bu felaketten böylesine sahtekar yöntemlerle para kazanılmaya çalışılması dehşet verici'' dedi. 
     Diekmann, fotoğrafları satmak isteyen kişi hakkında suç duyurusunda bulunduklarını belirtti. 
     
</TEXT>
</DOC>
