<DOC>
<DOCNO> 325066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy06.html </URL>
<DATE> 2005/03/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Parlamento futbol turnuvasında kriz .. Yunanistan çekildi 
</HEADLINE>
<TEXT>

     İbrahim LALELİ ANTALYA, DHA 

      TÜRKİYE'nin ev sahipliği yaptığı 1'inci Balkan Ülkeleri Parlamentolararası Futbol Turnuvası'nın ikinci günü krizle başladı. Yunanistan Parlamento takımı, Makedonya'nın katılmasını gerekçe gösterip, turnuvadan çekildi. Yunanistan ile TBMM takımları arasında oynanan karşılaşma ise, dostluk maçı' adı altında yapıldı. 
     Antalya'da Topkapı Palace Otel'e ait WOW Futbol Center'da gerçekleştirilen ve aralarında Arnavutluk, Bulgaristan, Bosna- Hersek, Romanya, Yunanistan, Makedonya ve ev sahibi olarak Türkiye parlamento takımlarının bulunduğu 1'inci Balkan Ülkeleri Parlamentolararası Futbol Turnuvası'nın ikinci gününde kriz yaşandı. 
     Turnuvaya katılan takımlar arasında Makedonya'nın da oluşu, bu ülkeyi tanımayan Yunanistan'ın turnuvadan çekilmesine yolaçtı. Yunanistan Parlamentosu futbol takımı adına konuşan milletvekili Kostas Tsiaras, "Bu Türkiye ile ilgili bir sorun değil. Bizim için Makedonya konusu uluslararası hassasiyete sahip olduğumuz bir konu. Bu nedenle turnuvada yer almayacağız'' dedi. 
     TBMM takımı ile bugün oynadıkları karşılaşmanın turnuva dışında yapıldığını belirten Tsiaras, "Bu maç dostluk maçıdır. Bu maçın turnuvayla bir ilgisi yoktur'' dedi. Yunanistan'ın turnuvadan çekilmesini değerlendiren TBMM Takımı Kaptanı Tokat Milletvekili Ergun Dağcıoğlu, "Yunan milletvekilleri turnuvadan çekileceklerini bize ilettiler. Bu tabii ki onların doğal düşüncesi. Normal şartlarda bugün turnuva içinde onlarla maç yapmamız gerekiyordu. Ancak biz bu maçı turnuva dışında tutup, dostluk maçı olarak oynadık'' dedi. Karşılaşmayı TBMM takımı 5- 1 kazandı. 
     
</TEXT>
</DOC>
