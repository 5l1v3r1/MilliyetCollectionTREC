<DOC>
<DOCNO> 315384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko07.html </URL>
<DATE> 2005/02/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İran Meclisi, İrancell Yasası'nı onayladı... 
</HEADLINE>
<TEXT>

     Selahattin Oğuz AA 

İran meclisi, Türk şirketi Turkcell'in de hissesinin bulunduğu Irancell ile ilgili yasayı son haliyle onayladı. 
     Radyodan canlı yayınlanan meclis oturumunda, 290 sandalyeli mecliste oturuma katılan 196 milletvekilinden 143'ü, İrancell adlı konsorsiyumda Turkcell'in hisse oranını yaklaşık yüzde 70'den 49'a düşüren, yerel şirketlerin hisse oranını ise yüzde 51 olarak düzenleyen yasanın lehine oy kullandı. 
     Muhafazakarların denetimindeki meclis, bugünkü oturumda, Irancell anlaşmasıyla ilgili maddeleri tek tek görüşerek 10 maddeden oluşan yasaya onay verdi. 
     Yasanın ayrıca, yasaların şeriata ve anayasaya uygunluğunu denetleyen muhafazakar Anayasayı Koruyucular Konseyi AKK tarafından da onaylanması gerekiyor. 
     İran meclisi pazar günü yapılan oylamada yasayı genel hatlarıyla kabul etmişti. 
     Turkcell meclisin yasayı genel hatlarıyla kabul etmesi üzerine, ''İran meclisinde oylama süreci halen devam etmekle beraber, mevcut gelişmeler, Irancell lisans anlaşması sürecinin gerçekleştirilebilinirliğini riske etmiştir'' açıklamasını yapmıştı. 
     Meclis ortak komisyonu, İran GSM pazarında ikinci operatör ile ilgili açılan ihaleyi kazanan İrancell adlı konsorsiyumdaki Turkcell'in hisse oranını düşürerek, Türk şirketinin hisse oranını yüzde 49, yerel şirketlerin hisse oranını yüzde 51 olarak kabul etmişti. 

     
</TEXT>
</DOC>
