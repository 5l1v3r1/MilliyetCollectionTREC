<DOC>
<DOCNO> 346091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo16.html </URL>
<DATE> 2005/05/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
UEFA'dan Fenerbahçe'ye iyi haber... 
</HEADLINE>
<TEXT>

     Şampiyonlar Ligi finalinde Liverpool'un, penaltılar sonunda Milan'ı mağlup ederek, kupaya uzanması Süper Ligimiz'in şampiyonu Fenerbahçe'nin hesaplarını sekteye uğrattı. Ancak UEFA'dan gelen bir haber Fenerbahçeliler'in yüreğine su serpti. UEFA Sözcüsü Gaillard'a göre kural değişse bile gelecek sezon için geçerli olmayacak. 
     
     LIVERPOOL'UN DURUMU 
     Ayrılan kontenjan gereği İngiltere'den dört takımdan fazlası bu organizasyona katılamıyor. İngiliz ekibi, Premier Lig'i 5. sırada bitirdiği için, kupayı kazanmasına rağmen Şampiyonlar Ligi biletini alamadı. Ancak UEFA'nın statü gereği bir istisna yaparak, unvanını korumak üzere Liverpool'u lige dahil etmesi halen olası gözüküyor. İngiltere Federasyonu'nun başvurusu sonrası bu yönde karar çıkarsa, Fenerbahçe direkt katılma hakkını elde edemeyecek. 
     
     UEFA SEZON ORTASINDA KURAL DEĞİŞMEZ 
     Konu ile ilgili BBC'ye açıklamalarda bulunan UEFA sözcüsü William Gaillard, "Kuralları sezon ortasında değiştiremeyiz. Liverpool için başka bir takımı turnuvanın dışında bırakamayız" dedi. 
     Kurallardaki olası değişiklikler hakkında tartışabileceklerini ifade eden Gaillard, "Ancak değişiklik olursa önümüzdeki sezonu etkilemez. İngiltere Futbol Federasyonu Şampiyonlar Ligi'ne katılacak son takım için Liverpool ve Everton arasında bir tercih yaptı ve Everton'ı seçti" diye konuştu. 
     
</TEXT>
</DOC>
