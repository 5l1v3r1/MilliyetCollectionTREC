<DOC>
<DOCNO> 310581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur12.html </URL>
<DATE> 2005/01/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Geçen yıl Türkiye'de polis bölgesinde 353 bin 692 asayiş olayı oldu 
</HEADLINE>
<TEXT>

     Polis bölgesinde geçen yıl 3 bin 692 asayiş olayı meydana gelirken, bu olayların 4'te 1'inin İstanbul'da olduğu bildirildi. 
     AA muhabirinin aldığı bilgiye göre, 2003 yılında 321 bin 805 asayiş olayı meydana gelirken bu rakam geçen yıl yüzde 10 artışla 3 bin 692'ye yükseldi. 
     Türkiye genelinde ''mala ve şahsa karşı'' işlenen suçların illere göre dağılımında ilk sırayı 94 bin 509 olayla İstanbul alırken, bu ili sırasıyla 28 bin 647 olayla Ankara, 21 bin 358 olayla İzmir, 14 bin 988 olayla Bursa ve 13 bin 378 olayla Antalya izledi. 
     
     İSTANBUL'DAKİ ARTIŞ 
     Sıralamadaki 5 ilden 4'ünde geçen yıla oranla suç olaylarında azalış gözlenirken, sadece İstanbul'da 2003 yılına oranla 2004'de yüzde 15'lik bir artış meydana geldi. 2003'de 30 bin 887 olayın meydana geldiği Ankara'da ise asayiş olaylarında yüzde 7 oranında azalış olduğu dikkati çekti. 
     Geçen yıl asayiş suçlarının en az meydana geldiği il 219 ile Bayburt oldu. Sıralamada, ikinci sırada 266 olayla Gümüşhane, üçüncü sırada ise 319 olayla Ardahan yer aldı. 
     Asayiş suçlarında bir önceki yıla göre en çok artış yüzde 259 ile Erzincan'da gerçekleşti. Erzincan'da 2003 yılında 244 olan suç sayısı 2004 yılında 877 olarak kayıtlara geçti. 
     Emniyet Genel Müdürlüğü verilerine göre, hırsızlık, gasp-yağma gibi ''mala karşı'' işlenen suçlarda Türkiye genelinde polis bölgesinde yüzde 10'luk bir artış meydana geldi. Şahsa karşı işlenen ''öldürme'', ''müessir fiil'' ve ''Genel Adap ve Aile Nizamı ile Şahsın Hürriyet Aleyhine İşlenen Suçlar''da ise ilk sırayı bir önceki yıla oranla yüzde 36'lık artışla ''Hakaret ve Sövme'' şikayetleri aldı. 
     
     BANKA SOYGUNLARI ARTTI 
     Türkiye genelindeki polis bölgesinde meydana gelen suçlarda bir önceki yıla göre, en yüksek artış banka soygunlarında meydana geldi. 2003 yılında 78 olan bankadan hırsızlık olayı sayısı 2004 yılında yüzde 50 artarak 117'ye yükseldi. 
     Rakamlara göre, oto hırsızlığında artış olmadığı gözlenirken, bir yıl içerisinde meydana gelen oto hırsızlığı sayısı 24 bin 659 olarak gerçekleşti. Otodan hırsızlık olayı ise 2004 yılında 25 bin 190 kez oldu. 
     
     GASP OLAYLARI ARTTI 
     Gasp-yağma olayının 4 grupta ele alındığı emniyet istatistiklerinde, evden yapılan gasp-yağma suçları bir önceki yıla oranla 2004'de yüzde 5 azalarak 254 oldu. 
     2003 yılına göre yüzde 6 oranında azalan ''işyerinden yapılan gasp-yağma'' suçları da 2004'de 264'e düştü. 
     Bankalardan yapılan gasp-yağma suçlarında da geçen yıla oranla yüzde 81 düşüş gerçekleştiği gözlenirken, 2004 yılında 6 kez ''Bankadan gasp-yağma'' olayı gerçekleşti. 
     Emniyetin verilerine göre, tek artış 4. grupta ele alınan ''şahıstan yapılan gasp-yağma'' olaylarında meydana geldi. 2003'de 3 bin 158 olan suç sayısı, 2004'de yüzde 35 artarak 4 bin 259'a yükseldi. 
     
     BİLİŞİM SUÇLARINDA YÜZDE 33 ARTIŞ 
     Teknolojinin gelişmesi ve internet kullanımının yaygınlaşmasıyla birlikte bilişim suçları da bir önceki yıla oranla yüzde 33 arttı. 2003 yılında 238 olan bilişim suçu sayı geçen yıl 317'ye çıktı. 
     ''Evden hırsızlık'' olayları, 2004'de yüzde 15, ''işyerinden hırsızlık'' yüzde 6, ''resmi kurum ve kuruluşlardan hırsızlık'' yüzde 21, ''kasten adam öldürme'' yüzde 1, ''kasten yaralama'' yüzde 8, ''darp'' yüzde 12, ''rehin alma'' yüzde 14 ''müstehcen hareketler'' yüzde 11, ''fuhuşa teşvik ve kadın ticaretine aracılık'' yüzde 19, ''meskun mahalde silah atmak'' yüzde 13, ''kız-kadın ve erkek kaçırma'' yüzde 2 ''tehdit'' yüzde 24 ve ''intihar'' olayları yüzde 1 oranında arttı. 
     
     İSTANBUL'DAKİ OLAYLARIN 3'DE 2'SİNİN FAİLİ MEÇHUL 
     Polis bölgesinde geçen yıl meydana gelen asayiş olaylarının illere göre dağılımında ilk sırayı alan İstanbul'daki 94 bin 509 olayın 28 bin 506'sının faili yakalandı. Yapılan çalışmalarda 5 bin 529 olayın ise faili tespit edildi, yakalama çalışmaları sürüyor. İstanbul'da meydana gelen olayların 60 bin 474'ü ise faili meçhul olarak kayıtlarda yer aldı. 
     Ankara'da ise geçen yıl 28 bin 647 asayiş olayı meydana geldi. 19 bin 363'ünün faili emniyet güçlerince ele geçirilirken, 9 bin 268 olay aydınlatılamadı. Olayların faili olduğu tespit edilen 16 kişi ise halen aranıyor. 
     
</TEXT>
</DOC>
