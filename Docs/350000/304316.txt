<DOC>
<DOCNO> 304316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun48.html </URL>
<DATE> 2005/01/07/ </DATE>
<TIME> 22.39 </TIME>
<AUTHOR>  </AUTHOR>
<HEADLINE>
Pinochet'ye yeni suçlama Sahte pasaprot 
</HEADLINE>
<TEXT>

     Şili'nin eski diktatörü Augusto Pinochet hakkındaki suçlamalara, sahte pasaport sahibi olmak da eklendi. 
     Pinochet'nin ABD'deki milyonlarca dolarlık gizli hesaplarını araştıran yargıç Sergio Munoz, dün polislerle birlikte eski diktatörün özel bürosuna baskın düzenledi ve büroda çalışanları sorguladı. 
     Munoz, mahkemeye sunduğu bir dosyada, ellerinde Pinochet'ye verildiği ileri sürülen, değişik adlar için düzenlenmiş 4 pasaport olduğunu belirtti. 
     Ancak Munoz, pasaportların ne zaman ve nasıl ele geçirildiğini, pasaportların Şili pasaportu mu olduğu, yoksa başka bir ülke tarafından mı hazırlandığını söylemedi. 
     Şili Yüksek Mahkemesi'nin Pinochet'nin yargılanabileceğine karar vermesinden sonra, eski diktatör önceki gün ev hapsine alınmıştı. 
     
</TEXT>
</DOC>
