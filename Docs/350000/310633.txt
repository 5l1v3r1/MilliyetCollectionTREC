<DOC>
<DOCNO> 310633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/gun01.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
6 doktora cezaya onay 
</HEADLINE>
<TEXT>


Bir hükümlünün Korsakoff hastalığına yakalandığı ve cezasının infazının ertelenmesi yolunda rapor hazırlayan 6 doktor, bir ay meslekten men edildi 

GÖKÇER TAHİNCİOĞLU Ankara 

Türk Tabipleri Birliği TTB Onur Kurulu, açlık grevi nedeniyle Wernicke Korsakoff hastalığına yakalanan hükümlü Bekir Balyemez hakkında gerçeğe aykırı rapor düzenledikleri gerekçesiyle İstanbul Adli Tıp'ta görevli 6 doktora verilen cezayı onadı. 
İstanbul Adli Tıp 3. İhtisas Dairesi'nde görevli doktorlar Nur Birgen, Oktan Aktürk, Ömer Can Gökdoğan, Erbil Gözükırmızı, Cemal Yalçın Ergezer ve Esin Öztürk, 14 Ocak 2002'de muayene ettikleri Balyemez'in Korsakoff'a yakalandığını belirterek, geçici olarak 6 aylığına cezasının infazının ertelenmesine karar verdi. Karar, 10 Temmuz ve 9 Aralık 2002'deki muayeneleri sonucu hastalığının devam ettiği belirtilerek uzatıldı. Balyemez, ilk muayenesinden 21 ay sonra, 8 Ekim 2003'te süre uzatımı için yeniden muayene edildi. Ancak daire, bu kez önceki görüşlerini değiştirdi. 
Balyemez'in beyin hasarının onarımının hastalığa yakalandıktan sonraki 6 ay içinde olanaklı olduğunu belirten daire, süre uzatımı koşullarının ortadan kalktığına karar verdi. Balyemez de, AİHM'ye başvurdu. AİHM, hastalığına ilişkin bağımsız bir sağlık kuruluşundan rapor alınacağı tarihe kadar cezaevine konulmaması gerektiğini bildirdi. 
Avukatlar, doktorları İstanbul Tabip Odası'na şik yet etti. Tabip Odası da, doktorları bir ay süreyle meslekten men etti. Dosya TTB Onur Kurulu kararıyla kesinleşti. 


</TEXT>
</DOC>
