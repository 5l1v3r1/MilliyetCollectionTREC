<DOC>
<DOCNO> 336510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/ekonomi/eko03.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık tüketici kredileri yüzde 30 artış gösterdi 
</HEADLINE>
<TEXT>



Batık duruma gelen tüketici kredileri ile kredi kartı alacakları hızla büyüyor. Bankaların tüketicilerden zamanında tahsil edemedikleri için tasfiye kapsamına aldıkları tüketici kredileri ile kredi kartı alacaklarının tutarı, yıl başından bu yana yüzde 30'dan fazla artarak 1 milyar YTL'yi geçti. Batık kredi kartı alacakları, yüzde 38 büyüyerek 820 milyon YTL'ye kadar ulaştı. 
Merkez Bankası verilerinden yapılan belirlemeye göre, bankaların tasfiye kapsamına aldıkları tüketici kredileri ve bireysel kredi kartı alacaklarıyla Tasarruf Mevduatı Sigorta Fonu'na devrolunan bireysel takipli alacakların toplam tutarı, 15 Nisan itibariyle 1 milyar 20.8 milyon YTL'yi buldu. 
Batık tüketici ve kredi kartı kredilerinde, yılbaşından bu yana yüzde 30.7 oranında 239.9 milyon YTL'lik artış gözlendi. 2004 yılı sonunda tüketicinin batık kredileri, 780.9 milyon YTL düzeyinde bulunuyordu. Tüketicinin batık duruma gelen kredilerinin toplam krediler içindeki payı, yılbaşındaki yüzde 2.9'luk düzeyinden yüzde 3.4'e yükseldi. 


</TEXT>
</DOC>
