<DOC>
<DOCNO> 339523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko16.html </URL>
<DATE> 2005/05/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Nisan'da en yüksek getiriyi döviz yatırımcısı sağladı... 
</HEADLINE>
<TEXT>

     Nisan ayında en yüksek reel getiriyi döviz yatırımcısı sağladı. Dolarda geçen ay yüzde 2.1, euroda yüzde 2.2, sterlin ve yende yüzde 3.8’lik reel kazanç oluştu. YTL ve döviz mevduatları ile kamu kağıtları da getiri sağlarken, Borsa yatırımcısının reel zararı yüzde 8.3’ü buldu. 
     ANKA’nın yaptığı hesaplamaya göre, nisan ayında başlıca tasarruf araçları içinde en yüksek reel kazanç dövizde oluştu. Söz konusu ay dolar yüzde 2.8, euro yüzde 2.9, İngiliz Sterlini yüzde 4.6, Japon Yeni yüzde 4.5’lik nominal getiri sağladı. Devlet İstatistik Enstitüsü’nün DİE nisan ayı için yüzde 0.71 olarak açıkladığı tüketici fiyatları artışından arındırıldığında, dolar yatırımcısının yüzde 2.1, euro yatırımcısının yüzde 2.2, sterlin ve yen yatırımcısının yüzde 3.8 reel kazanç elde ettiği belirlendi. Döviz sepetinde sözkonusu ay yüzde 2.1’lik reel getiri oluştu. 
     
     İLK DÖRT AY 

     Nisan ayındaki getirisine rağmen euro yatırımcısı ilk dört ayda yüzde 1.6 nominal kayba uğrarken, dolar yatırımcısı yüzde 3.6’lık getiri sağladı. İlk dört ayda yüzde 1.55 olan TÜFE artışından indirgendiğinde dolar yatırımcısı yüzde 2 reel kazanç elde etti euroda ise yüzde 3.1’lik reel kayıp oluştu. 
     Söz konusu dönemde sterlinde reel olarak yüzde 1.1’lik getiri, yende ise yüzde 0.6’lık kayıp yaşandı. 
     
     SON BİR YIL 

     Son bir yılda dolarda yüzde 2.3’lük nominal düşüş yaşanırken, euro yüzde 6 arttı. Aynı dönem için yüzde 8.18 olarak açıklanan TÜFE artışından arındırıldığında dolar yatırımcısının yıllık olarak yüzde 9.7, euro yatırımcısının yüzde 2 reel kayba uğradığı belirlendi. 
     Sterlin yatırımcısı son bir yılda yüzde 2.4, yen yatırımcısı yüzde 5.3 reel zararla karşılaştı. 
     
     DOLAR MEVDUATI 

     Döviz tevdiat hesaplarının faizi ve kurdaki artış birlikte değerlendirildiğinde dolar mevduatına yatırım yapanlar, nisan ayında yüzde 2.3-2.4 reel getiri sağladı. 
     Ocak-nisan döneminde dolar mevduatı yatırımcısı yüzde 3-4.1 arasında reel kazanç elde ederken, son bir yılda ise yüzde 6.7-7.1 kayba uğradı. 
     
     YTL MEVDUAT 

     Tasarruflarını YTL mevduatta değerlendirenlerin geçen ayki reel kazancı yüzde 0.6-0.7 olarak gerçekleşti. 
     İlk dört ayda YTL mevduat yatırımcısı yüzde 4.1 ile yüzde 5.4 arasında, son bir yılda yüzde 10.7 ile yüzde 12.1 arasında reel kazanç sağladı. 
     
     KAMU KAĞITLARI 

     İMKB performans endekslerine göre, 3 aydan 15 aya kadar vadeli kamu kağıtlarına dayalı fonlar, nisan ayında yatırımcısına yüzde 0.6-0.7 getiri sağladı. 
     Kamu kağıtlarında ilk dört ayda yüzde 4.3-6.9, son bir yılda yüzde 13.1-20.7 reel kazanç oluştu. 
     
     EN YÜKSEK REEL ZARAR BORSA’DA 

     Nisan ayında en yüksek reel kayıp ise Borsa’da yaşandı. 
     Hisse senetlerine yatırım yapanların, geçen ayki reel kaybı yüzde 8.3’ü buldu. 
     Borsa yatırımcısı ilk dört ayda yüzde 7’lik reel zarara uğrarken, son bir yılda ise yüzde 21 oranında getiri elde etti. 
     
     ALTIN DA KAYBETTİRDİ 

     Altın yatırımcısı da reel kayıpla karşılaştı. Geçen ay altın yüzde 1.2 oranında reel zarara neden oldu. 
     İlk dört ayda altın yatırımcısı reel olarak yüzde 3.8, son bir yılda yüzde 4.2 kayıpla karşılaştı. 

     
</TEXT>
</DOC>
