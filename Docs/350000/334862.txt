<DOC>
<DOCNO> 334862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo19.html </URL>
<DATE> 2005/04/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Konyaspor Şampiyonluk vizesi bizden geçecek... 
</HEADLINE>
<TEXT>

     Konyaspor, cumartesi günü deplasmanda yapılacak Beşiktaş maçının hazırlıklarını sürdürüyor. 
     Basın Sözcüsü Sefa Ortaç, ligin bitimine 6 hafta kala birbirinden zorlu ve kritik maçlar yapacaklarını, bu nedenle kalan tüm maçlara galibiyet için çıkacaklarını söyledi. 
     Rakiplerinin puan cetvelindeki durumları nedeniyle, ligde adeta kilit takım haline geldiklerini vurgulayan Ortaç, şunları kaydetti 
     ''Ligin son 6 haftasında şampiyonluk mücadelesi veren Fenerbahçe ve Trabzonspor ile UEFA iddiasını sürdüren Beşiktaş'ın yanı sıra ligin en altında bulunan takımlarla da karşılaşacağız. Şampiyonluk ve kümede kalma vizesi bizden geçecek. Dahası, mühür bizim elimizde. Maçlardan en iyi sonuçlarla ayrılmaya çalışacağız. Çünkü bizim hedefimiz ligi ilk 7 takım arasında bitirmek.'' Son 6 maçta en az 10 puan hedeflediklerini ifade eden Ortaç, ''Bu planımızı gerçekleştirecek güce sahibiz. Takımımızın moral ve motivasyonu çok iyi. Önemli bir eksikliğimiz bulunmuyor. Ayrıca cumartesi günü deplasmanda yapacağımız zorlu Beşiktaş karşılaşmasından en az bir puanla ayrılacağız. Karşılaşmanın hazırlıklarını yoğun bir şekilde sürdürüyoruz'' diye konuştu. 
     
</TEXT>
</DOC>
