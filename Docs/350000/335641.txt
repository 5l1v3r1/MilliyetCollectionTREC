<DOC>
<DOCNO> 335641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur29.html </URL>
<DATE> 2005/04/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bulgaristan plakalı yolcu otobüsü yandı 
</HEADLINE>
<TEXT>

     Türk asıllı 30 Bulgar vatandaşını taşıyan Bulgaristan plakalı yolcu otobüsü, Balıkesir'in Edremit İlçesi'ne bağlı Altınoluk Beldesi'nde yanarak kullanılamaz hale geldi. Yolcular ve sürücü, olaydan yara almadan kurtuldu. 
     AA muhabirinin aldığı bilgiye göre, Bulgaristan'ın Kırcaali kentinden İzmir'e giden ve Türk asıllı 30 Bulgar vatandaşını taşıyan Adnan Şen yönetimindeki X4489AH plakalı otobüs, Altınoluk Beldesi'nin Ayvalıburun mevkiinde seyrederken yanmaya başladı. 
     Sürücünün, durumu fark ederek durup yolcuları indirmesinin ardından, alevler tüm otobüsü sardı. Yangın, Küçükkuyu ve Altınoluk belde belediyeleri itfaiye ekiplerinin müdahalesiyle tamamen söndürüldü. 
     Otobüs sürücüsü Adnan Şen, seyir halindeyken aracın alt kısmından kıvılcımlar çıktığını gördüğünü, aracı durdurup bagajı açtığında alevlerin artması üzerine otobüsü terk ettiklerini söyledi. 
     Yetkililer, otobüsün kullanılamaz hale gelmesine yol açan yangının elektrik kontağından çıktığını tahmin ettiklerini belirtti. 
     Can kaybı olmayan yangında, otobüs ile birlikte yolcuların eşyaları da yandı. Yolcular, Altınoluk Jandarma Karakolu'nda misafir edildi. 
     
</TEXT>
</DOC>
