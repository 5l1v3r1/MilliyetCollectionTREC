<DOC>
<DOCNO> 326360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo33.html </URL>
<DATE> 2005/03/23/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Gaziantepspor'da Fenerbahçe maçı hazırlıkları sürüyor. 
</HEADLINE>
<TEXT>

     Gaziantepspor, lig lideri Fenerbahçe ile yapacağı 26. hafta maçının hazırlıklarını, akşam antrenmanıyla sürdürdü. 
     Kırmızı-siyahlılarda, milli takım kamplarına giden ve sakatlıkları bulunan futbolcular nedeniyle bu akşamki antrenmanda 18 oyuncu çalıştı. 
     Teknik direktör Nurullah Sağlam yönetiminde, Celal Doğan Tesisleri'nde gerçekleştirilen ve milli takımlardaki futbolcuların yanısıra, sakatlığı bulunan Bekir'in de katılmadığı antrenmanda futbolcular, hafif ter koşusu, kondisyon ve ardından kanatlardan yapılan ortalarla gol çalışması yaptı. 
     Antrenman, dar alanda çift kale maçla tamamlandı. Teknik direktör Sağlam, özellikle kanat çalışması sırasında antrenmanı sık sık durdurarak futbolcularını uyardı. 
     Kırmızı-siyahlılar, yarın yapacakları çift antrenmanla Fenerbahçe maçı hazırlıklarını sürdürecek. 
     
</TEXT>
</DOC>
