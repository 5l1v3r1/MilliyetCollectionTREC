<DOC>
<DOCNO> 313531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo21.html </URL>
<DATE> 2005/02/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gaziantepspor'da Sakaryaspor maçı hazırlıkları... 
</HEADLINE>
<TEXT>

     Farklı skorla yenildiği Galatasaray maçının şokunu üzerinden atan Gaziantepspor, Sakaryaspor maçının hazırlıklarını galibiyet için sürdürüyor. 
     Yoğun bir hazırlık döneminden geçen kırmızı-siyahlı ekipte, milli maç nedeniyle halen ülkesinde bulunan Lazarov ile Ümit Milli Takım'a çağrılan Mehmet Çoğum çalışmalara katılamıyor. 
     Bu futbolcular, perşembe günü kente gelip, Sakaryaspor maçı hazırlıklarına katılacaklar. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, sakat ve cezalı futbolcuları bulunmadığını, zorlu Sakaryaspor maçından 3 puan almak istediklerini söyledi. 
     Takımda morallerin iyi olduğunu, tüm dikkatlerin Sakaryaspor maçına yöneldiğini ifade eden Sağlam, şöyle konuştu 
     ''Sakaryaspor maçı bizim için çok zorlu geçecek. Ligde alt sıralardan kurtulma mücadelesi veren rakibimizin de bu maça galibiyet için hazırlandığını biliyoruz. Bizim amacımız da mutlak galibiyet. Yoğun bir hazırlık döneminden geçiyoruz. 
     Futbolcularım da bu maçın ne kadar önemli olduğunu çok iyi biliyor. Ligde kolay maç yok. Her maçın kendine göre bir zorluğu var. Başarılı olabilmek için çok çalışmak zorunda olduğumuzu biliyoruz. Amacımız, başarılı olabilmek ve üst sıralara çıkabilmek. Bunu gerçekleştirmek için puan kaybetmememiz gerekiyor. Sakaryaspor maçını kazanıp, ligde istikrarlı bir çıkış yakalamak istiyoruz.'' 
     
</TEXT>
</DOC>
