<DOC>
<DOCNO> 306645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/agun.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dehşetin kayıp fotoğrafları 
</HEADLINE>
<TEXT>


Tsunaminin ilk anında bir muhabirin çektiği fotoğraflar, kayıp makinenin 17 gün sonra bulunmasıyla ortaya çıktı 

DIŞ HABERLER SERVİSİ 

Endonezya'nın Açe eyaletini vuran tsunami felaketinin ilk dakikalarının görüntüleri, dün ilginç bir şekilde gün ışığına çıktı. Felaketin ardından fotoğraf makinesiyle sokağa fırlayan Serambi Indonesia gazetesinin foto muhabiri Bedu Saini, birkaç kare fotoğraf çektikten sonra makinesini kaybetti. 

Kayıp fotoğraf makinesi yaşanan felaketten 17 gün sonra bir Endonezyalı tarafından bulunarak Saini'ye teslim edildi. Şans eseri makinenin içindeki filmlerin bozulmadığı belirlendi. AP ajansı da felaketten 19 gün sonra, ilk dakika fotoğraflarını tüm dünyaya servis etti. Fotoğraflarda, Açe'nin başkenti Banda Açe sokak ve caddelerini kaplayan dalgalardan kurtulmaya çalışan şok içindeki insanların dramı görülüyor. Uluslararası Gazeteciler Federasyonu'nun IFJ-FIJ bu ay başındaki bir açıklamasına göre, salt Endonezya'da 200 kadar gazeteci ve medya çalışanı kayıp bulunuyor. 


</TEXT>
</DOC>
