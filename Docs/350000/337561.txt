<DOC>
<DOCNO> 337561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas33.html </URL>
<DATE> 2005/04/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türkiye'de her 8 saniyede bir kişi sigaradan ölüyor... 
</HEADLINE>
<TEXT>

     Türkiye Toraks Derneği Başkanı Haluk Türktaş, Türkiye'de 17 milyona yakın tütün kullanıcısı bulunduğunu ve her 8 saniyede bir kişinin sigaradan kaynaklanan hastalıklardan dolayı öldüğünü bildirdi. 
     Toraks Derneği'nin 8. Yıllık Kongresi, Antalya'nın Kemer İlçesi'ne bağlı Beldibi Beldesi'nde başladı. 
     Toraks Derneği Başkanı, Gazi Üniversitesi Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Haluk Türktaş, 522'si göğüs hastalıkları uzmanı olmak üzere, bin 700'ü aşkın bilim adamının katıldığı kongrenin açılışından önce düzenlenen basın toplantısında, sigara kullanımına bağlı hastalıkların giderek arttığını söyledi. 
     Tütün kullanımının, başta kanser olmak üzere kronik bronşit ve amfizem gibi hastalıkların başlıca etkeni olduğunu kaydeden Türktaş, kalp krizlerinde de sigara kullanımının en önemli risk faktörünü oluşturduğuna dikkati çekti. Sigara kullanımından dolayı yılda 100 bini aşkın kişinin hayatını kaybettiğini anlatan Türktaş, şu bilgileri verdi 
     ''Türkiye'de 17 milyon civarında tütün kullanıcısı var. Bunlardan her yıl 100 bini tütün kullanımına bağlı hastalıklardan ötürü hayatını kaybediyor. Yani demek oluyor ki, her 8 saniyede bir kişi, sigaradan kaynaklanan hastalıklardan dolayı ölüyor. Gerekli önlemler alınmazsa, gelecekte Türkiye'de sigaraya bağlı hastalıklardan ölenlerin sayısı intihar, cinayet, trafik kazası ve AIDS'ten ölenlerin toplam sayısını da aşacaktır. 
     Sigara endüstrisinin merkezi konumundaki ABD'de kamuya açık kapalı ortamlarda sigara içmek mümkün değil. Sokaklarda bile sigara içilemiyor. Onlar kendi ülkelerinde sigarayı yasaklarken, satamadıkları tüttünü ülkemize pompalıyorlar. Sigara endüstrisi Batı'daki açığını az gelişmekte olan ülkelerde 12-13 yaşındaki çocuklara sigara satarak kapatmaya çalışıyor. Sigara endüstrisinin hedefinde artık çocuklar var. Çoluk çocuğa sigara satarak, kaybettikleri kazanç kapısını Türkiye gibi gelişmekte olan ülkelerde açmaya çalışıyorlar.'' 
     
     SİGARAYA BAĞLI ÖLÜM SALGINLARI 
     Türkiye'de sigara kullanımının erkeklerde yüzde 56, kadınlarda da yüzde 30 oranında olduğunu anlatan Türktaş, Türkiye'de sigara içme yaşının 14-15'e kadar düştüğünü belirtti. 
     Türktaş, ''Tütün endüstrisinin hedefi insanların daha küçük yaşlarda sigaraya başlamasını sağlamak. Tütün kullanımına bağlı hastalıklar giderek artıyor. Gelecekte sigaraya bağlı ölüm salgınları olacaktır. Bizden geçti ama çocuklarımıza yazık olacak. Tütün kullanımının sınırlandırılması için hükümetin çalışmalarını destekliyoruz'' diye konuştu. 
     Toraks Derneği Basın Sözcüsü Dokuz Eylül Üniversitesi Tıp Fakültesi Göğüs Hastalıkları Anabilim Dalı Öğretim Üyesi Doç. Dr. Oğuz Kılınç da, Türkiye'de toplu bulunulan alanlarda sigara kullanımını yasaklayan 4207 sayılı yasanın yalnızca Trabzon'da uygulanabildiğinden yakındı. Trabzon Valiliği'nin kararlı tutumunun diğer illere de örnek olması gerektiğini belirten Doç. Dr. Kılınç, şunları söyledi 
     ''Sigara içilmesi yasak olan yerlerde sigara içmek isteyenlere yalnızca Trabzon'da para cezası uygulanabiliyor. Sanırım şu sıralarda para cezası 500 milyon lira civarında. Aslında idare amirinin kapalı alanlarda sigara içenlere ceza kesmemesi, görevi ihmal suçu işlemiş olması demektir. Nüfus bilgileriyle kesilecek bu cezanın ödenmemesi halinde sigara kullanıcısı, aynı vergi borcu gibi yurtdışına çıkışlarda engellemeyle karşılaşabilir. Aslında tütün kullanımını engellemeye yönelik bu yasa çok güçlü ama idarecilerimiz bu işin ciddiyetinin farkında değil.'' Kongre Başkanı Dokuz Eylül Üniversitesi Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Arif Çımrın da, Türkiye'de resmi kayıtlara giren meslek hastalığı sayısının bin civarında olduğunu vurgulayarak, bu rakamın AB koşullarına göre en az 24 bin olması gerektiğine işaret etti. 
     Prof. Dr. Çımrın, ''Hastalıkların bir çoğu meslek hastalığı olarak ihbar edilip kayıtlara girmiyor. Çünkü mesleki akciğer hastalığı çok ciddi bir sorun. Bu hastalık işverenin tazminat ödemesini gerektirir. Bu yüzden resmi kayıtlara rakamlar doğru yansımıyor. Örneğin İzmir'de kuaförlerdeki meslek hastalığı sayısı, Türkiye'deki tüm meslek hastalığı sayısının iki katı'' dedi. Güneydoğu Anadolu'da tezeğin kontrolsüz kullanıldığını belirten Prof. Dr. Çımrın, buna özellikle kadınların maruz kaldığını ve ciddi akciğer hastalığına yakalandığını kaydetti. Çımrın, Güneydoğu'da asbest benzeri toz solunumlarının da akciğer hastalıkları için potansiyel etkisi olduğuna dikkati çekti. 
     Toraks Kongresi, 1 Mayıs'ta sona erecek. 
     
</TEXT>
</DOC>
