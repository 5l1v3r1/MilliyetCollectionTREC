<DOC>
<DOCNO> 317903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko35.html </URL>
<DATE> 2005/02/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Güler Sabancı Makro ekonomik dengeler açısından hassas bir yerdeyiz 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, makro ekonomik dengeler açısından hala hassas bir yerde bulunulduğunu belirterek, ''reel faiz hala yüksek, Hazine'nin hala borç yükü yüksek'' dedi. Kadın Girişimciler Derneği'nin KAGİDER aylık toplantısına konuk olan Sabancı, yaptığı konuşmada, Sabancı Holding Yönetim Kurulu Başkanlığı'nın kadınlar tarafından coşkuyla desteklenmesinden etkilendiğini, kendisine moral ve cesaret verdiğini söyledi. 
     Sabancı, iş hayatında global bir şirket kurma şansına eriştiğini, bunun zorluğunu yaşadığını ifade ederek, küreselleşmenin, önlenemez ve karşı konulamaz bir süreç olduğunu vurguladı. 
     Ülkeler arasındaki sınırların kalkması ve serbestleşmenin artmasıyla işbirliklerinin daha önemli hale geldiğini vurgulayan Sabancı, küreselleşmenin rekabet ve verimlilik artışı gibi olumlu yanları da bulunduğunu kaydetti. Rekabet baskısı ve verimlilik artışı ihtiyacının, her şeyi yeniden tarif etmeye zorladığını belirten Sabancı, şöyle devam etti 
     ''Devletin küçültülmesi dediğimiz iş burada. 1980'lerin ortalarından beri rahmetli Özal ile birlikte başlayan dışa açılım kendiliğinden olmadı. Zaten dünya oraya gidiyordu. Biz de oraya gitmek zorundaydık. Rahmetli Özal bunu iyi yakaladı. Dolayısıyla o günden beri artık geri dönülemez bir noktaya gidiyoruz. 
     Devleti yeniden tarif etmemiz lazım. Üretimden elini çeksin diyoruz. Artık üretimde, ticarette, ekonomide oyuncu olmasın diyoruz. Oyunu sadece düzenleyen, kontrol eden olsun diyoruz. Bunu söylememizin tek bir sebebi var yaptığınız işlerde rekabetle karşı karşıyasınız. Başarılı olmanız için size servis veren, altyapı oluşturan, üretim yapılan her ortam verimli olmak durumunda. Rekabet bunu getiriyor. Dolayısıyla Ankara üretimi düşünmesin. Onu bıraksın, biz üretelim, biz yaratalım. Ama Ankara bizi regüle etsin.'' Sabancı, 1985'lerde 9 bin dolar olan bir Toyota Corolla'nın bugün 12-13 bin dolar olduğunu, aradaki fiyat farkının, kalite ve performanstan kaynaklandığını bildirerek, ''Kalite ve performans o kadar artmasına rağmen fiyatlar o kadar artamıyor. Bu da küreselleşmenin iyi tarafı'' diye konuştu. 
     
     ''AVRUPA'NIN NORM VE STANDARTLARINI İSTİYORUZ'' 
     Güler Sabancı, hem iş hem de normal yaşamda Avrupa'nın norm ve standartlarını istediklerini anlatırken, globalleşme sürecinde Türkiye'nin başarılı olması için ciddi bir hukuk reformu gerektiğini söyledi. 
     Sabancı, Türkiye'de 2.5 yıldır bir istikrardan bahsedildiğini, bu istikrarın sürdürülebilir olmasının çok önemli olduğunu vurgulayarak, şunları kaydetti 
     ''Artık enflasyondan, faizlerden konuşmuyor olmamız, bunları arkamızda bırakmamız ve bunları günlük yaşamın normal şeyleri gibi görebilmemiz önemli. Hala faizler yüksek. İş dünyası borçlanmadan olmaz. Borçlanmadan iş yapıyorsanız yanlışlık vardır. Ama reel faiz hala yüksek, Hazine'nin hala borç yükü yüksek. Dolayısıyla makro ekonomik dengenin sürdürülmesi lazım.'' Sürdürülebilirliğin önemine işaret edildiğini anımsatan Sabancı, ''Yönetim Kurulu Başkanı olduğumdan beri bunu söylemeye çalışıyorum çok çabuk, her şey iyi gidiyor havasına girmeyelim'' dedi. 
     Mizacen çok olumlu bir insan olduğunu dile getiren Sabancı, şöyle devam etti 
     ''Hemen havaya girerim. Her şey iyi gidiyor derim. Aman ne güzel işte gidiyoruz. Daha çok yatırım, iş yapalım. Ama moral bozmayalım. Çünkü iş dünyası moral ister. Buna çok inanıyorum. Morali bozmamak lazım ama makro ekonomik dengeler açısından hala hassas bir yerdeyiz. Bunu sürekli kılmazsak mikroya geçişimiz veya mikrodan başarı elde etmemiz o kadar kolay olmayacaktır.'' 
     
     ''KAYIT DIŞI, KRİZ DÖNEMLERİNDE TÜRKİYE'YE YASTIK OLDU'' 
     Güler Sabancı, makro ekonomik dengelerin sürdürülebilir hale gelmesi için kayıt dışının önlenmesi gerektiğine dikkat çekerek, kayıt dışının büyük kriz dönemlerinde Türkiye'ye yastık olduğunu söyledi. 
     Sabancı, ''bazen onun faydasını da gördük. Ama artık kaldırılamaz hale geldi. Bunun yarattığı haksız rekabet ve sosyal sorunlar var. Burada hepimize çok iş düşüyor'' dedi. 
     Türkiye'yi bu kronik sorunlardan kurtaramadıkları takdirde AB'ye giden yolda daha da zorlanılacağını ifade eden Sabancı, ''Hepimizin daha iyi bir Türkiye için, makro ekonomik dengenin korunması için her yerde, her şekilde çaba göstermemiz gerektiğine inanıyorum'' diye konuştu. 
     Sabancı, bir soru üzerine, şu anda 2 bin 400 olan Sabancı Üniversitesi'nin öğrenci sayısını, 3 bin 500'e çıkarmayı hedeflediklerini de açıkladı. 
     KAGİDER Başkanı Meltem Kurtsan da, önümüzdeki yıl 85 kadının iş sahibi olması için çok aktif bir şekilde faaliyetlerde bulunacaklarını söyledi. Kurtsan, 8 Mart Kadınlar Günü nedeniyle Ankara'ya çıkarma yapacaklarını da belirtti. 
     
</TEXT>
</DOC>
