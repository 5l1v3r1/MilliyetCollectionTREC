<DOC>
<DOCNO> 324099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo25.html </URL>
<DATE> 2005/03/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Konyaspor Teşvik primi bizim değil, büyük takımların sorunudur... 
</HEADLINE>
<TEXT>

     Konyaspor Kulübü Başkanı Ahmet Şan ile futbolcular Altan, Yasin ve Tayfun, düzenlenen bir programda öğrencilerin sorularını yanıtladı. 
     Özel Büyükkoyuncu Lisesi'nde organize edilen programda öğrencilerle biraraya gelen futbolcular ve Ahmet Şan, sorular karşısında zaman zaman zor anlar yaşadı. 
     Bir öğrencinin, ''Son hafta Fenerbahçe ile maç yapacaksınız. Galatasaray size teşvik primi verse, ne yaparsınız '' biçimindeki sorusu üzerine Şan, şunları kaydetti 
     ''Teşvik primi bizim değil, büyük takımların sorunudur. Konyaspor'un kapısından bu şekilde 1 kuruş bile girmesi imkansızdır. Biz sahaya kazanmak için çıkacağız. Fenerbahçe'den alınacak bir rövanşımız var. Fenerbahçe'yi Konya'dan eli boş göndereceğiz.'' Takım kaptanı Yasin ise, ''Takım olarak bu yıl hedefiniz nedir '' sorusu karşısında, iyi bir çıkış yakaladıkları Birinci Süper Lig'de bu sezon ilk 5'i yakalamayı istediklerini söyledi. 
     UEFA Kupası'na gitmeyi çok istediklerini vurgulayan Yasin, ''İlk 5'i yakaladıktan sonra UEFA Kupası'na katılmak için çaba harcayacağız. Açık ve etkili futbol oynuyoruz. İstediklerimize ulaşmakta zorlanmayacağımızı düşünüyorum'' dedi. 
     Maçlarda kendisini her mevkide görmenin mümkün olduğunun hatırlatıldığı Tayfun ise küçük yaşlarda futbola kaleci olarak başladığını kaydetti. 
     Normalde kendisinin hücum oyuncusu olduğunu, ancak Konyaspor'da savunmada görev yaptığını belirten Tayfun, sahada kendisine verilen görevleri en iyi biçimde yerine getirmeye çalıştığını bildirdi. 
     Transfer konusunda kendisine soru yöneltilen Altan da, ''Konyaspor ile görüşüyoruz. Diğer takımlardan da teklif geliyor. Şartlarda anlaşırsak Konyaspor'da devam edebilirim. Gelen teklifler arasından en uygununu seçeceğim'' diye konuştu. 
     Programın sonunda öğrenciler, Altan, Yasin ve Tayfun ile hatıra fotoğrafı çektirdi. 
     
</TEXT>
</DOC>
