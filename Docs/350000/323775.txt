<DOC>
<DOCNO> 323775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur20.html </URL>
<DATE> 2005/03/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Noel Baba heykeli tartışması büyüyor .. 
</HEADLINE>
<TEXT>

     Merkezi Antalya'da bulunan Noel Baba Vakfı'nın Başkanı Muammer Karabulut, bronz Noel Baba heykelinin kaldırılarak, yerine başka bir heykel konulmasıyla ilgili Kale Belediye Başkanı Süleyman Topçu hakkında soruşturma açılması için Antalya Valiliği'ne başvurduklarını bildirdi. 
     Noel Baba Vakfı Başkanı Karabulut, yaptığı yazılı açıklamada, Noel Baba heykelinin değiştirilmesiyle ilgili ulusal ve uluslararası alanda huzursuzluğa neden olan Kale Belediye Başkanı Süleyman Topçu hakkında soruşturma açılması için Antalya Valiliği'ne başvurduklarını belirtti. 
     Heykel ile ilgili endişelerini dile getirmek amacıyla geçen yıl Antalya Valiliği'ne başvurduklarını ancak Koruma Kurulu'nun önerilerini kabul etmediğini iddia eden Karabulut, açıklamasında şu görüşlere yer verdi 
     ''Bu heykelin, Noel Baba ören yerine konulması için Belediye Meclisi'nin değil, Antalya Koruma Kurulu'nun izni gerekmektedir. Belediye Başkanı, o heykeli bir gece karanlığında Noel Baba ören yerine koymakla da suç işlemiştir.'' Açıklamasında, Noel Baba heykelinin yerinin değiştirilmesiyle ilgili Kale Belediyesi'nin yaptığı uygulamanın, Türk halkını uluslararası alanda küçültücü ve hiç de hak etmediği haberlerin yapılmasına neden olduğunu öne süren Karabulut, bu gibi haberlerin, başta BBC olmak üzere bütün dünyada yayınlandığını ifade etti. 
     Türkiye'deki sorunların küçük görüldüğünü ve ilgilenilmediğini iddia eden Karabulut, sorunların büyümesiyle Türkiye'nin yıprandığını, Türk halkının küçük duruma düşürüldüğünü kaydetti. 
     
     ''AZİZ NIKOLAUS ADINA YAPILAN İLK BRONZ HEYKEL'' 

     Noel Baba bronz heykeliyle ve Rusya ile ilgili kimsenin senaryo yazmaması gerektiğini belirten Karabulut, açıklamasında ayrıca, bu olayın tamamen Noel Baba Vakfı'nın önerisi doğrultusunda 1999 yılında Rus Heykeltıraş Pototosky'e Antalya'da teklif edildiğini, heykeltıraşın da eserin Türkiye'ye kazandırılması konusunda emeğini ortaya koyduğunu bildirdi. 
     Bu heykelin sanatsal değeri olan dünyada Aziz Nikolaus adına yapılan ilk bronz heykeli olduğunu savunan Muammer Karabulut, ''Bu eseri, bir ABD'li bir Yunanlı veya bir İran'lı da yapabilirdi. Buradaki konu, cehaletin saygısızlığa dönüşerek, bir ülkeyi küçük duruma düşürdüğü hadisesidir. Aziz Nikalous bizim yurttaşımız, bizim hemşehrimizdir. Ruslar veya diğer ülkeler Aziz Nikalous'a yalnızca inançsal olarak saygı duyuyorlar'' dedi. 
     Açıklamasında, DYP Genel Başkanı Mehmet Ağar'ın konuyu araştırıp, kendi partisinden olan Kale Belediye Başkanı'nı görevinden almasını isteyen Karabulut, bu eser için 2000 yılında Rusya'ya teşekkür ettiklerini, şimdi ise özür borcu olduklarını ifade ederek, özür dilediklerini kaydetti. 
     ELEŞTİRİLERE YANIT 
     Antalya'nın Kale İlçesi Belediye Başkanı Süleyman Topçu, ''Noel Baba'nın hemşehrisi olmaktan onur duyuyoruz'' dedi. 
     Kale Demre Belediye Başkanı Süleyman Topçu, belediye meclis üyeleri ve DYP İlçe Başkanı Hüseyin Tokgöz'le birlikte düzenlediği basın toplantısında, Noel Baba heykeli ile ilgili son günlerdeki eleştirileri yanıtladı. 
     Aziz Nikholaus Kilisesi önündeki meydanda bulunan bronz heykelin değiştirilmesiyle ilgili belediye tarafından yapılan uygulamanın hiçbir dinsel boyutu olmadığını ifade eden Topçu, tüm dinlere ve tüm insanlara sevgi ve saygı duyduklarını belirtti. Topçu, ''Türkiye'mizin pek çok sorununun olduğu dönemde, böyle iyi niyetli ve dünya insanlarıyla iletişimi kolaylaştıracak bir meydan düzenlemesinin, yanlış gösterilerek sunulmasının, ilçemize ve ülkemize zarar vereceği bir gerçektir'' dedi. 
     Bronz heykelin kaldırılıp yerine Noel Baba heykelinin konmasında, kendisinin ve belediye meclisinin herhangi bir art niyeti bulunmadığını ifade eden Topçu, şunları kaydetti 
     ''Kale Demre ilçemiz, Antalya ve ülkemizin olduğu gibi dünyanın da önemli tarihi ve turistik yörelerinden biridir. Ününü doğal ve tarihi değerleri yanında, ilçemizde yaşamış ve ölmüş, sevgi ve barışın temsilcilerinden olan, dünyada yaşayan tüm insanlarca bilinen adına bir de kilise yapısı bulunan, Noel Baba'dan St. Nikholaus almaktadır. Bu çerçevede ilçe belediyemizin tanıtımını ifade eden simgede de, tüm dünyanın aynı sıfatta tanıdığı, kırmızı şapkalı ve kırmızı elbiseli Noel Baba'dır.'' 
     
     NOEL BABA İMAJI 

     Rus heykeltıraş Pototosky tarafından yapılmış bronz heykelin, 6 Aralık 2000 yılı kutlamaları içinde kilisenin önündeki meydana konulduğunu hatırlatan Topçu, sözlerini şöyle sürdürdü 
     ''Bu tip hediye ve anı heykelleri, dostluk adına bulundukları yerde, yeni duygular yaratma şansını da beraberinde getirdiklerinden, söz konusu heykelin, 2000 yılı milenyum kutlamalarındaki ve yeni meydan düzenlemesindeki misyonunu doldurmuş olduğu görülmüştür. Yine bu heykelin dünya kamuoyunda yaygın olarak bilinen, evrensel ve herkesin bildiği Noel Baba imajı uyandırmadığı ortaya çıkmıştır.'' İlçenin ve Türkiye'nin tanıtımını yapmak amacıyla Belediye Encümeni tarafından 3 şubat 2005 tarihi kararı ile mevcut heykelin müze içerisinde sergilenmesi, yerine ise tüm dünyanın tanıdığı ve kabul ettiği, imajına uygun bir Noel Baba heykelinin yapılmasına ve dikilmesine karar verildiğini, bu kararın da uygulandığını anımsatan Başkan Süleyman Topçu, şunları kaydetti 
     '' Kaldırılan eski heykelin bir sanat eseri olup olmadığı noktasında tartışmaya girmek istemiyoruz. Burada yapmış olduğumuz uygulama, tüm dünyada Noel Baba'yı hoş ve güzel göstermektir. Çünkü Noel Baba sadece Ortodoksların değil, tüm dünyanın Noel Babası'dır. İlçemizde, belediyemiz ile Kültür ve Turizm Bakanlığı tarafından her yılın 6 Aralık tarihinde, Noel Baba'yı anma çerçevesinde çeşitli etkinlikler yapılmaktadır. Biz Noel Baba'nın hemşehrisi olmaktan gurur duyuyoruz. Hiç bir ön yargımız yoktur, olamaz da. Eğer önyargılı olsaydık belediye amblemini Noel Baba olarak seçmezdik.'' Topçu, kaldırılan heykele son derece saygı duyduklarını da ifade ederek, ''Biz bu heykeli kaldırıp herhangi bir yere atmadık. Eskisinden daha iyi bir yere Noel Baba Müzesi'nin girişine koyduk. Bu heykelin korunması ve sergilenmesi için çalışmalar yapıyoruz'' dedi. 
     
</TEXT>
</DOC>
