<DOC>
<DOCNO> 348624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy33.html </URL>
<DATE> 2005/06/03/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Baykal "İktidarın dar bir kadro ile çalışma anlayışı var" 
</HEADLINE>
<TEXT>

     CHP Genel Başkanı Deniz Baykal, AK Parti iktidarının kendi çevresindeki dar bir kadroyla çalışma anlayışı içinde olduğunu ileri sürdü. 
     Baykal, İzmir’de UNIVERSIADE 2005 tesislerindeki incelemeleri sırasında gazetecilerin sorularını da yanıtladı. 
     Deniz Baykal, bir soru üzerine "Cumhurbaşkanı Ahmet Necdet Sezer’in, bazı kamu görevlerinin vekaleten atamalarla yürütülmesi konusunda Başbakan Recep Tayyip Erdoğan’a gönderdiği mektuba" ilişkin değerlendirmede bulundu. 
     Baykal, kendilerinin de bu konuda bir araştırma yaptıklarını ve idarede daha önce görülmemiş düzeyde vekaleten yönetimin bulunduğunu belirlediklerini kaydetti. 
     Bunun devlet yönetimi açısından kabul edilebilir bir durum olmadığını belirten Baykal, "Anlaşılan, Cumhurbaşkanı da bu konuda mektupla uyarmış" diye konuştu. 
     Baykal, devlet idaresinde yapılacak üst düzey atamalarda bazı kriterlerin aranması gerektiğini, Cumhurbaşkanı’nın da bu kriterleri gözettiğini ifade etti. 
     İdarenin aslında böyle bir uyarıya gerek olmaksızın, Cumhurbaşkanı’nın geri çevirme gerekçelerini dikkate alması gerektiğini belirten Deniz Baykal, "Ama iktidarın dar bir kadroyla çalışma anlayışı var" dedi. 
     
</TEXT>
</DOC>
