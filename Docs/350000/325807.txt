<DOC>
<DOCNO> 325807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun03.html </URL>
<DATE> 2005/03/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'de yeni bir lise katliamı 10 ölü 
</HEADLINE>
<TEXT>

     ABD'nin Minnesota eyaletinde bulunan Kızılderili bölgesinde bir lise öğrencisi, aralarında akrabalarının da bulunduğu dokuz kişiyi öldürdükten sonra intihar etti. 
     Güvenlik yetkililerinin verdiği bilgiye göre, Chippewa kabilesine bağlı Kızılderililere ayrılan bölgede bulunan Red Lake kasabasında meydana gelen olayda saldırgan öğrenci, önce büyükannesi ve büyükbabasını evlerinde silahla vurarak öldürdü. 
     Ardından devam ettiği liseye gelen ve adının Jeff olduğu belirlenen öğrenci, rastgele ateş açmaya başladı. Olayda beş öğrencinin yanısıra bir öğretmen ve okulun güvenlik görevlisi vurularak yaşamlarını yitirdi. 
     Saldırgan öğrenci daha sonra kendisini vurarak intihar etti. Saldırıda en az 12 kişi de yaralandı. 
     
     Sebebi henüz bilinmiyor 

     Olayın duyulmasının ardından okula gelen güvenlik güçleri, bir odada vurularak öldürülmüş yedi kişinin cesedini buldu. Saldırgan öğrencinin cesedi de yine okulun içinde bulundu. 
     Olayla ilgili soruşturma açılırken FBI sözcüsü Paul McCabe, olayın tek bir saldırgan tarafından gerçekleştirildiğini, ancak nedeninin henüz anlaşılamadığını belirtti. 
     
     ABD'nin en yoksul yerlerinden 

     Saldırgan öğrencinin büyükbabasının eski bir güvenlik görevlisi olduğu ve katilin onun silahını kullandığı belirtildi. 
     Saldırının meydana geldiği Kanada sınırındaki Chippewa Kızılderili bölgesi, tüm ABD içinde en yoksul yerlerden biri olarak biliniyor. 
     
</TEXT>
</DOC>
