<DOC>
<DOCNO> 336311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/guncel/agun.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmura rağmen 
</HEADLINE>
<TEXT>


23 Nisan Ulusal Egemenlik ve Çocuk Bayramı törenlerinin bir kısmı yağmur yüzünden iptal edildi, yapılan törenlerde de çocuklar üşüdü.Ama yine de coşkularından bir şey kaybetmediler 

ANKARA Milliyet 

23 Nisan Ulusal Egemenlik ve Çocuk Bayramı kutlamaları Başkent'te yağmur engeliyle karşılaştı. 1. Meclis Binası önündeki geçit töreni, hava muhalefeti nedeniyle iptal edildi. Büyükşehir Belediyesi'nin düzenlemeyi planladığı 'Ata'ya Sevgi Seli Korteji' ile Hipodrom konseri yağmur nedeniyle ertelendi. 
TBMM Başkanı Bülent Arınç, TBMM Genel Kurulu'nun 23 Nisan Ulusal Egemenlik ve Çocuk Bayramı özel oturumunda örtülü türban mesajı verirken, liderler "laiklik" vurgusu yaptı. Arınç, şeriatın düşünce özgürlüğü içinde değerlendirilebileceğine ilişkin Yargıtay kararına atıf yaptığı konuşmasında şunları söyledi 

Cesur adım istedi 
"Hamaset yaparak geçmişimizi gereksiz yere yüceltmemizin bize faydası olmadığını gördük. Şu anda olmamız gereken konumda değiliz. Bunun sebeplerini cesurca tartışmalıyız. Her ne kadar bu tartışmalardan korkanlar, başka yerlere çekenler olsa da bundan vazgeçmemeliyiz. Gözlerini kapatanlar sadece kendilerine gece yaparlar. Bir mahkeme kararında söylendiği gibi 'toplumu şok edecek derecede fikirler beyan etmek' bile bazen o toplumun faydasına olur. Türkiye prangalardan kurtulmalıdır..." 

Demokrasi vurgusu 
Başbakan Erdoğan da, şöyle konuştu "Bu ülkenin istiklalini nasıl tartışma konusu haline getirmiyorsak, milletimizin demokratik haklarını, vatandaşlarımızın hak ve hürriyetlerini de aynı hassasiyetle tartışma dışı tutacağız. Hiçbir kötü niyet, hiçbir dalalet ve hıyanet bizi birbirimizden ayıramayacak, gözümüzü bu ülkenin geleceğinden gayri yönlere çeviremeyecek." 
CHP Genel Başkanı Deniz Baykal laiklik uyarısı yaparak, "Siyasetin referansı demokrasi olmaktan çıkıp din olursa, bunun sonucu, önce oluk oluk kardeş kanı, sonra da koyu ve karanlık bir otoriter rejimdir" sözlerine AKP sıralarından tepki uğultusu yükseldi. 

İlk talimat Haydi Kızlar Okula 

Başbakan Recep Tayyip Erdoğan'ın koltuğuna oturan Yunus Emre Soygeniş "Haydi Kızlar Okula Kampanyası" için çalışmaların artırılması talimatı verdi. Erdoğan da şunları söyledi "Türkiye'deki çocukların yaşadığı imkanları yakalayamayan, bunu yaşayamayan ülkeler olduğunu biliyoruz. Fakat bunlar asla bizi tatmin etmemeli. Aksine, ülkemiz çocuklarının yakalayamadığı, bizim çok çok ilerimizde olan ülkelerin çocuklarının ulaştığı eğitim - öğretim seviyelerine bizim de yavrularımızın ulaştığı günlerin hasreti içindeyiz. Eğitime Yüzde 100 Destek ve Haydi Kızlar Okula kampanyalarıyla bunu gerçekleştirmeye çalışıyoruz." 

'Dansöz' skandalı 
MUSTAFA ÖZDEMİR DHA 
Zonguldak'ta yağmur nedeniyle kapalı spor salonunda yapılan 23 Nisan törenlerinde 'dansöz' krizi yaşandı. Valiliğin resmi davetlisi Ukrayna halk dansları ekibinin ardından dansöz kıyafetiyle sahneye çıkan Ukraynalı bir genç kız, ekipten sorumlu DSP'li eski belediye meclis üyesi İsmail Ulubay tarafından sahneden indirildi. Olayın ardından AKP Zonguldak Milletvekili Polat Türkmen de salonu terk etti. Ulubay bir açıklama yapmadı. 

Meclis'te 85. yıl resepsiyonu 

23 Nisan dolayısıyla TBMM Başkanı Arınç, resepsiyonda konuklarını ağırladı. Sezer ve Baykal'ın katılmadığı resepsiyonda Erdoğan, Özkök ve bazı komutanlar hazır bulundu 

ANKARA Milliyet 

TBMM Başkanı Bülent Arınç, 23 Nisan Ulusal Egemenlik ve Çocuk Bayramı dolayısıyla gün boyu yapılan törenlerin ardından akşam da TBMM'de geleneksel resepsiyonda konuklarını ağırladı. Zengin bir mönü ve şampanyanın yanı sıra ilk kez büyük bir yaş pastanın da kesildiği resepsiyonda, havai fişek gösterisi de yapıldı. Cumhurbaşkanı Sezer ile CHP Genel Başkanı Deniz Baykal'ın katılmadığı resepsiyonda, Başbakan Erdoğan, kabine üyeleri, Genelkurmay Başkanı Orgeneral Hilmi Özkök ve bazı kuvvet komutanları yer aldı. 

Askere el öptüren söz 
Kara Kuvvetleri Komutanı Orgeneral Yaşar Büyükanıt'ın eski DSP İstanbul Milletvekili Yücel Erdener'in elini öpmesi ve ardından sırtını sıvazlaması, bütün konukların ilgisini çekti. Büyükanıt'ın bir kadın milletvekilinin elini neşeyle öpmesinin nedeninin, Erdener'in, "Tanrı sizlerin gölgesini üzerimizden eksik etmesin" sözleri olduğu ortaya çıktı. Büyükanıt, bu sözlere "Teşekkür ederim. Biz ayrı değiliz. Sizlerle varız" diye karşılık verdi. 
Başbakan Erdoğan, resepsiyonda "Başmüzakereci" atanmasıyla ilgili sorulara da, "Ben müzakereciyi gönlümde atadım" diye yanıt verdi. 

Başörtüsü tek tük 
Arınç'ın türbanlı eşi Münevver Arınç'ın ev sahibi olarak katılamadığı resepsiyona, az sayıda türbanlı konuk geldi. 

'Hani koltuğa oturacaktım ' 

Emniyet Müdürü Celalettin Cerrah, makamında 10 öğrenciyi kabul etti. Makamda fotoğraf çekmek isteyen gazetecilere "böyle çekin" diyen Cerrah, Taksim'deki törenlere yetişmek için ayrıldı. Öğretmen Senem Benice, 9 yaşındaki Ömercan'ın "Hani koltuğa oturacaktım ' diye sorduğunu belirterek "Eminim dalgınlığa geldi" dedi. İstanbul'daki ilk tören Taksim'de yapıldı. Gazetecilerin "havanın soğuk olması nedeniyle törenin neden ertelenmediğine" ilişkin soruları üzerine İstanbul Valisi Güler, "Hayatın içinde soğuk da var, sıcak da" dedi. 


</TEXT>
</DOC>
