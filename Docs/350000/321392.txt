<DOC>
<DOCNO> 321392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/ydilmen.html </URL>
<DATE> 2005/03/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Bireysel fark 
</HEADLINE>
<TEXT>



Fenerbahçe'nin şampiyonluk yarışındaki rakiplerinden en büyük farkı dün yine kendini gösterdi. Daha önceki haftalara bakalım. Gençlerbirliği ve Sebat. O deplasmanlarda Alex sahneye çıkmıştı, dün de Anelka. Yani takım kötü oynarken de kazanabiliyor. 
Avrupa kupalarındaki yoğunluk, stres, fiziki tempo Malatya maçında belli oldu ki takımı bayağı etkilemiş. Fenerbahçe'nin en önemli silahı fizik gücü dün iyi değildi. Konsantrasyonu da iyi değildi. Sisteminden taviz vermeyen iki antrenör, kendi oyun düzenleriyle maça başladılar. Aykut Kocaman orta sahadaki dörtlüyü koşan isimlerden oluşturdu. Üstünlüğü o bölgede eline almak istiyordu. 30. saniyede savunmanın sol tarafındaki Eren'in kart görmesi, ilerleyen dakikalar için büyük dezavantaj idi. Çünkü karşısında Serkan ve Nobre gibi çok kolay faul alabilen iki oyuncu vardı. Nitekim ikinci sarı karttan atıldı. Dengeler Malatya'nın hücum etmesi açısından bozuldu. Ama Fenerbahçe'ye bir kazanç getirmedi. Duran toplar dışında tehlikeli olamadılar. Alanını iyi savunan Malatya pozisyon vermedi. Aykut Kocaman forvetten bir oyuncu çıkarıp, bir stoper sokmak zorunda kaldı. Yani hücumdan fedak rlık etti. Zaten yapacağı başka şey de yoktu. 
Hücuma kalkamayan Malatya karşısında Fenerbahçe'nin organize ataklar geliştirememesi ilginçti. Hatta ikinci yarıda Servet ve Deniz ile birlikte ikili savunmaya döndüler. Bence ikisi de çok iyiydi. Orta sahayı kalabalık tutup, kenarlara da futbolcular koyarak oyunu kanatlara taşımak istese de Fenerbahçe bunu beceremedi. Çünkü takım isteksizdi. Buna bir de fiziki problem eklenince 11'e 10 gibi oynanmadı maç. Anelka ve Alex'in defansif özelliği zaten yok. Takımın üst düzey top kazananan oyuncusu Marco da iyi olmayınca işler kötü gitti. Ancak Fenerbahçe'nin artısı burada sahneye çıktı. Her gün futbolunun üzerine biraz daha koyan Anelka, nefis top alışı, driplingi ve vuruşuyla işi bitirdi. Ardından bir duran topta Nobre üç puanı garantiye aldı. Anelka her gün daha iyiye gidiyor. Fenerbahçe seyircisini birkaç hafta sonra büyüler. 



</TEXT>
</DOC>
