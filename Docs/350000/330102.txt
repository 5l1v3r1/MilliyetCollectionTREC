<DOC>
<DOCNO> 330102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko14.html </URL>
<DATE> 2005/04/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Petrol yeni haftaya rekorla başladı... 
</HEADLINE>
<TEXT>

     Uluslararası borsalarda geçen hafta kritik seviyelerden kapanan petrol fiyatları, yeni haftaya rekor fiyatlarla başlangıç yaptı. 
     New York Borsası'nda 31 sent yükselen ABD hafif petrolünün varili, 57.79 dolara ulaştı. Böylece psikolojik öneme sahip 60 dolar sınırına oldukça yaklaşılmış oldu. Borsada 17 Mart'ta 57.60 dolar, geçen hafta cuma günü de 57.70 dolar seviyesi görülmüştü. 
     Londra Borsası'nda işlem gören Brent petrolü de borsa tarihinin en yüksek seviyelerinde geziniyor. 29 sent yükselen Brent'in varili, 56.80 dolardan satılıyor. 
     Kuzey Yarımküre'deki kış mevsimi sona ermesine rağmen uluslararası borsalarda petrol fiyatlarının rekor seviyelerden bir türlü geriletilememesi, petrol ihraç eden ülkeler örgütü OPEC'i daha kararlı önlemler almaya zorluyor. 
     OPEC'e yakın kaynaklar, kartel örgütü üyelerinin Irak hariç Mart ayında 27.7 milyon varil olan günlük üretimlerinin Nisan ayı için günlük 400 bin varil artışla 28.1 milyon varile yükseltileceğini ifade ediyorlar. Örgütün resmi üretim kotası ise en son Isfahan zirvesinde alınan kararla 27.5 milyon varil seviyesinde tutuluyor. 
     OPEC kaynaklarından alınan bilgiye göre, Suudi Arabistan bu ay için günlük 9.5 milyon varil, Kuveyt ise günlük 2.55 milyon varil üretim planlıyor. 
     Öte yandan OPEC Başkanı Şeyh Ahmed el-Fahd el-Sabah, hafta sonu yaptığı açıklamada, resmi üretim kotasının 28 milyon varile yükseltilmesi için yakın zamanda üye ülkelerle görüşmelere başlanılacağını bildirdi. 
     Cezayir'in Sharan, Endonezya'nın Minas, Nijerya'nın Bonny Light, Venezüella'nın Tia Juana, Meksika'nın Isthmus ve Suudi Arabistan ile Birleşik Arap Emirlikleri petrollerinin ortalaması alınarak hesaplanan OPEC'in sepet fiyatı da borsalardaki yükselişle birlikte 50 dolar seviyesinin üzerinde bulunuyor. 
     
     60 DOLAR SEVİYESİ HEDEFLENİYOR 

     Analistler, uluslararası borsalarda petrol fiyatlarının birkaç hafta içinde psikolojik önem taşıyan 60 dolar seviyesini geçmek için denemede bulunmasını bekliyorlar. 
     Çin ve Hindistan başta olmak üzere Asya ekonomilerinin hızlı büyümeyi sürdürmesi ve ABD'nin de ithalatını sürekli artırarak talebi sürüklemesiyle piyasadaki arz-talep dengesizliğinin farkına varan büyük fonların kar elde etmek için fiyatlardaki yükselişi desteklediği kaydediliyor. 
     OPEC'in resmi üretim kotasında artırıma gitmesinin de fiyatları düşürmek açısından piyasada çok etkili olmasını beklemeyen analistler, dünyadaki üretim kapasitesinin zaten tamamına yakınının kullanıldığına dikkat çekiyorlar. 
     
     Goldman Sachs raporu yükselişi tetikledi 

     Piyasalardaki tedirginliği artıran Goldman Sachs raporunda, petrol piyasalarının 'bir kaç yıl sürecek süper artış döneminin ilk aşamalarına girmiş olabileceği' belirtilmişti. 
     Raporda, böyle bir döneme girilmiş olması durumunda, fiyatların bir kaç yıl boyunca, sonunda enerji tüketiminin hatırı sayılır ölçüde azalmasına yol açacak şekilde çok yüksek seyredeceği, enerji tüketiminin azalmasıyla da yedek kapasitenin artmasına bağlı yeniden bir düşük fiyat döneminin geleceği kaydedilmişti. 
     Goldman Sachs uzmanları, petrol talebinin gelecek bir kaç yıl boyunca yüksek seyredeceği beklentisi temelinde, söz konusu 'süper artış dönemi' için petrolün varilinde geçerli olacağını düşündükleri fiyat aralığını da, 50-80 dolardan 50-105 dolara çıkarmışlardı. 
     
</TEXT>
</DOC>
