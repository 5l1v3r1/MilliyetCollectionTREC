<DOC>
<DOCNO> 323905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo15.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bu başkanlar unutulmaz 

GÖKÇE Karataş Vakfı spor ödülleri dün törenle sahiplerini buldu. Devlet Konuk Evi'nde yapılan törende Beşiktaş'ın efsane başkanı Süleyman Seba ile UEFA Kupası ve Süper Kupa'yı ülkemize getiren Galatasaray'ın eski başkanı Faruk Süren "Unutulmayan Başkan Ödülü"ne layık görüldü. Seba ile Süren ödüllerini vakıf başkanı Nebahat Karataş'ın elinden aldı. 

Kızılsu ve Tüzün zirvede 

İSTİNYE'DE yapılan Türkiye Atılıcılık Federasyon Kupası, erkeklerde Oğuzhan Tüzün, bayanlarda ise Dilara Kızılsu'nun üstünlüğüyle sona erdi. Organizasyonda dereceye girenlere ödüllerini Atıcılık Federasyonu Başkanı Latif Aral Aliş verdi. Öte yandan, ilk üçe girenler, 10 Mayıs'ta düzenlenecek Türkiye Şampiyonası'nda karşı karşıya gelecek. 

Fransa'yı devirdik 

UEFA U-17 Şampiyonası Elit Turnuvası'nda Söke'de oynanan maçta Türkiye, Fransa'yı 1-0 mağlup etti. Ay - Yıldızlı ekibimizin tek sayısını 42. dakikada Caner kaydetti. Grubun diğer maçında ise İskoçya, Azerbaycan'ı 3 - 0 yendi. 

Emre oynamadı 

ŞAMPİYONLAR Ligi'nde İnter evinde ağırladığı Porto'yu 3 - 1'le geçerek çeyrek finale yükseldi. Emre Belözoğlu'nun yedek soyunduğu maçta Brezilyalı yıldız Adriano hat-trick yaparak takımını galibiyete taşıdı. 


</TEXT>
</DOC>
