<DOC>
<DOCNO> 338472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo28.html </URL>
<DATE> 2005/04/30/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Akçaabat Sebatspor teknik direktörü Kurtar "Gollere engel olamadık" 
</HEADLINE>
<TEXT>

     Akçaabat Sebatspor Teknik Direktörü Güvenç Kurtar, 5-0 yenilgileriyle sona eren Gençlerbirliği karşılaşmasıyla ilgili olarak, ''Maalesef gollere engel olamadık'' dedi. 
     Güvenç Kurtar, maça aslında kötü başlamadıklarını belirterek, ''Gençlerbirliği çok koşan, çok iyi mücadele eden ve iyi pres yapan bir takım'' diye konuştu. 
     Kaptırdıkları bir topla ilk golü yediklerini ifade eden Kurtar, ''Arkasından 2. bir gol geldi. Ardından Yusuf'un kırmızı kartla atılması oyundaki tüm dengeleri bozdu. Gençlerbirliği karşında 10 kişi kalmışız, 2-0 yenik duruma düşmüşüz, artık yenilgi kaçınılmaz oldu. Maalesef gollere engel olamadık. Gençlerbirliği'ni kutluyoruz'' dedi. 
     Takımda kalıp kalmayacağı sorusuna Kurtar, net bir yanıt vermekten kaçınarak, ''Bu konuyu daha sonra yönetimle oturup konuşacağız. Ona göre bir karar verilecek'' diye konuştu. 
     
     DOĞAN ''OYUNDAN MEMNUNUM''- 
     Gençlerbirliği Teknik Direktörü Ziya Doğan ise, bu yıl puan cetvelinde ne kadar üst sıralara çıkarlarsa kendileri için o denli büyük avantaj oluşturacağını söyledi. 
     Akçaabat Sebatspor'u bireysel olarak değerlendirdiklerinde iyi oyunculardan kurulu bir takım olduğunu kaydeden Doğan, ''Şanssız başladılar. İyi gitmedi ve sonunda da bunun oyuncuları ve camiayı çok etkilediğini sanıyorum. Bugün maça ciddi başladılar. Biz de fena oynamadık aslında. 2-0'ı yakalayıp rakip de 10 kişi kalınca bunu iyi değerlendirdik. Sonuçta 3 puanla ayrıldık'' dedi. 
     Oyuncularının veriminden memnun olduğunu belirten Doğan, ''Ancak oyunun belli bölümlerinde biraz olsun oyun disiplininden kopmaları düşündürücü. Bununla ilgili önlemler alacağız. İstersen 5-0, istersen 10-0 önde ol, aynı ciddiyetle 90 dakikayı bitirmek zorundayız. Ama maçı genel olarak değerlendirirsek oyundan memnunum. Artık bu maçı burada unuttuk. Öteki haftalara bakmak zorundayız'' diye konuştu. 
     
     AKÇAABAT SEBATSPOR LİGDEN DÜŞTÜ- 
     Öte yandan Gençlerbirliği karşısında sahasında 5-0'lık yenilgi alan Akçaabat Sebatspor'un ligden düşmesi kesinleşti. 
     Ligin bitimine 4 hafta kala matematiksel olarak ligden düşmesi kesinleşen ilk takım olan kırmızı-beyazlılar, gelecek sezon İkinci Lig A Kategorisi'nde mücadele edecek. 
     
</TEXT>
</DOC>
