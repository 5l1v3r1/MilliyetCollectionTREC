<DOC>
<DOCNO> 320475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur47.html </URL>
<DATE> 2005/03/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
F-16 ile irtibat kesildi, bir patlama sesi geldi .. 
</HEADLINE>
<TEXT>

     Bir F-16 uçağının Batı Karadeniz'de kaybolduğunun açıklanmasının ardından, Karabük'ün Yenice ilçesi İncedere Orman İşletmesi yakınlarında büyük bir patlama sesi duyuldu. 
     Ankara Akıncılar Hava Üssü'nden kalkış yapan iki pilotlu uçaktan yaklaşık üç saattir haber alınamıyor. F-16'yla en son Zonguldak yakınlarında irtibat kuruldu, ardından uçak radardan çıktı. 
     Zonguldak Valisi Yavuz Erkmen, askeri bir uçakla irtibatın kesildiğinin öğrenildiğini belirterek, ''Bölgemizde uçak düştüğüne yönelik herhangi bir bilgi yok'' dedi. 
     Erkmen, Eskişehir Hava Üs Komutanlığı'nın en son Karabük'ün Yenice İlçesi üzerindeyken haber aldığı F-16 uçağı ile irtibatının kesildiğinin bildirildiğini belirterek, ''Zonguldak'ta düştüğüne dair henüz bulguya rastlanmadı. Biz de araştırıyoruz. Jandarma, çevredeki köylülerle irtibat sağlıyor'' dedi. 
     Askeri bir uçakla irtibatın kesildiğinin bildirilmesinin ardından, Karabük'ün Yenice İlçesi İncedere Orman İşletmesi yakınlarında büyük bir patlama sesi duyulduğu bildirildi. 
     Alınan bilgiye göre, Ankara Akıncılar Hava Üssü'nden kalkış yapan ve Karabük'ün Yenice İlçesi üzerindeyken irtibat kesilen F-16 savaş uçağını arama çalışmaları jandarma ekipleri tarafından sürdürülüyor. 
     
     SİNYAL ALINDI 

     Askeri bir uçakla irtibatın kesildiğinin bildirilmesinin ardından, Karabük'ün merkeze bağlı Gölören Köyü yakınlarından sinyallerin alındığı kaydedildi. 
     Karabük Valisi Cemalettin Sevim, AA muhabirine, Ankara Akıncılar Hava Üssü'nden kalkış yapan ve Karabük'ün Yenice İlçesi üzerindeyken irtibat kesilen F-16 savaş uçağını arama çalışmalarının, jandarma ve Orman İşletmesi ekipleri tarafından sürdürüldüğünü söyledi. 
     Sevim, Yenice İlçesi'nde yapılan çalışmalarda herhangi bir bulguya rastlayamayan ekiplerin, uçakla ilgili Gölören Köyü yakınlarından sinyal almaya başladıklarını ve çalışmaların bu yönde sürdürüldüğünü belirtti. 
     Cemalettin Sevim, kendilerinin de söz konusu araziye hareket ettiklerini kaydetti. 
     
</TEXT>
</DOC>
