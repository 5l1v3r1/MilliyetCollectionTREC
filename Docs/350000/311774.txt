<DOC>
<DOCNO> 311774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur15.html </URL>
<DATE> 2005/02/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İstanbul'da trafik kazaları 8 yaralı var 
</HEADLINE>
<TEXT>

     Bakırköy ve Zeytinburnu'nda meydana gelen trafik kazalarında, aralarında emekli bir emniyet müdürü ile 3 çocuğun da bulunduğu 8 kişi yaralandı. 
     Atatürk Havalimanı'na seyir halinde olan Yılmaz Çolak yönetimindeki 34 ZP 7274 plakalı minibüs, Sahil Kennedy Caddesi Ataköy mevkiinde kontrolden çıkarak yol kenarındaki ağaçlara çarptı. 
     Bir ağacı devirdikten sonra savrularak karşı şeride geçen minibüsteki bazı kişiler, araçtan dışarı fırladı. 
     Kazada, sürücü Çolak 31 , çocukları Emin Kağan Çolak 3 ve Özlem Çolak 5 , kayınpederi olan emekli emniyet müdürü Salih Gençgüven 60 ile Dilek Gençgüven 31 , Ekrem Melih Gençgüven 4 ve Yakup Günçiçek 47 yaralandı. 
     Yaralılardan Yılmaz Çolak, Emin Kağan Çolak, Özlem Çolak ve Dilek Gençgüven JFK İstanbul Hospital'a, Salih Gençgüven, Ekrem Melih Gençgüven ile Yakup Günçiçek ise Özel Acıbadem Hastanesi'ne kaldırıldı. 
     Bu arada, olay yerindeki ilk çalışmalarda, Yakup Günçiçek'in bacağının bir bölümünün koptuğu sanıldı. Parçanın bulunarak hastaneye gönderilmesi için polis ve vatandaşlarca olay yerinde arama çalışması başlatıldı. Bir süre sonra ulaştırıldığı hastanede Günçiçek'in bacağının kopmadığı, sadece ezildiği anlaşılınca arama çalışmasına son verildi. 
     Kaza nedeniyle bir süre aksayan trafik, aracın yoldan çekilmesi, devrilen ağacın itfaiye ekiplerince kaldırılması ve yolun yıkanmasının ardından normale döndü. 
     Araç sürücüsü Çolak, yolda biriken su yüzünden kontrolünü kaybettiğini ve yolun kaygan olması yüzünden duramayarak kaza yaptığını söyledi. 
     
     ARAÇTA SIKIŞTI 

     Öte yandan, Zeytinburnu Ambarlar'da meydana gelen bir başka kazada da, İbrahim Demir'in kullandığı 20 ZK 805 plakalı kamyon, yol kenarında park halindeki bir başka kamyona arkadan çarptı. 
     Kaza sonucu araçta sıkışan Demir, polis ekipleri ve vatandaşlarca kurtarılamayınca itfaiyeden yardım istendi. 
     Olay yerine gelen itfaiye ekiplerince sıkıştığı yerden çıkartılan Demir, kaldırıldığı İstanbul Üniversitesi Tıp Fakültesi Hastanesi'nde tedavi altına alındı. 
     
     KAZA TARTIŞMASI KANLI BİTTİ 

     Bu arada, Kağıthane'de hasarlı trafik kazasının ardından çıkan kavgada 1 kişi bıçaklanarak öldürüldü. 
     Sokaklardan kağıt toplayarak geçimini sağladığı belirtilen Hüseyin Dal 29 , bu kağıtları 34 PSY 34 plakalı kamyona yükleyerek bir fabrikaya satmak üzere yola çıktı. 
     Gültepe Galata Deresi'ne gelen Dal'ın kullandığı kamyon, içinde 5 kişinin bulunduğu önündeki otomobile çarptı. 
     Maddi hasar meydana gelen otomobilden inen kişiler ile Dal arasında çıkan tartışma, daha sonra kavgaya dönüştü. Kavga sırasında bıçakla yaralanan Dal, kaldırıldığı Özel Ensar Hastanesi'nde hayatını kaybetti. 
     Polis, olay sonrası kaçan kişilerin yakalanması amacıyla çalışma başlattı. 
     
</TEXT>
</DOC>
