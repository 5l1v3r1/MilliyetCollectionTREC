<DOC>
<DOCNO> 332238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy15.html </URL>
<DATE> 2005/04/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AKP'li Kapusuz Aydınların çağrısını yerinde buluyorum 
</HEADLINE>
<TEXT>

     AK Parti Grup Başkanvekili Salih Kapusuz, Türkiye'de yönetim zaafiyetinin söz konusu olmadığını belirterek, ''Ama bunlara rağmen koskoca bir ülkede densizlerin, yanlışlıkların, provokasyonların olabileceği de düşünülmeli, gözardı edilmemeli'' dedi. 
     TBMM'de gazetecilerle sohbet eden Kapusuz, ''Bazı illerdeki toplumsal olaylarda kışkırtma var mı, bunu nasıl anlamlandırıyorsunuz '' sorusuna karşılık, Türkiye'nin yakaladığı istikrar ve barış ortamını sürdürme zorunluluğu olduğunu belirtti. Geçmişte yaşanan kötü örneklerin insanların vicdanında ve aklında kara ve üzücü olaylar olarak kaldığını anlatan Kapusuz, öyle bir dönemin bir daha yaşanmasının istenmediğini, herkesin barış ve istikrarın korunmasından yana olduğunu vurguladı. 
     ''Başta aydınlarımız olmak üzere toplum, sağduyu noktasında duyarlı olmalı'' diyen Kapusuz, bu konuda bazı girişimlerin olduğunu hatırlattı. Sorumluların daha dikkatli olması gerektiğini kaydeden Kapusuz, aydınların bu konudaki çağrısını yerinde bulduğunu belirtti. Kapusuz, ''Toplumumuzda infiale sebep verecek her türlü provakatif yaklaşımlar tasvip edilemez, doğru karşılanamaz. Bunlar bizim tarafımızdan da dikkatle takip edilen hususlardır'' dedi. 
     Bu ve benzeri olayların gerisinde kötü niyetlileri aramak ve bu girişimlere fırsat vermemek gerektiğini belirten Kapusuz, ''Bu olayların başlangıcı olarak kabul edilen Bayrak konusu... Bayrak, bu milletin birlik ve dirliğinin simgesidir. Bayrak konusunda herkes duyarlı. Ama bu duyarlılığın başka mecralara çekilmesi, çekilme gayretinde bulunulması yanlıştır. Kavga çıkarmak isteyenler, halkı tahrik etmek isteyenler ve buna sebebiyet verenler, kesinlikle iyi niyetli değil'' dedi. 
     
     ''VATANDAŞ DA DİKKATLİ OLMALI'' 
     Kapusuz, ''olayların arkasında kimin olduğu'' sorusuna karşılık, görevli kişilerin bu konuda her türlü çabayı sarfettiğini, ipuçları ele geçirildiğinde, olayın arkasındaki kişiler bulunduğunda, bunu mutlaka kamuoyu ile paylaşacaklarını söyledi. 
     ''Geçmişte bu tür olayların arkasında kim olduğu biliniyordu, şimdi bilinmiyor mu '' sorusuna karşılık Kapusuz, ''Doğrusu bu konuda başta başbakanımız, ilgili bakan arkadaşlarımız ve güvenlik mensupları, her seviyede takip ve ilgi göstermektedirler. Yapılması gerekenler konusunda her türlü önlemler alınmakta'' dedi. 
     Konunun çok fazla gündemde tutulmasını da doğru bulmadığını ifade eden Kapusuz, şunları kaydetti 
     ''Buna ortam hazırlamak ve birilerinin aklına bir şey getirmek gibi altyapı oluşturmaya yönelik yaklaşım içinde olmamak gerekir. Ama güvenlik konusu, çok önemlidir. Toplum içerisinde gerginliğe sebebiyet verecek her türlü yanlışlığın üzerine gitmek, öncelikle devletin birimleri ve görevlilerin sorumluluğundadır. Vatandaşımız da bu noktada dikkatli olmalı. Bu anlamda bir takım yanlışlık yapan, kendisini adeta mindere çekmek ve tahrik etmek isteyenler de vatandaş ve toplum tarafından doğru algılanmalı. Bu Türkiye'nin lehine bir durum değil. Yakalamış olduğumuz bugünkü ortamı daha iyileştirmek gayretimiz sürmelidir.'' Kapusuz, ''yönetim boşluğu olduğu görüntüsü verilmek mi isteniyor '' sorusuna, niyet çok net okunmasa bile toplumda rahatsızlık ve huzursuzluk meydana getirilmesinin amaçlandığını belirterek, ''Türkiye'de herkes biliyor ki yönetim zaafiyeti söz konusu değil, bir boşluk söz konusu değil. Herkes, her zaman işinin ve görevinin başında. Ama bunlara rağmen koskoca bir ülkede bu ve benzeri densizlerin, yanlışlıkların provokasyonların olabileceği de düşünülmeli, gözardı edilmemeli'' görüşünü ifade etti. 
     
</TEXT>
</DOC>
