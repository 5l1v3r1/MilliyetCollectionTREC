<DOC>
<DOCNO> 332550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko46.html </URL>
<DATE> 2005/04/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Babacan 2007'den sonra krediye gerek olmayacak 
</HEADLINE>
<TEXT>

     Devlet Bakanı Ali Babacan, IMF ile gerçekleştirilen yeni programın, Türkiye için IMF fonlarından ve kredi kullanımından çıkış programı olduğunu söyledi. 
     IMF Heyeti ile niyet mektubu taslağının güncelleştirilmesi görüşmelerine ilişkin bir basın toplantısı düzenleyen Babacan, daha sonra basın mensuplarının sorularını yanıtladı. 
     Babacan, yeni Stand-By'ın IMF ile gerçekleştirilen son anlaşma olup olmadığı sorusu üzerine, şu an itibarıyle bakıldığında 2007'den sonra içinde kredi unsurları olan yeni düzenlemeye ihtiyaç görülmediğini belirtti. 
     Ancak içinde kredi unsuru olmayan düzenleme denildiğinde, burada pek çok alternatif bulunduğuna işaret eden Babacan, ''şu an itibarıyle baktığımızda öyle görüyoruz. Ama bu konudaki kararımızı da biz, peşinen şöyle yapacağız, böyle yapacağız diye de açıklamıyoruz. Şu andaki öngörümüz bu'' dedi. 
     ''Bu program, IMF fonlarından, IMF'den kredi kullanımından çıkış programı'' diye konuşan Babacan, şöyle devam etti ''Bu Stand-by düzenlemesi, ilk defa Türkiye'de bir kriz sonrası yapılan düzenleme değildir. Ya da IMF'ye olan borçlarımızın artacağı bir döneme de girmiyoruz. Şu ana kadar yapmış olduğumuz olumlu reformların, elde ettiğimiz kazanımların üzerine yenilerini ekleyeceğimiz bir döneme giriyoruz. 
     Uluslararası Para Fonu'na olan borcumuzun tedrici olarak azalacağı bir döneme de giriyoruz. Bundan önceki yapılan Stand-by düzenlemeleri ile bu defaki çok farklı. Bir kriz sonrası, bir zorluk sonrası, krizden çıkış, zorluktan kurtuluş, bu sebeple yeni borçlanma durumlu değil. Apayrı bir ortam.'' 
     
     AB'NİN ETKİSİ 

     Devlet Bakanı Babacan, Türkiye'nin AB'den müzakere tarihi almış bir ülke olduğuna da işaret ederken, istikrar ve öngörülebilirlik unsurlarının Türkiye'yi gelişmekte olan pek çok ülkeden ayırdığını anlattı. 
     ''Türkiye, bugün tüm gelişmekte olan ülkeler içinde daha az risk primi ödeyen bir ülke haline geldiyse, daha düşük faizle borçlanabiliyorsa, borcu Türkiye'den daha az olan, ekonomisi Türkiye'den daha büyük olan bazı gelişmekte olan ülkelere göre daha düşük faizle borçlanabiliyorsa, bunun sebebi AB'dir'' diyen Babacan, Stand-by sürecinin de Türkiye'nin AB sürecine daha pürüzsüz ve isabetli şekilde girmesini sağlayacağını kaydetti. 
     Bulgaristan ve Romanya örneğini de veren Babacan, AB'den tam üye olmak için gün alan bu 2 ülkenin de, IMF ile ikişer yıllık Stand-by düzenlemesi yaptığını hatırlattı. 
     Her ülkenin kendi koşulları bulunduğunu vurgulayan Babacan, '' Falanca ülke şunu yapmış, filanca ülke bunu yapmış bunlar bizi hiç ilgilendirmez. Her ülke kendi kararını kendisi verir. Biz, bu konuda kararımızı vermişiz. Ne zaman vermişiz 14 Aralık'da. Bu karardan kesinlikle dönüş olmaz. 14 Aralık'ta ne söz vermişsek, gerçekleşiyor. Bundan sonra da ne söz vermişsek, bunlar yapılacak. 3 yıl boyunca kimse Türkiye'den farklı bir program, farklı bir yapı beklemesin. Olmayacaktır'' açıklamasında bulundu. 
     
     ERKEN SEÇİM 

     Bu arada IMF Türkiye Masası Şefi Rıza Moghadam da, 2006'da erken seçim konusunda bir kaygıları olup olmadığı yolundaki soru üzerine, bunun Türkiye'nin ''iç işi'' olduğunu söyledi. 
     Bir önceki Stand-by döneminde de seçimler olduğunu ve farklı hükümetlerin görev yaptığını ifade eden Moghadam, ''Bunlar bir ülkenin iç işleridir. Yeni Stand-by döneminde de ekonomik politikaların devamlılığı önemlidir'' dedi. Devlet Bakanı Babacan da, gazetecilere, bu sorunun Başbakan Recep Tayyip Erdoğan'a da defalarca yöneltildiğini ve Başbakanın da böyle bir şeyin kesinlikle söz konusu olmadığını söylediğini hatırlattı. 
     Babacan, yeni Stand-by'ın 36 aylık bir dönemi kapsadığını, normal seçim zamanının 2007 yılının 2. yarısında olduğunu, bu nedenle de son düzenlemenin seçim dönemini de kapsadığını belirtti. 
     
     PETROL FİYATLARINDAKİ ARTIŞ 

     Babacan, basın toplantısı çıkışında da, bir soru üzerine Gelir İdaresinin yeniden yapılandırılmasına ilişkin yasa tasarısının Parlamento tarafından onaylanmasının Stand-by için yeterli olacağını söyledi. 
     Tasarının Resmi Gazete'de yayımlanması için Cumhurbaşkanı'nın onayının gerektiğini hatırlatan Babacan, gazetecilerin ''Cumhurbaşkanı, veto olursa ne olacak '' sorusuna da, ''Niyet mektubundaki ifade Meclis'ten geçmesi yeterli olacak şeklinde. Ancak tasarının Komisyondan geçmiş halinde hiç bir problem yok. Zaten dikkat ediyorsanız hiç kati konuşmuyorum'' yanıtını verdi. 
     Babacan, cari açığın revize edilmesine ilişkin bir başka soru üzerine, ''petrol fiyatları da yukarı çıkıyor'' dedi. 
     Bakan Babacan, petrol fiyatlarının cari açığın revize edilmesinin en önemli nedeni olup olmadığı sorusunu da, ''en önemli neden değil ama önemli'' şeklinde yanıtladı. 

     
</TEXT>
</DOC>
