<DOC>
<DOCNO> 336849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/asiy.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban vaadi istismar 
</HEADLINE>
<TEXT>


Anayasa Mahkemesi Başkanı Bumin, "Anayasa değişikliği yapılsa bile laiklik ilkesi var oldukça, kamusal alanda türban takılamaz. Türban vaadinde bulunmak din istismarıdır. Bulunan partiler kapatılmıştı" dedi 

ANKARA Milliyet 


Anayasa Mahkemesi Başkanı Mustafa Bumin, AKP'yi isim vermeden uyararak, "Din duygularını istismar eden ve türban serbestliği için faaliyette bulunan Refah Partisi ile Fazilet Partisi'nin kapatıldığını" anımsattı. Yargı kararlarına karşın, üniversitelerde ve kamuda türban vaadinde bulunmanın "din istismarı" olduğunu belirten Bumin, "Anayasa değişikliği yapılsa bile laiklik ilkesi var oldukça, kamusal alanda türban takılamayacağını" vurguladı. 
Bumin, Anayasa Mahkemesi'nin 43. kuruluş yıldönümü töreninde, "Laiklik ilkesinin Türkiye için önemi" başlıklı bir konuşma yaptı. "Türkiye'de kutsal değerlerin istismar edilerek oya çevrilmesinin Batı ülkelerine göre çok daha kolay ve olağan olduğunu" kaydeden Bumin, "Geçmişte bu yola başvuran partilerin laiklik karşıtlığı nedeniyle kapatıldığını, AİHM'ye yaptıkları başvuruların da reddedildiğini" anımsattı. 

Avrupa'ya da aykırı 
Bumin, türban yasağının, kimi parti yetkililerince "Eğitim hakkı ve inanç özgürlüğüne müdahale" şeklinde yorumlanmasına rağmen, yargının türbanla boyun ve saçların örtülmesi ve buna serbestlik tanınmasını "bir tür zorlama" diye nitelendirdiğini kaydetti. Bumin, "Kişileri şu ya da bu biçimde giyinmeye ve başlarını örtmeye zorlamanın, dinsel görüşler nedeniyle gençler, hatta aynı dinden olanlar arasında çatışma yaratacağını, bu tavrın laikliğe aykırı olduğunu" vurguladı. Yargı kararlarına rağmen, "Kimi siyasal parti yetkililerinin, türbanla öğrenim yapma olanağının tanınacağı yolunda beyanlarda bulunduğunu" kaydeden Bumin, bu durumu şöyle yorumladı "Bu konudaki beyanlar, içtihatları bilmemekten kaynaklanmıyorsa, din duygularını kullanarak siyasi avantaj sağlamaya dönük bir davranış biçimidir. 
Anayasa'daki laik düzenlemeler kaldığı sürece türbanlı kızların yükseköğretim kurumlarına öğrenci sıfatıyla, öğrenimlerinden sonra da resmi dairelere kamu görevlisi olarak girmelerini sağlayacak tüm yasal düzenlemeler Anayasa'ya aykırı olacaktır. Hatta Anayasa'ya kural konulsa bile bu kez AİHS'ye uygun olmayacaktır." 
Bumin, Anayasa Mahkemesi'nin 1991'de verdiği, "Yürürlükteki kanunlara aykırı olmamak kaydı ile üniversitelerde kılık ve kıyafet serbesttir" kararının "türbana geçit verdiği" biçiminde yorumlamanın, kararın gerekçelerini göz ardı etmek anlamına geldiğini vurguladı. 
Bumin, türban serbestisinin Anayasa Mahkemesi'nin 1989'da verdiği karara, Danıştay kararlarına, RP ile FP'nin kapatılmaları ve RP'nin başvurusu sonucu AİHM 3. Dairesi ile Büyük Daire'nin "kapatma kararını onayan" kararlarına aykırı olacağını vurguladı. 


</TEXT>
</DOC>
