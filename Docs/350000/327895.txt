<DOC>
<DOCNO> 327895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur10.html </URL>
<DATE> 2005/03/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hesap yüzünden 7 kişiyi bıçakladı 
</HEADLINE>
<TEXT>

     Erhan GÖGEM DHA 

      KIRIKKALE'nin Yahşihan İlçesi'nde içkili restoranda fazla geldiğini öne sürdüğü hesap yüzünden kavga çıkaran müşteri 26 yaşındaki Hakan Salar, iş yeri sahibi 41 yaşındaki Aytaç Sümer'le birlikte 7 kişiyi bıçakla yaralayıp kaçtı. Yaralılar tedaviye alınırken, Salar jandarma tarafından yakalandı. 
     Olay, dün gece Kafeterya 318 adlı içkili restoranda meydana geldi. Tek başına oturduğu masasında uzun süre yemek yiyip alkollü içki içen Hakan Salar, gelen hesabı fazla bularak itiraz etti. Tartıştığı restoran sahibi Aytaç Sümer'i göğsünden bıçaklayan Salar, kendisine engel olmaya çalışan Kudret Suser, Mahmut Erman, Adnan Akay, Uğursen Sert, Tolga ve Fatih Pekdoğan'ı da çeşitli yerlerinden bıçaklayıp kaçtı. 
     İhbar üzerine olay yerine gelen ilk yardım ekipleri, yaralıları Kırıkkale Yüksek İhtisas Hastanesi'ne kaldırdı. Durumu ağır olan Aytaç Sümer Ankara Numune Hastanesi'ne sevk edilirken, diğer yaralıların sağlık durumlarının iyi olduğu belirtildi. Olayla ilgili soruşturma başlatan jandarma ekipleri, Hakan Salar'ı yakalamayı başardı. Gözaltına alınan Salar'ın sorgusunun sürdüğü bildirildi. 
     
</TEXT>
</DOC>
