<DOC>
<DOCNO> 327723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun17.html </URL>
<DATE> 2005/03/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yunanistan'da depremde yakınları ölenlere rekor tazminat 
</HEADLINE>
<TEXT>

     Atina Asliye Hukuk Mahkemesi, devletin, 1999 yılı Eylül ayında meydana gelen depremde yaşamını yitirenlerden 4'ünün yakınlarına 1 milyon 568 bin avro ödemesine karar verdi. 
     Depremde tamamen yıkılan Ricomeks fabrikasında ölenlerden 4'ünün yakınlarının başvurusu üzerine görülen davada mahkeme, ilgili kamu kurumlarının yıkılan binaya inşaat ruhsatı ve oturma izni verilmesi aşamalarında gerekli kontrolleri yapmadığının sabit görüldüğü hükmüne vardı. 
     Atina'da yayımlanan Ethnos gazetesi, 1976-79 yılları arasında inşa edilen Ricomeks fabrikasının, dere yatağına yapıldığını ve inşaat ruhsatı başvuru dosyasında, arsanın büyüklüğü örneği, pek çok gerçeğe uymayan beyan bulunduğunu yazdı. 
     Ethnos, Yunanistan'da ilk kez devletin, bir doğal afet sonucu, zarar görenlere tazminat ödemeye mahkum edildiğini de belirtti. 
     Yunanistan'ın başkenti Atina'da 7 Eylül 1999 tarihinde meydana gelen Richter ölçeğine göre 5.9 büyüklüğündeki yer sarsıntısı, 140 kişinin ölümüne ve binlerce kişinin evsiz kalmasına yol açmıştı. 
     
</TEXT>
</DOC>
