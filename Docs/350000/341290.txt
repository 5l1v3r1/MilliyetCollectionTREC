<DOC>
<DOCNO> 341290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo38.html </URL>
<DATE> 2005/05/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
A.Gücü Karşımızda fiziksel olarak yorulmuş bir Fenerbahçe bulabiliriz 
</HEADLINE>
<TEXT>

     Ankaragücü Teknik Sorumlusu Adnan Şentürk, Fenerbahçe’nin kalitesini bildiklerini, ancak her takımın zaaflarının olabileceğini söyledi. 
     Ankaragücü, hafta sonunda evinde yapacağı Fenerbahçe maçının hazırlıklarını sürdürüyor. Cemal Aydın Spor Kompleksi’nde çalışmalarına devam eden sarı-lacivertlilerde, hafif sakatlığı bulunan Augustine, Evren, Faruk ve Cenk’in maç gününe kadar iyileşeceği bildirildi. 
     Ankaragücü Teknik Sorumlusu Adnan Şentürk, yaptığı açıklamada, Fenerbahçe’nin çok kaliteli ve skoru her an değiştirecek oyunculara sahip olduğunu belirterek, "Ancak her takımın zaafı olabilir. 
     Fenerbahçe, yarın Galatasaray ile çok zorlu bir final maçı yapacak. Bu maç 120 dakika da sürebilir ve dolayısıyla karşımızda fiziksel ve psikolojik olarak yorulmuş bir Fenerbahçe bulabiliriz" dedi. 
     Ligin bitimine 3 hafta kala en zor maçlarını Fenerbahçe ile yapacaklarını belirten Şentürk, "Galibiyetten başka birşey düşünmüyoruz" diye konuştu. 
     
</TEXT>
</DOC>
