<DOC>
<DOCNO> 339316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur19.html </URL>
<DATE> 2005/05/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yedizlerden birinin kaybedilme riski doğdu... 
</HEADLINE>
<TEXT>

     Aşılama yöntemiyle yediz gebelik oluşan Aliağalı Sibel Deniz’in bebeklerinin hepsinin canlı ve sağlıklı olduğu, ancak en öndeki bebeğin, diğerlerinin baskısı nedeniyle yüzde 50 kaybedilme riski bulunduğu bildirildi. 
     Sibel Deniz’in doktoru ve Central Hospital Başhekimi Özer Gürbüz, AA muhabirine yaptığı açıklamada, annenin daha önce 2 kez kanama geçirdiğini, ancak bunların hafif yaşandığını, bu nedenle tedavinin bugüne kadar evde sürdürüldüğünü ifade etti. 
     Annenin hamileliğin 19. haftasında bulunduğunu söyleyen Gürbüz, şöyle konuştu 
     "Anneyi normal şartlarda 20. haftadan itibaren hastane bakımına alacaktık. Ancak kanamalar artınca 19. haftadan itibaren sürekli hastane bakımına aldık. Bebeklerin genel sağlık durumu iyi, hepsi canlı. Ancak en öndeki bebekte, diğerlerinin baskısı nedeniyle su azalması söz konusu yani yüzde 50 kaybedilme riski var. İlerleyen günlerde baskıya bağlı olarak gelişme sorunu yaşanacak. Muhtemelen bu bebeği kaybedeceğiz, ancak bebek doğuma kadar diğerleriyle birlikte içeride kalacak. Bu durumda anneye diğer bebeklerin etkilenmemesi için tedavi uygulayacağız." 

     
</TEXT>
</DOC>
