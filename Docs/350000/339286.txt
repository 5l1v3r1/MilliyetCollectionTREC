<DOC>
<DOCNO> 339286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo27.html </URL>
<DATE> 2005/05/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ç. Rizespor Arıca ile kalıp kalmayacağını konuşacağız... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, teknik direktör Erdoğan Arıca ile önümüzdeki hafta takımın başında kalıp kalmayacağı konusunda görüşeceklerini bildirdi. 
     Zehiroğlu, yaptığı açıklamada, Çaykur Rizespor taraftarlarının son haftalarda teknik direktör Erdoğan Arıca aleyhinde tezahürat yaptıklarını belirterek, "Arıca’ya taraftarımızın son haftalarda az da olsa bir tepkisi oldu. Erdoğan Arıca ile önümüzdeki hafta Büyükşehir Belediyesi Ankaraspor maçının ardından takımın başında kalıp kalmayacağı konusunda görüşeceğiz. Kendisi Çaykur Rizespor ile ilgili kapsamlı bir rapor hazırladı. Görüşme sonunda göreve devam kararı çıkarsa söz konusu rapor doğrultusunda takıma oyuncu alınacak, gidecek ve kalacak oyuncular belirlenecek" dedi. 
     
     TRANSFER ÇALIŞMALARI 
     Yollarına en az hatayla devam etmek istediklerini ifade eden Zehiroğlu, "Her geçen gün çıtayı daha yukarıya çıkarmayı hedefliyoruz. Bunun için kaliteli oyunculardan kurulu bir takım oluşturmak amacıyla transfer komitesi kurduk. Yurtiçi ve yurtdışında oyuncu arayışı içindeyiz. Bu konuda çok titiz davranıyoruz. Hata yapmamak için bir futbolcuyu en az 2 kişi izliyor. İzlediğimiz futbolcuların isimlerini fiyatları yükselmesin diye şimdilik açıklamak istemiyoruz" diye konuştu. 
     Tokatsporlu Abdullah ile bizzat kendisinin ilgilendiğini kaydeden Zehiroğlu, "Bu futbolcuyla her konuda anlaştık. Gelecek yıl Çaykur Rizespor’un formasını giyecek" şeklinde konuştu. 
     Kürşat’ın sezon sonu için Beşiktaş ile anlaşmasının, Koray’ın ise devre arasında bu takıma transfer olmasının futbolcuların kafasını karıştırdığını dile getiren Zehiroğlu, bazı futbolcularına transfer teklifleri yapıldığını kaydederek, şunları söyledi 
     "Türkiye’de hemen hergün Bashir ve Fahri’nin transferi konuşuluyor. Bir çok kulüpten oyuncularımıza transfer teklifleri geliyor. Ama sezon sonuna kadar bu tür görüşmeleri dondurduk. Sezon sonunda hangi kulüpler şartlarımıza uyarsa ona göre değerlendirme yapacağız. Transfer konusunda kulübün menfaatlerini ön planda tutacağız. Transfer edilen oyuncularımızın yerine daha kalitelilerini almak zorundayız. Bunun için girişimlerimiz sürüyor. Gelecek sezon için ağırlıklı olarak gol yollarında etkili, bitirici vuruşu yapabilen oyuncular üzerinde duruyoruz." 
     
</TEXT>
</DOC>
