<DOC>
<DOCNO> 344361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur17.html </URL>
<DATE> 2005/05/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Polis adayları için aday başvuruları yarın sona erecek 
</HEADLINE>
<TEXT>

     Emniyet Teşkilatı’na alınacak 1900’ü erkek, 100’ü bayan olmak üzere toplam 2 bin polis için aday başvuruları yarın sona erecek. 
     Adayların, başvuru formlarını yarın 21 Mayıs Cumartesi saat 17.00’ye kadar Emniyet Müdürlüklerine teslim edebilecekleri bildirildi. 
     AA muhabirinin aldığı bilgiye göre, Ankara Emniyet Müdürlüğü’ne şu ana kadar 107 aday başvurdu. Başvuru sayısının KPSS puan barajının 80’den 75’e düşmesinin ardından giderek arttığı belirtilirken, Ankara Emniyet Müdürlüğü’ne yapılan başvuruların yarın akşama kadar 150’yi geçmesinin beklendiği kaydedildi. 
     
     BAŞVURU İÇİN ARANAN ŞARTLAR 
     Başvuruda bulunmak isteyen kişilerin Türkiye Cumhuriyeti vatandaşı olması, en az 4 yıllık yüksek öğretim kurumu veya bunlara denkliği Yüksek Öğretim Kurulu tarafından kabul edilen yüksek öğretim kurumlarının birinden mezun olması gerekiyor. 
     Askerlik yapmamış erkekler ile bayan adaylar için 30.05.1979 tarihinden sonra, askerlik hizmeti yapmış erkek adaylar içinse 30.05.1977 tarihinden sonra doğmuş olmaları şartı aranırken, adayların KPSSP3 ve KPSSP10 puan türünde 75 puan ve üzerinde puan almaları da gerekiyor. 
     Ayrıca erkek adayların boylarının 1 metre 67 santim, bayan adayların ise 1 metre 65 santimden kısa boylu olmamaları ve boy ölçüsünün son iki rakamı ile kilosu arasında 15 kg.’dan eksik veya fazla fark olmaması şartı aranıyor. 
     
     BAŞVURU SIRASINDA İSTENEN BELGELER 
     Adayların başvururken şu belgeleri de beraberlerinde getirmeleri gerekiyor 
     "-İl Emniyet müdürlüklerinden alınacak form dilekçe. 
     -Nüfus cüzdanı fotokopisi veya noter tasdikli örneği. 
     -Lisans diploması veya çıkış belgesi ya da noter tasdikli fotokopisi. 
     -Sınav tarihinde askerlikle ilişkisinin bulunmadığına dair belge. 
     -6 adet fotoğraf. 
     -İkametgah ve vukuatlı nüfus kayıt örneği. 
     -Kendisinin ve evli ise eşinin adli sicil belgeleri. 
     -Evli ise evlenme cüzdanı fotokopisi veya noterden tasdikli örneği ile 2003 ya da 2004 yılı KPSS sonuç belgesinin fotokopisi veya noterden tasdikli örneği. 
     
</TEXT>
</DOC>
