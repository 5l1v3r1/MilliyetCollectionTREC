<DOC>
<DOCNO> 310022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur46.html </URL>
<DATE> 2005/01/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Çakıcı susma hakkını kullandı 
</HEADLINE>
<TEXT>

     Avusturya'da yakalandıktan sonra Türkiye'ye iade edilen Alaattin Çakıcı'nın, ''cürüm işlemek amacıyla teşekkül oluşturmak'' ve ''Türkbank ihalesine fesat karıştırmak'' suçlarından yargılanmasına devam edildi. 
     İstanbul 6. Ağır Ceza Mahkemesi'ndeki duruşmaya, Tekirdağ F Tipi Cezaevi'nden getirilen Alaattin Çakıcı katıldı. 
     Duruşmada söz alan Çakıcı'nın avukatı Muammer Demirtaş, Avusturya'nın iade kararı mahkemeye ulaşmadan müvekkilinin sorgusunun yapılmamasını istediklerini bildirdi. 
     Avukat Mustafa Avlağı da, mahkemeyi bağlayacak olan kararın Fransa Danıştayı'nın iadenin genişletilmesi konusunda vereceği karar olduğunu savunarak, yargılamanın sürdürülmesi için bu kararın beklenmesi gerektiğini söyledi. 
     ''Bir diyeceği olup olmadığı'' sorulan Alaattin Çakıcı, ''Bu davaya ilişkin savunma vermeyeceğini, ancak 8-10 dakika konuşmak istediğini'' kaydetti. 
     ''Tahliye edilmesinin ardından yurtdışına çıkması konusunda devletin yardım etmesi gerekirken yurtdışına çıkışına yasak konulduğunu, buna rağmen pasaport için başvurup 17 ay sabırla beklediğini'' söyleyen Çakıcı, istese bu süre içinde kaçabileceğini ifade etti. 
     
     ÇAKICI'NIN KAÇIŞI 
     Antalya'da bulunduğu sırada tekne sahibi bir arkadaşının ''mavi tur'' düzenlediğini ve teknenin Rodos Adası'na gittiğini belirten Çakıcı, bindiği bu tekneden Kekova'da inmeyi planladığını anlattı. 
     Çakıcı, ''Seyahat sırasında yemek filan yendi. Alkol de alınca dinlenmek için kamarama çekildim. Benim Kekova'da ineceğimi bir tek tekne sahibi biliyordu. Diğer yolcular beni tanımaz. Tekne sahibi de uyuya kalmış. Tekne uluslararası sulara çıkmış. Sonra ben yaptığım telefon görüşmelerinden, Türkiye'de televizyonların benim kaçtığıma dair flaş haber verdiğini öğrendim. Öyle olunca dönemedim'' diye konuştu. 
     Avusturya'da kendisine ''Seni Türkiye'ye iade edeceğiz. Artık orada işkence yok. Solcu da değilsin'' dendiğini, buna benzer şeyleri Fransa'da da duyduğunu anlatan Çakıcı, ''Bu ülkede özgürlük savaşı veriyorum diyenler dışarıda Türkiye'yi idam sehpasına çıkarıyorlar. Ben bunu hiçbir zaman yapmadım. Ama yapmadığım için kahraman da değilim'' dedi. 
     ''Adil yargılamam için babamın, amcamın Cumhurbaşkanı, Başbakan mı olması lazım '' diyen Çakıcı, adalet mekanizmalarının her suçluya aynı mesafede olması gerektiğini söyledi. 
     Çakıcı, ''Merhamet ve adaletin olmadığı yerde insanlar adalet dilencisi olmamalıdır. Bu benim karakterime sığmaz'' diye konuştu. Çakıcı, birinci dereceden akrabalarının mal varlığına tedbir konulmasını da eleştirdi. 
     Çakıcı, ''Eğer Alaattin Çakıcı problem çıkarıyorsa devlet sinek gibi ezer. Bizim ölmemiz gerekiyorsa öldürülmeliyiz. Herkesin canı tatlıdır. Ölümden korkan, Allah'a inanmayan insandır'' şeklinde konuştu. 
     Fransa'da bulunduğu süre içinde bir hücrede tecrit edildiğini, her gün soyulduğunu ve ilaçlarına bir şeyler karıştırıldığını öne süren Çakıcı, ''Türkiye'ye morali sıfır olarak döndüğünü'' anlattı. 
     Türkiye'de son birkaç yılda bir çok değişiklik olduğunu, sessiz devrimler yaşandığını, Türkiye'nin AB'ye girmesinden yana olduğunu söyleyen Çakıcı, ''Devletin üniter yapısı, milletin ulusal birliği Anayasa'dan çıkarılmadığı takdirde Türk insanının ideali Avrupa Birliği olmalıdır. Türkiye Avrupa Birliği ile birleşmelidir'' dedi. 
     ''Su kadar duru, süt kadar beyaz değilim. Türkiye'de suç işledim'' diyen Çakıcı, ''Fransız Danıştayı'nın kararının mahkemeye ulaşmasına kadar suçlamaya ilişkin susma hakkını kullanacağını'' söyledi. 
     Çakıcı, konuşmasına izin verdiği için Mahkeme Heyeti Başkanı Ertuğrul Kubilay'a teşekkür etti. 
     Alaattin Çakıcı'nın tutukluluk halinin devamına karar veren Mahkeme Heyeti, duruşmayı erteledi. 
     Çakıcı'nın duruşma salonuna getirilmesi sırasında adliye binası içinde yoğun güvenlik önlemi alındı. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, ''işadamı Korkmaz Yiğit'in, Türkbank ihalesinin lehine sonuçlanması için ihaleye giren kişi ve şirketler ile irtibata geçtiği, bunun yanında ihaleyle ilgilenen Alaattin Çakıcı ile işbirliği yaptığı'' anlatılıyor. 
     ''Alaattin Çakıcı'nın ihaleye girmek isteyen kişileri silahlı teşekkülün korkutucu tehdit gücünü kullanarak ihaleden çekilmeye zorladığı'' ifade edilen iddianamede, Çakıcı'nın ''cürüm işlemek amacıyla teşekkül oluşturmak'' ve ''ihaleye fesat karıştırmak'' suçlarından 4 yıla kadar hapis cezasına çarptırılması isteniyor. 
     
</TEXT>
</DOC>
