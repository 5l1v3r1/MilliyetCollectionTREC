<DOC>
<DOCNO> 309301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur32.html </URL>
<DATE> 2005/01/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bayramda gittiği Suriye'de kuzeniyle sözlendi 
</HEADLINE>
<TEXT>

     Şanlıurfa'nın Ceylanpınar İlçesi'nde yaşayan Meryem Kumral, ailesiyle birlikte bayramlaşmak için gittiği Suriye'de kuzeniyle sözlendi. 
     AA muhabirinin aldığı bilgiye göre, Kumral, sınır ötesi bayramlaşma kapsamında Kurban Bayramı'nın son gününde annesi, babası ve 2 kardeşiyle birlikte Suriye'nin Haseki Vilayeti'ne bağlı Kamışlı Kasabası'nda yaşayan amcası Hüseyin Al Hassan'ın evine konuk oldu. 
     Yıllardır görüşmeyen akrabalar, ilişkilerin güçlendirilmesi için çocuklarını evlendirmeye karar verdi. Bunun üzerine Al Hassan, kardeşi Mehmet Kumral'ın 18 yaşındaki kızı Meryem'i istedi. Meryem ve Mehmet'in de görüşlerini alan aileler, aynı gün söz yüzüğü taktılar. Çiftin düğünlerinin gelecek yıl Ramazan Bayramı'nda Suriye'de yapılacağı bildirildi. Bu arada, ''Kumral'ın ailesine 10 bin YTL başlık parası verileceği'' kaydedildi. 
     Meryem Kumral, ailesinin isteği üzerine evlenme teklifini kabul ettiğini belirterek, ''Sözlümle birbirimizi beğendik. Gelecek yıl Suriye'de nişan ve düğünü bir arada yapmayı düşünüyoruz'' dedi. 
     Anne Sabiha Kumral da bu evlilik sayesinde akrabalık bağlarının güçleneceğini kaydetti. 
     
</TEXT>
</DOC>
