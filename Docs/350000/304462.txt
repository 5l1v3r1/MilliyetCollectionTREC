<DOC>
<DOCNO> 304462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur40.html </URL>
<DATE> 2005/01/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Milli Eğitim Bakanlığı, LGS ücretlerini belirledi 
</HEADLINE>
<TEXT>

     Milli Eğitim Bakanlığı MEB , kamuoyunda Liselere Giriş Sınavı LGS olarak bilinen Ortaöğretim Kurumları Öğrenci Seçme ve Yerleştirme Sınavı, Devlet Parasız Yatılılık ve Bursluluk Sınavı ile Polis Koleji Aday Tespit Sınavı'na giriş ücretlerini belirledi. 
     MEB Eğitim Teknolojileri Genel Müdürlüğü'nden yapılan yazılı açıklamada, adayların LGS sınav ücreti olarak 10 YTL 10 milyon TL , DPY sınav ücreti olarak 8 YTL 8 milyon TL ücreti Ziraat Bankası şubelerine T.C kimlik numaralarının yer aldığı nüfus cüzdanı veya belgeyle başvurarak yatırabilecekleri bildirildi. 
     Açıklamada, LGS'ye başvuran adayların Polis Koleji Aday Tespit Sınavı'na veya ilköğretim okullarının 8'nci sınıflarında okuyan öğrencilerden DPY sınavına da başvurmaları durumunda ise ayrıca bir ücret ödemeyecekleri kaydedildi. 
     Açıklamaya göre, sadece Polis Koleji Aday Tespit Sınavı'na başvuran adaylar 10 YTL 10 milyon TL veya sadece ilköğretim okullarının 8'nci sınıflarında okuyan öğrencilerden DPY ve Bursluluk Sınavı'na başvuran adaylar 8 YTL 8 milyon TL ücret yatıracak. 
     
     SINAV TARİHLERİ 
     LGS, 12 Haziran 2005 tarihinde saat 10.00'da yapılacak. Polis Koleji Aday Tespit Sınavı ile ilköğretim okullarının 8'nci sınıflarında okuyan öğrencilerin DPY ve Bursluluk Sınavı da aynı tarihte gerçekleştirilecek. 
     İlköğretim okullarının 5, 6, 7 ve ortaöğretim kurumlarının 9, 10, 11'nci sınıflarında okuyan öğrencilerin 2005 DPY ve Bursluluk Sınavı 7 Mayıs 2005 tarihinde saat 14.00'te yapılacak. LGS ile 2005-2006 öğretim yılında, resmi ve özel fen liselerinde, sosyal bilimler liselerinde, anadolu liselerinde, yabancı dil ağırlıklı liselerde, anadolu öğretmen liselerinde, anadolu meslek liselerinde, anadolu teknik liselerinde, anadolu imam hatip liselerinde, sağlık meslek liselerinde ve diğer bakanlıklara bağlı meslek liselerinde öğrenim görecek öğrenciler seçilecek. 
     LGS ve DPY başvuruları 10 Ocak-11 Şubat 2005 tarihleri arasında yapılacak. 
     Sınava başvuracak aday bilgileri, adayların öğrenim gördükleri okul müdürlüklerince elektronik ortamda girilecek. Sınavla ilgili detaylı bilgilerin yer aldığı E-Kılavuz, http sinavlar.meb.gov.tr web sayfasında 10 Ocak 2005 tarihinden itibaren yer alacak. 
     LGS sınav sonuçları Temmuz ayının ortasından itibaren açıklanacak. Sınav sonuçları açıklandıktan sonra tercihler yine internet aracılığıyla elektronik ortamda alınarak, puan ve tercihlere göre yerleştirme yapılacak. Tercih, yerleştirme ve kayıtlarla ilgili hususlar Temmuz ayında yayımlanacak E-Kılavuzda yer alacak. 
     
</TEXT>
</DOC>
