<DOC>
<DOCNO> 333064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur22.html </URL>
<DATE> 2005/04/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nüfus cüzdanındaki din hanesini mahkeme kararıyla sildirdi 
</HEADLINE>
<TEXT>

     Ferah IŞIK DENİZLİ, DHA 

DENİZLİ'nin Sarayköy İlçesi Anadolu Lisesi öğretmeni 36 yaşındaki Devrim Evci, nüfus cüzdanının din hanesindeki İslam' ibaresini mahkeme kararıyla sildirdi. Sarayköy Nüfus Müdürlüğü aleyhine açtığı davayı kazanan İngilizce öğretmeni Evci, Türkiye Cumhuriyeti Anayasası, İnsan Hakları Evrensel Beyannamesi, İnsan Hakları Avrupa Sözleşmesi ile ilgili mevzuatları hukuki gerekçe olarak gösterdi. 
     Sarayköy Asliye Hukuk Mahkemesi'ne dava açan Devrim Evci'nin dilekçesini İzmir'de avukatlık yapan ağabeyi Gürkan Evci hazırladı. Devrim Evci, dava için avukat tutmadı. İngilizce öğretmeni Evci, dava dilekçesinde, Türkiye Cumhuriyeti'nin laik bir hukuk devleti olduğunu, laiklik gereği devletin bütün inançlara, dinlere karşı ilgili ve eşit mesafede olması gerektiğini vurguladı. Türkiye Cumhuriyeti Anayasası'nın genel esaslar' başlıklı ilk bölümünde laiklik, cumhuriyetin temel nitelikleri arasında sayıldığına değinen Evci, dava dilekçesinde şu görüşlere yer verdi 
     ''Bunun dışında temel hak ve ödevler başlıklı bölümün 24'üncü maddesinde din ve vicdan hürriyeti başlığı altında kişinin bu özgürlüğe sahip olma esasları düzenlenmiş olup, buna göre kimse ibadete, dini ayin ve törenlere katılmaya, dini inanç ve kanaatlerini açıklamaya zorlanamaz denmektedir. İnsan Hakları Evrensel Beyannamesi'nin 18'inci maddesi de açıkça, her şahsın fikir, vicdan ve din hürriyetine hakkı vardır demektedir. Bütün ulusal ve uluslararası hukuk kurallarına rağmen nüfus müdürlükleri doğum ile birlikte verilen nüfus cüzdanlarına İslam ibaresini koymaktadır. Oysa, laik hukuk devletinde 18 yaşını tamamlayarak reşit olan her vatandaşın dinini özgürce seçme hakkı bulunmaktadır. Bu hakka dayalı olarak nüfus cüzdanındaki din hanesinin boş bırakılmasını isteme hakkı da olmalıdır.'' Geçen yıl Ekim ayında Sarayköy Asliye Hukuk Mahkemesi'nde açılan davada ilk duruşmada karar verildi. Mahkeme Hakimi İpek Nur İyilikçi, Evci'yi açtığı davada haklı bularak Nüfus Cüzdanı'ndaki din hanesindeki İslam ibaresinin kaldırılmasına karar verdi. 
     
     YENİ NÜFUS CÜZDANINI ALDI 

     Öğretmen Evci, mahkeme kararıyla Sarayköy Nüfus Müdürlüğü'ne başvurarak din hanesi bölümünün boş olduğu yeni Nüfus Cüzdanı'nı aldı. Evci, ''Doğduğumda devlet bana sormadan dinimi İslam olarak yazmış. Laiklik tanımına göre kişilerin din tercihine müdahale edilmemelidir. Bana sorulmadan dinim yazıldığı için mahkeme kararıyla kimlik kartımdaki din hanesinin boş bırakılmasını sağladım'' dedi. 
     Davayı dinsiz olduğu ya da İslamiyet'i küçültmek için açmadığını belirten Evci, ''Bu davayı kişilerin hak ve hürriyetleri için açtım. İnancımın gizli tutulması için mahkemeye başvurdum ve kazandım'' diye konuştu. 
     İlk duruşmada karar veren mahkeme gerekçeli kararında davalı olarak duruşmaya katılan Sarayköy Nüfus Müdürlüğü temsilcisi İrfan Ağar'ın takdirin mahkeme heyetine ait olduğunu söylediği belirtildi. Savcı Şakir Yılmaz'ın esas hakkındaki mütalaasında davanın din ve vicdan hürriyeti kapsamında değerlendirilerek davacının istemi doğrultusunda İslam ibaresinin kaldırılması ve din hanesinin boş bırakılmasını talep ettiği kaydedildi. Anayasa, yasalar ve anayasaya aykırılığı ileri sürülemeyecek olan uluslararası sözleşme hükümleri gereğince kabul edilen din ve vicdan özgürlüğü ilkesinin gözönüne alınarak davanın kabulüne karar verildiği dile getirildi. 
     
     BAŞKA YERLERE ÇEKİLMESİN 

     Mahkemenin 29 Aralık'ta aldığı karar, yasal süre içerisinde temyiz edilmediği için 12 Şubat'ta kesinleşti. 
     Davayı açan öğretmenin avukat ağabeyi Gürkan Evci, kardeşinin davayı kişi hak ve hürriyetleri açısından açtığını, konunun başka yerlere çekilmemesi gerektiğini söyledi. Gürkan Evci, davanın Yargıtay kararı olmadığı için içtihat sayılamayacağını, bakanlık tarafından temyiz edilmeksizin bozma kararı istenebileceğini, bu durumda davanın Yargıtay'a gideceğini söyledi. 
     Denizli Barosu Başkanı Adil Demir ise, davanın Yargıtay'a intikal etmediği için emsal teşkil etmeyeceğini belirterek, ''Avrupa Birliği yolundaki Türkiye için bu davanın önemi büyük. Bu bir özgürlüktür. Devletin de kişi hak ve hürriyetlerini her alanda uygulaması gerekir'' dedi. 
     
</TEXT>
</DOC>
