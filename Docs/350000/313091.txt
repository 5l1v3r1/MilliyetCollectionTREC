<DOC>
<DOCNO> 313091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun30.html </URL>
<DATE> 2005/02/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB Komisyonu İsrail'den garanti isteyeceğiz 
</HEADLINE>
<TEXT>

     AB Komisyonu'nun dış ilişkilerden sorumlu üyesi Benita Ferrero-Waldner, Filistin'in, yeni AB yardımıyla inşa edilen altyapısını yıkmayacağı konusunda İsrail'den garanti isteyeceklerini söyledi. 
     Ferrero-Waldner, Ortadoğu turunun ilk durağı Kahire'de Mısır Başbakanı Ahmet Nazif ile görüşmesinin ardından gazetecilere açıklamasında, ''Yatırımlarımızın tahrip edilmesini istemiyoruz'' dedi ve İsrail'in bazı garantiler vermesine ihtiyaç duyduklarını belirtti. 
     Ferrero-Waldner, İsrailliler ve Filistinliler arasında son zamanlarda sükunetin sağlanmasıyla Avrupa Birliği'nin Filistinlilere yardımı artırmayı planladığını kaydetti. 
     Ancak Ferrero-Waldner bunun için, malların İsrail ve Filistin toprakları arasında serbest dolaşımı da dahil olmak üzere uygun koşulların sağlanması gerektiğini ifade etti. 
     Ferrero-Waldner, Filistin Devlet Başkanı Mahmud Abbas'ın güvenliği artırmak için çaba gösterdiğini, ancak bu çabalarına devam etmesi gerektiğini söyledi. 
     
</TEXT>
</DOC>
