<DOC>
<DOCNO> 301618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy15.html </URL>
<DATE> 2004/12/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baykal Hükümet 2 yılda her vatandaşın sırtına 1250 ek borç yükledi 
</HEADLINE>
<TEXT>

     CHP Genel Başkanı Deniz Baykal, hükümetin izlediği ekonomik politikanın babaların mirasını ve çocukların hakkını yiyen bir politika haline geldiğini söyledi. 
     Baykal, TBMM Genel Kurulu'nda 2005 yılı bütçesinin tümü üzerinde yapılan görüşmelerde, partisinin bütçe üzerindeki değerlendirmelerini dile getirdi. 
     Bütçe görüşmelerinin son yıllarda sıradan görüşmeler haline geldiğini ve eski önemini yitirdiğini belirten Baykal, ''Çünkü bütçe denetimi siyasi iradeden çıkıp IMF'nin denetimine kaydı ve otomatik uygulama metinleri haline geldi''dedi. Türkiye'nin ekonomik gidişatı ile ilgili her kişi ve kurumun bir değerlendirme yaptığını ve teşhis koyduğunu kaydeden Baykal, şunları söyledi 
     
     ''KAYGI VERİCİ GELİŞMELER'' 

     ''Bu bütçe AKP'nin önümüze getirdiği 3. bütçe. Diğer ikisi gibi bu bütçe de IMF ile ilişkiler çerçevesinde belirlenmiş bir bütçe. Samimi olarak söylemek gerekirse enflasyonun ve faizlerin inmesi ve büyümenin başlaması sevindirici gelişmelerdir. Ancak bunlar AKP'nin iktidarı devralmadan önce belirtileri ortaya çıkan gelişmelerdi ve bu trend devam ediyor. 
     Kaldı ki bir ekonomiyi sadece enflasyon ve buna bağlı olarak faizlerin düşmesi ile ölçmek kadar yanlış bir şey olamaz. Büyüme sevindirici ancak burada yaşanan iniş çıkışlar ve bir gaz bir fren yaklaşımı güven vermemektedir. Ekonomi ele ilgili gerçek değerlendirmeler borç tablosu, cari açık, işsizlik, vergi, eğitim sağlık hizmetleri ve gelir dağılımına bakılarak yapılır. Bunlar olumlu ise o ekonomi de iyi bir ekonomidir ama aksi olursa o ekonomi kaygı verici bir ekonomidir. '' Türkiye'nin dış borç sıralamasında 160 milyar dolar ile ilk 10 ülke arasında yer aldığını, toplam iç borcun 144 katrilyondan son iki yılda 91 katrilyon artarak 235 katrilyona çıktığını ifade eden Baykal, ''Bu artış Atatürk'ten bu yana Türkiye Cumhuriyeti Başbakanlarının yaptığı toplam borç kadardır. Yani bu hükümet 3 yıla 83 yıllık borç sığdırmıştır. 2 yılda her Türk vatandaşının sırtına siz 1250 dolar ek borç yaptınız'' diye konuştu. 
     
     ''10,5 MİLYON RESMİ İŞSİZ'' 

     Dış ticaret ve cari işlem açıklarının kırmızı alarm verdiğini ve Türkiye'nin kamu yatırımları açısından yüzde 4 ile Cumhuriyet tarihinin en düşük yatırımını gerçekleştirdiğini anlatan Baykal, ''izlenen ekonomi politika, babalarımızın mirası ve çocuklarımızın haklarını yiyen bir politika haline geldi'' dedi. 
     Türkiye'de 10,5 milyon insanın resmi olarak işsiz olduğunu beyan ettiğini ve 40-50 kişi alınacak işlere binlerce başvurunun yapıldığını söyleyen Baykal, buna karşın işsizlik fonunda toplanan 10 katrilyon liranın üzerinde paranın, vergi gibi borç finansmanında ve rantiye kesiminin faiz ödemesinde kullanıldığını ileri sürdü. 
     Baykal, hiçkimsenin AB üyeliği için KKTC'yi gözden çıkarmaya hakkı olmadığını bildirerek, Hükümet'e ''Millet sizi gözden çıkarır ama, Kıbrıs'ı gözden çıkarmaz'' dedi. 
     Baykal, 2005 Mali Yılı Bütçesi üzerinde TBMM Genel Kurulu'nda yaptığı konuşmada, 17 Aralık kararları ve sonrasında yaşanan gelişmeleri değerlendirdi. 17 Aralık'tan bugüne kadar geçen sürede kararlar için ''Zafer'' demenin mümkün olmadığının ortaya çıktığını ifade eden Baykal, bu kararın Türkiye'nin Çankaya Zirvesi'nde alınan kararlar dikkate alındığında kabul edilemeyeceğinin açık olduğunu söyledi. 
     ''Kalıcı kısıtlamalar yok'' derken Dışişleri Bakanlığı'nın ''Kalıcı kısıtlamaların kaldırılması için nota verdiğinin'' ortaya çıktığını ifade eden Baykal, ''Bu nota AB'ye değil, kalıcı kısıtlamalar olmadığını düşünen Türk Hükümeti'ne verilmiştir'' dedi. 
     Baykal, 17 Aralık kararlarının zaaflarının ortada olduğunu kaydederek, ''Kendi kendimizi avutmanın bir anlamı yoktur. O zaaflar oraya tesadüfen de girmiş değildir. Bizim kararlar karşısında heyecan ifade etmemiz, sadece gerçeklerden kopuk olduğumuz anlamına gelmez, yanlışları düzeltme yolunda vereceğimiz mücadeleye de zarar vermektedir'' diye konuştu. Kısıtlamaların Türk vatandaşlarının 25 yıl sonra bile vize almadan Avrupa ülkelerine giremeyeceği anlamına geldiğini bildiren Baykal, bunu kabul etmenin mümkün olmadığını söyledi. 
     
     ''KIBRIS AÇMAZI...'' 

     Konuşmasında Kıbrıs konusundaki gelişmelere de değinen Baykal, Türkiye'nin bu konuda bir açmazla karşı karşıya olduğunu ifade etti. Kıbrıs konusunun 3 Ekim'e kadar çözüme kavuşturulmasının en iyi senaryo olduğunu belirten Baykal, aksi durumda Kıbrıs Rum Yönetimi'nin fiilen de olsa tanınacağını bildirdi. ''Bu tanıma değildir'' açıklamalarının ''Türkiye'nin kendi kendisini kandırması'' anlamına geleceğini ifade eden Baykal, sözlerini şöyle sürdürdü 
     ''Kıbrıs Rum Yönetimi'ni Türkiye kabul ettiği anda KKTC'ye çok ciddi zarar verir. Bu, Türkiye'nin limanlarını, havaalanlarını Kıbrıs Rum Yönetimi'nin kullanması anlamına gelir, Kıbrıs Rum Yönetimi'nin KKTC'nin varlığını kabul etmesi anlamına da hiç gelmez. Ortaya çıkacak dengesizlik Kıbrıs sorununu çözümünde ciddi engeller ortaya koyar. Böyle bir durumdan sonra Rumların AB Ortaklık Konseyi'ne yeni talepler getirmesi mümkündür.'' Baykal, 40 yıldan bu yana hiçbir hükümetin Kıbrıs Rum Yönetimi'ni Kıbrıs Cumhuriyeti olarak tanımadığını belirterek, Başbakan Recep Tayyip Erdoğan'ın ''Türkiye'nin AB üyeliğini kuzey güney çatışmasına feda edemeyiz'' sözlerini ''Talihsiz bir açıklama'' olarak nitelendirdi. 
     Türkiye'nin Kıbrıs'ta ''Güney-Kuzey arasındaki mücadelenin seyircisi değil, tarafı olduğunu'' kaydeden Baykal, şunları söyledi 
     ''Türkiye'nin Londra ve Zürih anlaşmaları ile sahip olduğu haklar ve üstlendiği görevler vardır. AB üyeliği uğruna bunları hiçe sayamayız. AB'nin üyelik verme karşılığında bize bu konulardan vazgeçmemizi talep etme hakkını da AB'ye veremeyiz. Hiçbir Türk Hükümeti'nin, millete mal olmuş bir davayı feda etmeye hakkı yoktur. Kıbrıs'ı gözden çıkarmaya kimsenin hakkı yoktur. Buna biz de izin vermeyiz, millet de izin vermez. Millet sizi gözden çıkarır ama Kıbrıs'ı gözden çıkarmaz. Unutmayın anavatanın çocukları Kıbrıslı Türkleri korumak için canlarını verdiler. Bizim Kıbrıslı Türklere ve orada yatan şehitlere namus sözümüz vardır. Biz CHP'liler olarak Kıbrıs davasına sonuna kadar sahip çıkmaya devam edeceğiz. Tanınması gereken Kıbrıs Rum Yönetimi değil, hakkı elinden alınan barışçı KKTC'dir.'' Baykal, Kıbrıs sorununun bu noktaya gelmesinde yabancı devletlerin de sorumluluğu olduğunu belirterek, bu nedenle onların çözüme yönelik yeni bir tabloyu ortaya koymaları gerektiğini bildirdi. 
     Baykal, ekonomide olumsuz gelişmeler yaşandığını savunarak, ''Ekonomi toparlansa hükümet, IMF'ye Getir üç yıl daha vur elimize kelepçeyi der miydi '' diye konuştu. Baykal, AK Parti Hükümeti döneminde ''Partizanlık, kadrolaşma ve devlet olanaklarını ele geçirme çabasının çığırından çıktığını'' kaydetti. 
     Baykal, TBMM Genel Kurulu'nda bütçe görüşmeleri sırasında yaptığı konuşmada, Hükümet'in ''ekonominin iyiye gittiği'' iddiasıyla kendi kendini kandırdığını savundu. Ekonomide ciddi sorunlar bulunduğunu kaydeden Baykal, ''Daha çözüm umudunu ifade edecek aşamaya bile gelmedik'' dedi. 
     Hükümet'in IMF'ye ''Lütfen bizi bırakmayın, ayakta duramayız, bize sahip çıkın'' dediğini ifade eden Baykal, ''Demek zorunda kaldılar... Ekonomi toparlandı da mı onun için demek zorunda kaldılar Ekonomi toparlansa Hükümet, IMF'ye Getir üç yıl daha vur elimize kelepçeyi der miydi '' diye konuştu. 
     Baykal, her şeyin iyiye gittiği iddiasıyla topluma moral verildiğini, morale ihtiyaç olduğunu ancak gerçeklerin de görülmesi gerektiğini kaydetti. Türkiye'nin kendi ayakları üzerinde duracak aşamaya gelmediğini ifade eden Baykal, dünyada 6.5 faiz dışı fazla ile ayakta duran bir tane ülke bulunmadığını söyledi. 
     CHP Genel Başkanı Baykal, işsizlik rakamlarının, insanların iş aramaktan umudunu kestiği için azalmış gibi göründüğünü, temel ihtiyaç maddelerinin fiyatlarının enflasyonun çok üzerinde oranlarda arttığını, çalışanların büyük sıkıntı çektiğini ifade etti. Ankara Büyükşehir Belediyesi'nin ulaşım ücretlerini yüzde 33 oranında arttığını belirten Baykal, ''Belediyenin çocuklara dağıttığı topların, seçimi kazanmak için dağıttığı nohudun, fasulyenin, toz şekerin bedelini bütün Ankara halkı mı ödeyecek '' diye sordu. 
     Memurların ''Kamu kesiminde oluşturulan BDDK, TMSF gibi imtiyazlı adacıklarda çalışanlar dışında'' yoksullaştığını savunan Baykal, Milli Eğitim Bakanlığı'nda, Sağlık Bakanlığı'nda çalışanlara zulmedildiğini öne sürdü. 
     
     ''PARTİZANLIK, KADROLAŞMA...'' 

     Baykal, ''Partizanlık, kadrolaşma ve devlet olanaklarını ele geçirme çabası çığırından çıkmıştır'' dediği konuşmasını şöyle sürdürdü 
     ''Kızılay'a kadar uzanmıştır. Kızılay teşkilatı partizanca kavgaların savaş alanı haline getirilmiştir. 
     TÜBİTAK aynı şekilde, Anadolu Ajansı aynı şekilde... Geçenlerde AA'daki bir gazeteci Milli Eğitim Bakanı'nın bir gecede değiştirmek istediği bir yönetmeliği kamuoyunun bilgisine sunmuştur. Bunu yapan gazeteci yerinden derhal uzaklaştırılmıştır. 
     Bütün bunlar nasıl bir yönetim zihniyeti ile karşı karşıya bulunduğumuzu göstermektedir. Başbakan, bürokratik oligarşiden söz ediyor. Sayın Başbakan oligarşi mi kaldı sayenizde, ne oligarşi kaldı ne demokrasi kaldı. memurların tümünü değiştirdiniz, kendi tayin ettiklerinizden şimdi kendiniz şikayet etmeye kalkıyorsunuz.'' Konuşmasında özelleştirme kapsamındaki kuruluşlarda yaşananlara da değinen Baykal, buralarda çalışılan özürlülerin işlerinden uzaklaştırıldığını bildirdi. 
     Baykal'ın konuşmasından sonra çalışmalara ara verildi. 
     
</TEXT>
</DOC>
