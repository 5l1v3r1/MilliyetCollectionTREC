<DOC>
<DOCNO> 318480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun22.html </URL>
<DATE> 2005/02/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Almanya'da Yeni Akit 'halkı kışkırtmaktan' yasaklandı 
</HEADLINE>
<TEXT>

     Almanya Federal İçişleri Bakanı Otto Schily, Frankfurt kenti yakınlarındaki Mörfelden-Walldorf kasabasında bulunan Yeni Akit limited şirketinin faaliyetlerini, ''halkı sistematik şekilde kışkırttığı'' iddiasıyla yasakladı. 
     Federal İçişleri Bakanlığı tarafından yapılan açıklamada, Yeni Akit'in yayıncılığını yaptığı ''Anadolu'da Vakit'' adlı gazetenin ''geçmişte, özellikle İsrail devletine, Yahudilere ve Batılı toplumsal düzene karşı kışkırtıcı makaleler yayınladığı'' öne sürüldü. 
     Yasak kararının hemen uygulanmaya başladığı ve Yeni Akit tesislerinde bazı delillere ve mal varlıklarına el konulduğu kaydedildi. 
     Schily de bu konuda yaptığı yazılı açıklamada, ''Yeni Akit'in, sözde ciddi habercilik yaparak, Yahudi ve Batı karşıtı kışkırtıcılık yaptığını ve kendini savunabilen bir demokrasinin Yeni Akit gibi bir kuruluşun Türk okurlara Yahudi ve Batı karşıtı propaganda yapmasına izin veremeyeceğini'' ifade etti. 
     ''Anadolu'da Vakit gazetesinde bu tür makalelere sık sık rastlandığına'' işaret eden Schily, ''bunun sistematik bir şekilde halkı kışkırttığını, buna izin vermeyeceğini'' kaydetti. 
     ''Savcılığın sürdürdüğü birçok soruşturmaya rağmen, Yeni Akit yöneticilerinin tutumlarını değiştirmek yerine kışkırtıcılık yapılan makale sayısını artırdıklarını'' da belirten Schily, ''düşünce ve basın özgürlüğüne büyük önem verdiklerini, ancak gazetede belirli halk gruplarının insan onuruna karşı yazılan makaleler nedeniyle yasağın da gerekli ve uygun olduğunu'' bildirdi. 
     
</TEXT>
</DOC>
