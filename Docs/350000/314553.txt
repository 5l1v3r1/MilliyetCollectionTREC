<DOC>
<DOCNO> 314553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas08.html </URL>
<DATE> 2005/02/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"3 lahmacun istiyoruz"... 112 Acil'den ilginç ve gereksiz istekler... 
</HEADLINE>
<TEXT>

     Erzurum'da, 112 acil servise, lahmacun siparişinden ineğinin doğumu için yardım isteyen çiftçiye kadar değişik taleplerin geldiği bildirildi. 
     Erzurum Ambulans Servisi Başhekimi Dr. Cezmi Karaca, AA muhabirine yaptığı açıklamada, 112 acil servise günde ortalama 12-15 bin arasında telefon geldiğini belirterek, gelen telefonların sadece 200 tanesinin amacına uygun aramalar olduğunu söyledi. 
     Karaca, 112 acil servisine gelen telefonlar arasında çok ilginç istekleri bulunan vatandaşların olduğunu, gelen telefonlarda lahmacun siparişi verenlerin de ineğinin doğumu için yardım isteyenlerin de bulunduğunu açıkladı. 
     Servise hergün çok sayıda küfürlü telefon gelmesinin en önemli sıkıntılarından birisi olduğunu belirten Karaca, telefonlar arasında adres soranların, telefon numarası öğrenmek isteyenlerin ve maç değerlendirmesi yapanların da bulunduğunu ifade etti. 
     Karaca, özellikle ilçelerdeki vatandaşların 112 acil servis hattını ilçelerdeki devlet hastanesi veya sağlık ocağı sanarak aradıklarını ve hastalarıyla veya yakınlarıyla görüşme talebinde bulunduklarını söyledi. 
     Karaca, gereksiz telefonların işlerini olumsuz yönde etkilediğini belirterek, şunları kaydetti 
     ''Servisimize yapılan aramaların yüzde 90'ı, gereksiz. Servisimize bir günde ortalama 12 ile 15 bin arasında telefon geliyor. Bu telefonlardan 200 tanesi gerçekten sağlık sorunu için. Söz konusu aramalardan günde sadece 50 tanesine ambulans sevk ediyoruz. Vatandaşlarımızın bu konuda duyarlı olmasını bekliyoruz.'' 
     
     YOĞUNLUK AKŞAM SAATLERİNDE ARTIYOR 
     Erzurum Ambulans Servisi Başhekimi Dr. Cezmi Karaca, gereksiz telefonlarda yoğunluğun özellikle okulların dağılış saatleri sonrasında ve akşam saat 19.00'dan sonra arttığını bildirdi. 
     Özellikle cep telefonlarının sim kartının çıkarılarak arandığına dikkat çeken Karaca, bu sıkıntı nedeniyle sim kartsız aramaları bloke eden bir sistem kurulması için ilgili makamlara başvurduklarını kaydetti. 
     Karaca, bu konuda ailelerin de duyarlı davranmasını istedi. 
     
     EN FAZLA ARAMA, KALP HASTALIKLARI VE TRAVMA İÇİN 
     Dr. Cezmi Karaca, Erzurum'da 112 acil servisin 2004 yılı içinde en fazla kalp hastalıkları ve travma nedeniyle arandığını söyledi. 
     2004 yılında 8031 hasta için ambulans çıkarıldığını bildiren Karaca, bu hastalar arasında birinci sırada bin 284 vaka ile kalp hastalıklarının, ikinci sırada ise bin 92 vaka ile trafik kazası, düşme ve benzeri gibi travmaların oluşturduğunu ifade etti. 
     Karaca, il geneline 28'i doktor toplam 80 personel ve 25 ambulansla hizmet verdiklerini bildirerek, şunları kaydetti 
     ''112 acil servis, aşırı yoğunluğa ve personel sıkıntısına rağmen vatandaşa en iyi hizmeti sunmaya çalışıyor. Gereksiz telefonlar, en büyük sıkıntımız. Vatandaşlarımız vakit geçirmek için bizleri arıyor. Bu sırada gerçekten yardıma ihtiyacı olanları kimse düşünmüyor.'' 
     
</TEXT>
</DOC>
