<DOC>
<DOCNO> 330285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo30.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Liverpool Juventus 

Şampiyonlar Ligi çeyrek finalinde bu gece çok önemli bir maç var. Kupanın iki iddialı takımı Liverpool Anfield Road'da Juventus'u konuk edecek. 21.45'teki mücadeleyi STAR TV naklen ekrana getirecek. İki takımın 1985 yılında Heysel'deki olaylı Şampiyon Kulüpler Finali'nden sonra ilk kez karşılaşacak olması açısından bu maç büyük önem taşıyor. Günün diğer mücadelesinde ise Lyon evinde PSV Eindhoven'ı ağırlayacak. 

Müthiş final Federer'in 

Nasdaq 100 Tenis Turnuvası'nın finali uzun süre akıllarda kalacak bir mücadeleye sahne oldu. Dünya tenisinin 1 numarası Roger Federer, 3 saat 42 dakika süren nefes kesen maçta 18 yaşındaki Nadal'ı 3-2 mağlup edip, bu turnuvada kariyerinin ilk şampiyonluğunu elde etti. İlk iki seti 2-6 ve 6-7'yle kaybeden İsviçreli raket daha sonra toparlanıp, 7-6, 6-3 ve 6-1'lik setlerle sonuca gitti. Federer üst üste 22. maçını kazanırken, İspanyol tenisinin 'altın çocuğu' Nadal da mücadelesiyle alkış aldı. 

Fatura Bowyer'a Dyer kurtuldu 

Newcastle United Kulübü, Aston Villa maçında birbirleriyle kavga edip, oyundan atılan iki oyuncusundan Lee Bowyer'ı suçlu buldu. Siyah-Beyazlı yönetim, olayı başlattığı bildirilen Bowyer'a 6 haftalığına denk gelen 250 bin sterlinlik para cezası verdi. Kieron Dyer'a ise herhangi bir ceza uygulanmadı. Ancak İngiliz Futbol Federasyonu'ndan üçer maç ceza alan iki yıldız da Manchester United ile yapılacak kupa yarı finalinde forma giyemeyecek. 

'Daha yolun başındayız' 

Formula 1 Dünya Şampiyonası'nda sezonun ilk üç yarışı sonunda 26 puanla zirveye oturan Fernando Alonso temkinli olmayı elden bırakmıyor. Renault'nun İspanyol sürücüsü, henüz yolun başında olduklarını belirtip, "Şampiyona çok uzun. Daha koşulacak 16 yarış var. Çok iyi başladık ama bu şekilde devam etmezsek şu ana kadar kazandığımız puanların pek bir anlamı olmaz" dedi. Alonso, son 14 yılın en kötü başlangıcını yapan Schumi'nin 24 puan önünde yer alıyor. 

ATICILIK 

Başkandan suçlama 
Atıcılık ve Avcılık Federasyonu Başkanı Latif Aral Aliş, eski başkan Metin Sertoğlu'nu topa tuttu. Sertoğlu'nun üzerlerinde baskı uygulamaya çalıştığını iddia eden Aliş, "Kendisi misyonunu tamamladı. Artık atıcılığı hobi olarak yapması gerekir. H l yitirdiği seçimlerin etkisinde kalarak bizi küçümseyen tavırlar içinde" diye konuştu. 

OTOMOBİL 

Klasiklerde sorun çıktı 
İstanbul'da önceki gün sona eren Klasik Otomobil Rallisi'nin genel klasmanı yapılan itiraz ile değişti. İstanbul - Silivri parkurunda gerçekleştirilen ve 44 takımın katıldığı rallide, Haluk - Tini Ünsal çifti ikinciliğe yükselirken, Demir - Turgut Berberoğlu ikilisi de üçüncü sıraya düşürüldü. 

BİSİKLET 

Yönetim belli oldu 
11 Aralık'ta yapılan seçimlerle Bisiklet Federasyonu Başkanlığı'na getirilen Emin Müftüoğlu, Yönetim Kurulu'nu belirledi. Bahattin Akyön, Abdurrahman Açıkalın, Ali Kartal, Mehmet Arıcı ve Osman Altınsu'nun asbaşkanlığı üstlendiği federasyonda, 17 üye görevlendirildi. 

FUTBOL 

Süper zirve 
Futbol Federasyonu yönetimi, 2005-2006 sezonunun planlanması için aralarında Fenerbahçe'nin hocası Daum ile Beşiktaş'ın çalıştırıcısı Rıza Çalımbay'ın da bulunduğu Süper Lig takımlarının teknik direktörleri ve kulüp yöneticileriyle bir araya geldi. Lütfi Kırdar Uluslararası Kongre ve Sergi Sarayı'ndaki toplantıdan sonra açıklama yapan Federasyon Genel Sekreteri Lutfi Arıboğan, gelecek sezonun lig planlaması, Türkiye Kupası statüsü ve alternatif lig konularında görüş alışverişinde bulunduklarını söyledi. 

G.BİRLİĞİ 

Rota Brezilya 
Gençlerbirliği, transferde rotasını Brezilya'ya çevirdi. Brezilya'da geçen hafta içinde 8-10 gün süreyle fut-bolcu izlendiğini belirten Basın Sözcüsü Muammer Akyüz, "Gtari giderse yabancı kontenjanımız iki olacak. El Saka'nın durumu belirsiz. Transfer edeceğimiz 2-3 oyuncu için bir yer daha açmak gerekecek" ifadesini kullandı. 

SAKARYA 

Aydın uyardı 
Ankaragücü'nü deplasmanda farklı deviren Sakaryaspor, gözünü Fenerbahçe'ye dikti. Başkan Selahattin Aydın, rehavete kapılmamaları gerektiğini söyledi, "Ankaragücü maçı geride kaldı. Lider Fenerbahçe karşısına da mutlak galibiyet parolasıyla çıkacağız. Çünkü kaybetmeye tahammülümüz yok. Rakibimizden puan alabilecek güce sahibiz" diye konuştu. 

KAYSERİ 

'Bu sonuç ateşler' 
Kayserispor Teknik Direktörü Hikmet Karaman, Galatasaray karşısında aldıkları bir puanın takımın motivasyonunu daha da artıracağını söyledi. Karaman, "Bu sonuç bizi gevşetmez, daha da ateşler. İstanbulspor maçında kaptırdığımız puanı, herkesin masa başında bizi yenik ilan ettiği Galatasaray maçında elde ederek, önemli avantaj kazandık" dedi. 

TURNUVA 

FUTSAL başlıyor 
Üniversitelerarası Salon Futbolu Turnuvası FUTSAL 5 Nisan 2005 Salı günü TFF Başkanı Dr. Levent Bıçakcı ve Üniversite Spor Federasyonları Başkanı Prof. Dr. Kemal Tamer'in yapacağı başlama vuruşuyla start alacak. İstanbul Üniversitesi Avcılar kampüsünde bulunan spor salonunda saat 10.00'da başlayacak turnuvanın İstanbul elemelerine 8 takım katılacak. 


</TEXT>
</DOC>
