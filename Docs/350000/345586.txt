<DOC>
<DOCNO> 345586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yazar/tamer.html </URL>
<DATE> 2005/05/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kızınıza bir ışık tutun, o size aydınlığı getirsin 
</HEADLINE>
<TEXT>


Önce gazetemizde yıllardır karşılıklı sayfalarda köşeleri paylaştığımız sayfa komşum Güngör Uras'a bir not. 
Güngör Bey, pazar günkü yazısında 1993'te ölen annesinin cenazesinde, dostlarının Türk Eğitim Vakfı TEV'e yaptıkları bağışlarla bugüne kadar 9'u üniversite, 7'si lise, 1'i de deprem yetimi ilkokul öğrencisi olmak üzere toplam 17 kızımıza bursla eğitim olanağı sağlandığını yazmış. Ne kadar güzel. Bu işin önemini taa 40 - 50 yıl öncesinden gören Vehbi Koç'u da bu vesileyle rahmetle analım. 
Uras'ın yazısından öğrendiğime göre TEV'in burs fonundan yakın zamana kadar anapara ile değil, anaparanın faiziyle öğrencilere burs veriliyormuş. Güngör Bey geçenlerde TEV'den, "Faizler düştüğü için burs ödemelerinin anaparadan yapıldığı, anaparayı yükseltmezse burs verme imk nının kalmayacağını" bildiren bir mektup almış ve anaparayı yükseltmeye karar vermiş. 

70 bin YTL'ye 1 derslik 
Uras "TEV şimdilerde en az 15 bin YTL'lik 15 milyar TL bir fonla bir üniversite öğrencisine, en az 5 bin YTL'lik 5 milyar TL bir fonla meslek lisesi öğrencisine burs verebiliyor," hatırlatmasını yaptıktan sonra yazısını "İmk nı olup da, 'Okuyamayanlara nasıl yardımım olabilir ' diye düşünenlerin bilgilerine arz ederim" cümlesiyle noktalıyor. 
Güngör Bey dostumuz, "Kızlarımız Okusun" başlığını attığı bu yazısında keşke Milliyet'in "Baba Beni Okula Gönder" kampanyasıyla ilgili birkaç rakam da verseymiş. Bizim kampanyada yılda 300 YTL vererek 1 kızımızı okullu yapabilirsiniz. Çağdaş Yaşamı Destekleme Derneği'nin belirlediği rakam bu. Ancak bu 300 YTL'yi 3 yıl garanti edeceksiniz ki çocuk okulu tamamlayabilsin. Okul olmadığı için kızlarımızın okuyamadığı köy ve ilçelere bir derslik yapmanın bedeli ise 70 bin YTL, yani TEV'in 5 üniversite öğrencisine verdiği burstan daha düşük. 

Kızlarımız reklamlarda 
Gelelim yazıma başlık yaptığım sloganın öyküsüne... 
Önceki akşam 4. Levent'teki İş Kuleleri Oditoryumu'nda Milliyet açısından çok anlamlı bir ödül töreni vardı. 
Uluslararası Reklamcılık Derneği'nin düzenlediği Üniversitelerarası Reklam Yarışması'nın sekizincisinde, 23 üniversiteden 54 takım "Kızlarımızı okula gönderelim" ana teması etrafında yarıştılar. Üniversite öğrencilerinin oluşturduğu takımların her biri, kendilerine reklam ajansı gibi isim vererek 2004 eylülünde belirlenmiş konu üzerine yaratıcı fikirler ürettiler. Birbirinden değerli 54 fikir ve projeden 7'si finale katılmaya hak kazandı. Ve önceki günkü finalde 3 takım ipi göğüsledi. 

Üniversiteli gönüllüler 
1.'lik Ödülü, Selçuk Üniversitesi İletişim Fakültesi öğrencilerinin oluşturduğu Ajans Briefhane'nin oldu. Sloganları Kızınıza bir ışık tutun, o size aydınlığı getirsin 
2.'lik Ödülü'nü, İstanbul Bilgi Üniversitesi İletişim Fakültesi öğrencilerini biraraya getiren Ajans Sekiz aldı. Sloganları Bırakın hayal olmaktan çıksın, kızınız okullu olsun 
3.'lük Ödülü'nü Eskişehir Anadolu Üniversitesi İletişim Fakültesi öğrencilerinin RecAİ Ajans adını verdikleri takım kazandı. Sloganları Kendi ayakları üzerinde durabilen nesiller için kızlarımız okusun 
Biz, Milliyet olarak bu anlamlı yarışmaya katılan ve yıl boyunca kızlarımızın okullaşması için yaratıcı fikirler üreten tüm öğrencileri, "Baba Beni Okula Gönder" kampanyasının yurdun dört bir yanındaki gönüllüleri kabul ediyoruz. Kızlarımızın okullaşmasını bir yıl boyunca yüreklerinde duyumsayan gençlerimizle, kampanyamız boyunca birlikte olmayı umarken, yarışmanın ana temasını "Kızlarımızı okula gönderelim" olarak belirleyen Uluslararası Reklamcılık Derneği'ne de teşekkür ediyoruz. 





Üçüncü olan reklam filminde, üzerinde üzgün kız çocuk resimlerinin bulunduğu domino taşları arka arkaya dizilidir. İlk domino taşının devrilmesi ile zincir kopar, ta ki güler yüzlü kız çocuğuna ait domino taşına gelene kadar. Daha sonra gülen kız yüzlü domino taşları sıraların üzerinde resmedilir. Arkadan slogan görünür Kendi ayakları üzerinde durabilen nesiller için kızlarımız okusun 









</TEXT>
</DOC>
