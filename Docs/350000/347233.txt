<DOC>
<DOCNO> 347233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo35.html </URL>
<DATE> 2005/05/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erzik Fenerbahçe'ye Devler Ligi'ne direkt katılma hakkı doğuyor... 
</HEADLINE>
<TEXT>

     UEFA Asbaşkanı Şenes Erzik, UEFA'nın ciddi bir kuruluş olduğunu ve lobilerle karar vermediğini söyledi. 
     İstanbul Valisi Muammer Güler'i ziyaretinde, basın mensuplarının Fenerbahçe'nin gelecek sezon Şampiyonlar Ligi'ne direkt katılması ve İngiltere'de Liverpool takımı için çeşitli lobilerin yapıldığı haberleriyle ilgili sorular karşısında, ''UEFA ciddi bir kuruluştur ve lobi ile karar veren bir kuruluş değildir. UEFA'nın yönetmelikleri var ve bunlarla yönetilir'' dedi. 
     Şampiyonlar Ligi'ne katılma koşullarının geçen 19 Nisan'da Estonya'da yaptıkları UEFA İcra Kurulu toplantısında ele alındığını ve 2005-06 sezonu için geçerli olan yönetmeliklerin onaylanıp yürürlüğe girdiğini anlatan Erzik, şöyle devam etti 
     ''Yani 1.5 ay evvel onayladığı bir yönetmeliği UEFA'nın değiştirmesi hangi nedenle olursa olsun bugüne dek gerçekleşmedi. Orada çok açık ifadeler var. 4 takımla katılan ülkeler için, şampiyon oradan çıkarsa ve ilk 4'ün arasında yoksa 5. takım olarak katılamaz. 5 takımla katılan hiçbir ülke yok. Çünkü format böyle hazırlanmış. Zamanlama, ne zaman oynayacakları, hepsi oraya göre düzenlenmiş. Hal böyle olunca, İngiltere'de 4. olan Everton'ın UEFA'ya gönderilmesi halinde yerine Liverpool Şampiyonlar Ligi'ne girebilir.'' Bu konuda bazı beyanatların olduğunu kaydeden Erzik, ''Bir takım gelmiş büyük bir başarıyı göstermiş, şampiyon olmuş ama katılamıyor. Eğer böyle bir düşünce varsa UEFA İcra Kurulu oturur, gelecek için yani 2006-07 için bunu uygular, yoksa gelecek sezon için değil'' diye konuştu. 
     
     ''FENERBAHÇE'YE DİREKT KATILMA HAKKI DOĞUYOR'' 

     İspanya'da 2000 yılındaki uygulamayı hatırlatan Erzik, Real Zaragoza takımının UEFA Kupası'na gönderildiğini, yerine de Real Madrid'in Şampiyonlar Ligi'ne katıldığını ifade ederek, şöyle devam etti 
     ''Eğer İngiltere Futbol Federasyonu Everton'ı UEFA Kupası'na göndermiyorsa ki şu ana kadar göndermiyor ve böyle bir müracaat yok. O zaman olmaz. 1.5 ay önce yapılmış yönetmeliğin değişmesi halinde, UEFA kendi yönetmeliklerine uymuyor olacak ve böyle bir şey olursa ben muhalifim ve böyle bir şeye evet demem sözkonusu değil. Her şeyden önce bu Türkiye, Fenerbahçe meselesi değil, prensipler meselesi. Kendi koyduğunuz prensiplere aykırı davranırsanız, başkalarından saygı bekleyemezsiniz. Başka bir çözüm görmüyorum.'' Erzik, bu durumda Fenerbahçe'nin Şampiyonlar Ligi'ne direkt katılıp katılmayacağı sorusuna, '' Bu durumda Fenerbahçe'nin direkt katılma hakkı doğuyor'' diye yanıt verdi. 
     
</TEXT>
</DOC>
