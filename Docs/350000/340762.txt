<DOC>
<DOCNO> 340762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/ekonomi/eko02.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açık 18 milyar dolara gidiyor 
</HEADLINE>
<TEXT>


İlk üç aylık sonuçlar Türkiye'nin bu yılki cari açığının 18 milyar doları aşacağını gösteriyor 

ANKARA ANKA 

Yılın ilk 3 ayında rekor düzeyde gerçekleşen cari işlemler açığı, bu yılki toplam cari işlemler açığının 18 milyar dolara ulaşabileceği sinyalini verdi. 
Merkez Bankası'nın önceki yıllara ilişkin ödemeler dengesi verilerinden yapılan belirlemelere göre Türkiye ekonomisinde, cari işlemler açığı oluştuğu yıllarda yıllık toplam açığın yaklaşık üçte biri yılın ilk üç ayında veriliyor. 
Bu gelişme, bu yılın ilk 3 ayında gerçekleşen 6.3 milyar dolarlık cari işlemler açığı rakamının, eğer döviz kurlarında çok önemli bir sıçrama yaşanmaz ve Türkiye ekonomisi beklenmedik bir şekilde durgunluğa girmez ise yıl sonunda 18 milyar doların üzerinde bir açık verileceğinin habercisi olarak değerlendiriliyor. Bu yılın ilk üç ayındaki açık üçer aylık dönemler itibariyle rekor bir düzeye işaret ediyor. 
Türkiye yıllık bazda rekor düzeyde cari işlemler açığı verildiği 2004 yılının ilk çeyreğinde 5 milyar 377 milyon dolarlık cari işlemler açığı vermişti. 
Geçen yılın ilk çeyreğindeki bu açık yılın tamamındaki 15 milyar 543 milyon dolarlık açığın yüzde 34.6'sını oluşturmuştu. Bu durumda, bu yılın ilk çeyreğinde gerçekleşen 6 milyar 317 milyon dolarlık cari açığın yıl sonu cari açığın yüzde 34.6'sı olduğu dikkate alındığında, yılsonunda cari işlemler açığının 18 milyar 260 milyon dolara ulaşabileceği ortaya çıkıyor. 


</TEXT>
</DOC>
