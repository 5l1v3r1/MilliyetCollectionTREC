<DOC>
<DOCNO> 332887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun40.html </URL>
<DATE> 2005/04/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Macaristan, 'Attila'nın Hunları'na azınlık statüsü vermiyor 
</HEADLINE>
<TEXT>

     Macaristan, kendilerini ''Attila'nın Hunları'' diye adlandıran gruba azınlık statüsü vermeyecek. 
     Konuyu ele alan Meclis İnsan Hakları Komisyonu, hükümet adına konuşan Ulusal Azınlıklar Bürosu Başkanı Antal Heizer'in, kendilerine bu adı veren kişilerin iddialarının bilimsel kanıtı olmadığını söylemesi üzerine, azınlık statüsü isteğini reddetti. 
     Heizer, uzmanların oybirliğiyle, bu kişilerin ulusal ya da etnik azınlık olarak görülemeyeceklerini belirttiklerini söyledi. 
     Hunların temsilcisi Imre Josua Novak ise kararı protesto etti ve ''Hunlar ölmedi. Birkaç milyonluk bir etnik grubun öldüğünden bahsetmek bilim dışıdır'' diye konuştu. 
     Macaristan'da azınlık statüsüne sahip olmak için, bu iddiada bulunan grubun en az 1000 imza toplaması ve atalarının en az 100 yıldır Macaristan'da yaşadığını kanıtlaması gerekiyor. 
     
</TEXT>
</DOC>
