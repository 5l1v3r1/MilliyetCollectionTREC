<DOC>
<DOCNO> 317853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun52.html </URL>
<DATE> 2005/02/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Güney Asya'daki ülkeler benzer kayıplar vermemek çareler arıyor 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinin ardından, bölge ülkeleri, gelecekteki olası felaketlerin zararlarını en aza indirmek için çareler arıyor. 
     Felaketin en çok etkilediği Endonezya, Sri Lanka, Tayland ve Hint Okyanusu'na kıyısı bulunan diğer ülkelerin temsilcileri, Japonya'nın başkenti Tokyo'da düzenlenen konferansta bir araya geldi. 
     BM'nin desteğiyle düzenlenen konferansta, Japon uzmanlar, bölgede kurulabilecek alarm sistemi için, kendi uyarı sistemlerini model olarak tanıttı. 
     Konferansta, felaket mağduru ülkelerin üzerinde çalıştığı diğer önlemler de gündeme geldi. 
     
     ''KAÇIŞ TEPELERİ'' 
     Endonezya, Açe bölgesinin başkenti Banda Açe ve çevresinin yeniden inşasına ilişkin ana plan çerçevesinde, halkın, depremlerin tetiklediği dev dalgalardan kaçabilmesi için kıyı şeridine tepeler yapmayı planlıyor. 
     Yetkililer, bu ''kaçış tepeleri''nin yüksekliğinin 16 metre kadar olabileceğini, büyüklüklerinin ise köylerde yaşayan nüfusun yoğunluğuna göre değişebileceğini ifade ettiler. 
     Yerleşim birimleriyle deniz arasına duvar inşa etmenin de ele alındığı söz konusu ana planda, kıyı şeridine çok yakın yapılanmalara da kısıtlama getirilmesinin söz konusu olduğu belirtildi. 
     Maldiv Adaları hükümeti ise halkı daha yüksek kesimlerdeki iki ya da üç katlı binalara taşımayı planlıyor. 
     Yetkililer, nüfusun yaklaşık yüzde 60'ının bu şekilde yer değiştirmesinin planlandığını, ancak halkın tümümün bunun için istekli olmadığını belirttiler. 
     Bölge ülkeleri, 2006 yılının ortalarında, Hint Okyanusu'nda etkin bir tsunami uyarı sistemi kurulmasını hedefliyor. 
     
</TEXT>
</DOC>
