<DOC>
<DOCNO> 327676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo08.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da sancı 
</HEADLINE>
<TEXT>


Cezalı Burhan ve sakat Recep'in yokluğunda Sinan, Yasin ve Eser'in sözleşme gereği Beşiktaş'a karşı oynayamayacak olması teknik heyeti sıkıntıya soktu 

M.Ali SABUNCU 


Hafta sonu sahasında Beşiktaş'ı ağırlayacak olan Diyarbakırspor'da Teknik Direktör Oğuz Çetin kadro kurmakta zorlanıyor. Kart cezalısı Burhan ve sakat Recep'in forma giyemeyeceği kritik maçta Sinan Kaloğlu, Yasin ve Eser'in de özel sözleşme gereği eski takımlarına karşı oynayamayacak olması Çetin'i kara kara düşündürüyor. 
Genç teknik adam, özel sözleşmeler yüzünden Sinan Kaloğlu, Yasin ve Eser'in forma giyememesinin haksızlık olduğunu söyledi. Oğuz Çetin, "Sezon başında bu takımın başında ben olsaydım bu tür kiralamalara karşı çıkardım. Bir takımın formasını giyen futbolcu oynamakta özgür olmalı" dedi. 
Beşiktaş maçının zor geçeceğini de kaydeden Çetin, "Trabzonspor galibiyetiyle moral bulan rakibimizi yenmek için elimizden geleni yapacağız" diye konuştu. 
Bu arada Oğuz Çetin'in yönetimden özel prim isteyeceği bildirildi. 


</TEXT>
</DOC>
