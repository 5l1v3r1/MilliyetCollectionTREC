<DOC>
<DOCNO> 323420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy02.html </URL>
<DATE> 2005/03/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sağlık Bakanı Akdağ Türkiye'de aşı üretiminden vazgeçilmemiştir 
</HEADLINE>
<TEXT>

     Sağlık Bakanı Recep Akdağ, Türkiye'nin aşı üretiminden vazgeçmesinin söz konusu olmadığını belirterek, ''Ülkemizde aşı üretimi ve teknolojisinin geliştirilmesinin stratejik önemi bilinmekte ve çalışmalar buna göre yürütülmektedir'' dedi. 
     Recep Akdağ, CHP Ordu Milletvekili Sami Tandoğdu'nun yazılı soru önergesini yanıtlarken, Türkiye'deki aşı üretimi ve ithalatına ilişkin bilgi verdi. Akdağ, Sağlık Bakanlığı'na bağlı Hıfzıssıhha Merkezi Başkanlığı'nda çeşitli aşı üretimlerinin gerçekleştirildiğini ancak, ödenek yetersizliği nedeniyle 1996 yılından itibaren akrep, şarbon, tetanos, difteri antiserumları dışındaki aşı üretiminin durdurulduğunu belirtti. 
     Bakanlığı döneminde ise araştırma ve geliştirme faaliyetleri ile üretimde ilk kez fermentör teknolojisine geçildiğini ifade eden Akdağ, geliştirilen yöntem ile pilot adsorbe tetanos aşısı üretildiğini ve şu an modern teknoloji ile difteri, hücreli veya hücresiz boğmaca-tetanos kombine aşıları ile TT, DT, Td, BCG ve tifo aşısı üretiminde birikim ve altyapıya ulaşıldığını bildirdi. Akdağ, bütün bu çalışmaların yanında modern işletmecilik anlayışına uygun olarak Refik Saydam Aşı-Serum Üretim Enstitüsü kurulmasına dair yasa taslağı hazırlandığını kaydetti. 
     ''Bu çalışmalardan da anlaşılacağı üzere Türkiye'de aşı üretiminden vazgeçilmemiştir'' diyen Akdağ, şöyle devam etti 
     ''Geçmişte üretimi durdurulan aşılar yanında yeni ihtiyaçlara dönük aşı üretimi üzerinde de ciddi olarak durulmuş ve önemli mesafe katedilmiştir. Ülkemizde aşı üretimi ve teknolojisinin geliştirilmesinin stratejik önemi olduğu bilinmekte ve çalışmalar buna göre yürütülmektedir.'' 
     
     AŞI İTHALİ 
     Bakan Akdağ, 2004 yılında 12 milyon 667 bin Avro tutarında 8 kalem aşı ve 3 kalem de antiserum ithal edildiğini bildirdi. Türkiye'de aşı alımının Kamu İhale Kanunu hükümlerine göre yapıldığını belirten Akdağ, ihalelerde çeşitli güçlüklerle karşılaşıldığından ihalelere başvuran firma sayısının her geçen gün azaldığını ifade etti. 
     Akdağ, 2004 yılında 27 aşı ihalesine başvuran ortalama istekli sayısının 1.25 olduğunu bu ihalelerde alınan 8 kalem aşı ve 6 kalem antiserumun, 81 ilde 5 bini aşkın sağlık ocağına ve devlet hastaneleri ile verem savaş dispanserlerine dağıtıldığını bildirdi. 
     
     BCG AŞISI 
     Sağlık Bakanı Akdağ, son zamanlarda basında yer alan, ''BCG aşısı olmadığı'' yönündeki haberin, gerçekleri yansıtmadığını ifade etti. İlköğretim birinci sınıf öğrencilerine BCG aşısı uygulamasının rutin aşı programı içinde yer aldığını belirten Akdağ, şöyle dedi 
     ''Rutin aşı programı içinde olan ilköğretim birinci sınıf BCG aşı uygulamaları 2004 yılı Eylül ayında illerimizin büyük kısmında yapılmıştır. Sıfır yaş grubu aşı uygulamalarında, verem aşısı yönünden 2004 yılında yüzde 79 aşılama oranına ulaşılmıştır. Şu anda illerimizin elinde BCG aşısı mevcut olup, aşılama çalışmaları devam etmektedir. BCG aşısı, uygulama koşullarının farklılığından dolayı tüm sağlık kurumlarında yapılamamakta, özel eğitimli sağlık personeli gerektirmektedir. Bu nedenle Verem Savaş Dispanserleri ve her ilin belirlediği sağlık ocaklarında uygulanmaktadır.'' Bakan Akdağ, 2004 yılında kuduz aşısında lojistik bir problem yaşanmadığını, tüm illere yeterli miktarda sevkıyat yapıldığını da kaydetti. 
     
</TEXT>
</DOC>
