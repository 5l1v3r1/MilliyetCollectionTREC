<DOC>
<DOCNO> 314155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy10.html </URL>
<DATE> 2005/02/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Üniversite öğrencilerine afla ilgili yasa teklifi tamamlandı 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu Başkanı Tayyar Altıkulaç, üniversiteler ile ilişiği kesilen öğrencilere yeni bir hak verilmesini öngören yasa teklifinin tamamlandığını açıkladı. 
     Altıkulaç, Komisyon Salonu'nda, bazı AK Parti'li milletvekilleri ile yaptığı toplantıdan sonra, gazetecilere açıklamalarda bulundu. 
     Hazırladıkları taslak üzerinde üniversitelerde öğretim üyeliği yapmış bazı AK Parti milletvekilleri ile çalışma gerçekleştirdiklerini ifade eden Altıkulaç, teklif metnine son şeklini verdiklerini ve bugün öğleden sonra TBMM Başkanlığı'na sunacaklarını söyledi. 
     Teklifin içeriğine ilişkin bilgi vermeyen Altıkulaç, ''2000 yılından sonra üniversitelerden her ne sebeple olursa olsun uzaklaştırılanlar'' ifadesinin, yasa teklifinin temel ilkesi olduğunu bildirdi. 
     Altıkulaç, teklif üzerinde komisyon çalışmaları sırasında ve Genel Kurul aşamasında değişiklik yapılabileceğini hatırlatarak, hazırladıkları taslak hakkında AK Parti Grup başkanvekillerine de bilgi vereceklerini söyledi. 
     Altıkulaç, gazetecilerin sorusu üzerine, lisans ve yüksek lisans kademelerinde 1 ila 3 sınav hakkı tanınmasını öngördüklerini belirtti. 
     
</TEXT>
</DOC>
