<DOC>
<DOCNO> 323884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/siyaset/siy03a.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müdahaleye artık alışın' 
</HEADLINE>
<TEXT>


GÜVEN ÖZALP Brüksel 


Avrupa Parlamentosu, 8 Mart Dünya Kadınlar Günü nedeniyle gösteri yapan kadınlara polisin sert müdahalesinin ardından Türkiye'yi yakın takibe aldı. 
AP Dışişleri Komitesi, Türkiye'nin AB nezdindeki Daimi Temsilcisi Büyükelçi Oğuz Demiralp'i toplantıya çağırarak bilgi istedi. 
İstanbul'da düzenlenen gösterilerde yaşananların sert bir şekilde eleştirilmesi gerektiğinin altını çizen Karma Parlamento Komisyonu KPK Eş Başkanı Joost Lagendijk, "Ancak bunu AB'nin verdiği müzakere kararının yanlış olduğu sonucunu çıkarmak için yapmamalıyız" dedi. Lagendijk, "Medya Türkiye'yi AB'ye ispiyonladı" diyen Başbakan Erdoğan'ın sözlerini de, "Eleştirilmesi gereken, aşırı güç kullanımı. Medyanın bu olayları haber yapması değil. Bu konuda medyayı eleştirmek doğru bir yaklaşım değil" diye değerlendirdi. Türkiye'nin de yaklaşım değiştirmesi gerektiğine dikkat çeken Lagendijk, "Artık eskiden içişleri olarak değerlendirilen konularda AB'nin müdahalelerine alışmanız gerek" ifadelerini kullandı. 
Demiralp de olaylardaki aşırı güç kullanımının savunulacak bir yanı bulunmadığını belirterek, "Bu tür olaylar Türkiye'nin AB'deki imajını zedeliyor" diye konuştu. 


</TEXT>
</DOC>
