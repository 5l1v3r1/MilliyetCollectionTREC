<DOC>
<DOCNO> 314779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/guncel/axgun01.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mikrofonu polis kaptı 
</HEADLINE>
<TEXT>


İstanbul'da İbrahim Tatlıses'in türkü söylediği Keops Bar'da kimlik ve çanta kontrolü yapıldı. Komiser, Tatlıses sahnedeyken mikrofonu alıp denetimi anons edince seyirciler sinirlendi 

MUTLU BOZDAĞ İstanbul 

Beşiktaş Emniyeti'nin eğlence yerlerine yönelik asayiş uygulaması, türkücü İbrahim Tatlıses'in şarkısının da yarım kalmasına neden oldu. Dün sabaha karşı meydana gelen olayda, Tatlıses'in elinden mikrofonu alıp denetim anonsunu yapan polis, daha sonra kimlikleri kontrol etti. Polis, Ceza Muhakemesi Kanunu'nun 1 Nisan'da yürürlüğe girmesiyle gece yarısı rutin kontrol yapamayacak. 
Beşiktaş İlçe Emniyet Müdürlüğü'ne bağlı ekipler, dün sabaha karşı 02.00 sıralarında asayiş uygulaması için harekete geçti. Uygulamada yaklaşık 50 memur görev aldı. Etiler Nispetiye Caddesi'ndeki Keops Bar'a gelen ekiplerin içeri girmesiyle Tatlıses şarkısını yarıda kesti. Tatlıses ile tokalaşan bir komiser, elinden mikrofonu alarak, "Emniyet görevlisiyim. Mahkemeden arama kararımız var. Kimse rahatsız olmasın. Kimlik kontrolüne yönelik uygulama yapacağız" dedi. 

Protesto alkışı 
Bu anonsun ardından bazı masalardan protesto alkışları yükseldi. Tatlıses, "Bunlar güvenliğimiz için çalışan emniyet mensupları, lütfen yardımcı olalım. Kendilerine teşekkür ediyorum" diye anons yaptı. Polis memurları, içeridekilerin kimliklerini kontrol etti. Bazı kişilerin çantaları ve üzerleri arandı. 
Polisin sabah saatlerine kadar süren uygulamasında, suç unsuruna rastlanmadı. 

1 Nisan sonrası gece arama yok 

TBMM'de yasalaşan ve 1 Nisan'da yürürlüğe girecek olan Ceza Muhakemesi Kanunu'nun CMK "gece yapılacak arama" başlıklı 118. maddesine göre polis konutta, işyerinde veya diğer kapalı yerlerde gece arama yapamayacak. Yürürlükteki Ceza Muhakemeleri Usulü Kanunu'nun CMUK imk n verdiği gece aramalarına, yeni CMK'da yer verilmedi. CMK'ya göre polis "suçüstü"nün söz konusu olduğu durumlarda, gece araması yasağını dikkate almayacak. Gece arama yasağının geçerli olmayacağı durumlar, 118. maddede, "Suçüstü veya gecikmesinde sakınca bulunan haller ile yakalanmış veya gözaltına alınmış olup da firar eden kişi veya tutuklu veya hükümlünün tekrar yakalanması amacıyla yapılan aramalarda gece araması yasağı geçerli ğildir" diye ifade edildi. 


</TEXT>
</DOC>
