<DOC>
<DOCNO> 304736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur33.html </URL>
<DATE> 2005/01/08/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Modern kurban satış ve kesim merkezi... 
</HEADLINE>
<TEXT>

     Bayrampaşa Belediyesi'nin Kocatepe Mahallesi'ndeki Mega Center Kapalı Otoparkı'nda oluşturduğu ''Modern Kurban Satış ve Kesim Merkezi'' açıldı. 
     Açılışa, İçişleri Bakanı Abdülkadir Aksu ile Tarım ve Köyişleri Bakanı Sami Güçlü de katıldı. 
     Güçlü, yaptığı konuşmada, Türkiye'nin, itibarı artan bir ülke olduğunu ve Avrupa Birliği'nde AB çok önemli bir dönemeci geride bıraktığını söyledi. AB'ye üyelik sürecinde özellikle tarımla ilgili müzakerelerin zorlu geçeceğini vurgulayan Güçlü, AB ile Türkiye'deki tarım sektörü arasında büyük fark bulunduğunu ifade etti. 
     Sami Güçlü, bu nedenle, tarım sektörünün AB standartlarına yükseltilmesinin zaman alacağını dile getirdi. Güçlü, müzakerelerle birlikte Türk toplumunun sağlık, tarım ve ulaştırma standartlarında yükselme olacağını söyledi. 
     Türkiye'deki tarım sektörü içinde hayvancılığın payının yüzde 22-23 olduğunu ifade eden Güçlü, bunu yüzde 40'a yükseltecek bir programı yürürlüğe koyacaklarını anlattı. 
     Trakya'nın hayvan hastalıklarından arındırılmış bir bölge olacağına da işaret eden Güçlü, küpesi olmayan hiçbir hayvanın bir yerden başka bir yere nakledilemeyeceğini söyledi. 
     Türkiye'deki hayvan kaçakçılığını önlemek için alınabilecek tüm emniyet tedbirlerini aldıklarını ifade eden Güçlü, hükümetin, sektörün gelişmesi için kararlılıkla mücadele ettiğini belirtti. 
     Güçlü, şunları söyledi 
     ''Kurbanla ilgili konu, bizim kendi değerler sistemimizin bir parçasıdır, inancımızın gereğidir. Bunu elbette yapmaya devam edeceğiz. AB bünyesinde de yapacağız. Biz, o bünyeye değerlerimizi terk ederek gitmeyeceğiz. Değerlerimizi taşıyacağız. Ama bu değerlerimizi taşırken, bu işi başkalarının değil kendimizin de rahatsız olmayacağı şekilde yapacağız. Kurban kesimi konusunda zaman zaman karşımıza çıkan olumsuz manzaraları mutlaka önlemeliyiz.'' 
     
     İÇİŞLERİ BAKANI AKSU 
     İçişleri Bakanı Abdülkadir Aksu ise, henüz AK Parti'nin kurulma aşamasında tüzük çalışmaları yaparken bile yerel yönetimler ve kamu yönetimi reformu konuları üzerinde ısrarla durduklarını söyledi. 
     Açılan modern kurban satış ve kesim yerinin, bu konu üzerinde ısrarla durmalarında ne kadar haklı olduklarını gösterdiğini dile getiren Aksu, ''Belediyeler bunları nasıl yapacak diyenlere ben hep belediyelerimize güvenelim diyordum. Onlar her şeyin en güzelini yaparlar'' diye konuştu. 
     Tüm yerel yönetimlerin, kendilerine verilen yetkiyi en iyi şekilde kullanacaklarına inandığını belirten Aksu, hizmetlerin vatandaşa en yakın noktadan, süratli ve ucuz verileceğini ifade etti. 
     
     DİĞER KONUŞMALAR 
     İstanbul Valisi Muammer Güler de, ilgili yönetmelik gereği her ilçede Kurban Hizmetleri Komisyonu kurulduğunu söyledi. Güler, İstanbul'da 147 adet kurban satış, 448 adet kurban kesim yeri tespit ettiklerini, 500 kişiye de kurban kesimiyle ilgili kurs verildiğini anlattı. 
     Büyükşehir Belediye Başkanı Kadir Topbaş ise, kurban kesimiyle bir ibadetin gerçekleştiğini belirterek, ''Ama inanç mensupları olarak bazı şeylere dikkat etmiyoruz. Çok kötü görüntülerle çevremizi korkuttuğumuz, bizleri takip edenleri hayrete düşürdüğümüz olguları ortadan kaldırmak gerekiyor'' dedi. 
     Topbaş, 2006 yılından sonra bu tür görüntülerin bir daha yaşanmamasını sağlayacak planları hazırladıklarını da kaydetti. 
     
     EN GÜZEL KURBANLIĞIN SAHİBİNE CUMHURİYET ALTINI 
     Konuşmaların ardından Bayrampaşa Belediye Başkanı Hüseyin Bürge, görevli veterinerler tarafından en güzel kurbanlık olarak seçilen ''semental'' cinsi dananın sahibi İbrahim Tilki'ye cumhuriyet altını taktı. Edirne Keşan'dan getirilen kurbanlık için sahibiyle pazarlık yapan Bürge, danayı 2 bin 900 YTL'ye satın aldı. 
     Törende, daha sonra, Mega Center Kapalı Otoparkı'ndaki 25 bin metrekarelik alanda hazırlanan merkez, Aksu ve Güçlü tarafından açıldı. 
     
</TEXT>
</DOC>
