<DOC>
<DOCNO> 336866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/axspo01.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
3 favori, 1 plase 
</HEADLINE>
<TEXT>


Beşiktaş Yönetimi, yabancılarından Fran, Cordoba ve Ronaldo ile yollarını ayırıp, iki süper yabancıyı kadrosuna katacak. Pancu ise isterse kalacak 

BİLAL MEŞE 


Beşiktaş'ın Avrupa Kupası'na gidebilmeyi neredeyse garantilemesi, yönetimi de harekete geçirdi. 
Teknik Direktör Rıza Çalımbay ve ekibinin vereceği rapor doğrultusunda transfer çalışmalarına gelecek hafta başlayacak olan yönetim, ilk etapta yabancı dosyasını masaya yatıracak. 
Siyah-Beyazlı ekibin ligde yakaladığı havayı bozmamak için transfer çalışmalarına ara vermek zorunda kalan yönetim, Ümraniye'den gelecek rapor doğrultusunda takımdan gönderilecek oyuncuları belirleyecek. 

Topun ağzındakiler 
Yabancılar arasında gönderilmesi gündeme gelen oyuncuların başında Juanfran ilk sırayı alırken, kaleci Cordoba ve Ronaldo'nun da topun ağzında olduğu ileri sürüldü. Ahmed Hassan'ın yeni sezonda da kalacağı belirtilirken, Pancu'nun kendisine bağlı olduğu vurgulandı. Son haftalardaki formuyla dikkat çeken Carew kesinlikle gönderilmeyecek. Kulübe yakın çevreler, Norveçli futbolcuya astronomik bir transfer teklifi gelmesi halinde Carew'in de satılacağını ileri sürdü. 

İki süper yabancı 
Yönetimin, teknik kadronun raporu doğrultusunda şimdilik iki süper yabancıyı transfer edecekleri öğrenildi. Orta sahanın göbeğinde görev yapabilecek oyun kurucu, kaliteli bir yabancı alınacak. Diğer yabancının ise forvet olduğu belirtildi. 
Carew'in yetenekli bir forvet oyuncusu olduğunu hatırlatan yöneticiler, "İlk yarıda yeteri kadar takıma yararlı olamadı. Ancak son haftalardaki futboluyla Carew kalitesini ortaya koydu. Yeni sezonda kendisiyle yola devam edeceğiz. Carew'in yanına hem çabuk, hem de teknik kapasitesi yüksek bir santrfor aldığımız taktirde yeni sezonda sıkıntı çekmeyiz" ifadelerini kullandı. 
İlk etapta yabancı transferini bitirmeyi amaçladıklarını belirten yöneticiler, "Takımda yerli isimleri tek tek kantara çıkaracak olursak, hepsi bir yetenek. Bu nedenle yerli oyuncu konusunda aceleci olmayacağız, önce yabancıları bitirip, sonra içeri döneceğiz" diye konuştu. 

Kartal'dan işbaşı 

SÜLEYMAN HATISARU 

Beşiktaş, bir gün iznin ardından Rize maçının hazırlıklarına başladı. Çalışmaya dişinden operasyon geçiren Tayfun Korkut, sol ayak bileğinde sakatlığı bulunan Okan Buruk, genç milli takıma seçilen Sezer ve sezonu kapatan İbrahim Üzülmez katılmadı. Veysel düz koşu yaparken iyileşen Ahmet Yıldırım takımla çalışmalara başladı. Beşiktaş bugün 11.00'deki idmanın ardından 17.00'de Genç Milli Takım ile hazırlık maçı oynayacak. 

Koray'ın heyecanı 

Ara transferde Beşiktaş'a transfer edilen Koray Avcı, eski takımına karşı ilk kez forma giyecek olmanın heyecanını yaşıyor. Siyah - Beyazlı forma altında başarılı bir performans ortaya koyan Koray ise değişik duygular taşıyor. Bugünlere gelmesinde Rizespor'un büyük etkisinin bulunduğunu belirten Beşiktaşlı futbolcu şöyle konuştu 
"Diğer maçların aksine, çok duygu yoğunluğu içinde sahaya çıkacağım. Ancak 90 dakika profesyonelce hareket edeceğim. Bu maçı da kazanıp İstanbul'a üç puanla döneceğiz. Rize'de çok kalıcı dostluklarım, arkadaşlıklarım oldu. Bunları asla unutamam." 

Çalımbay farkı 

ASLIHAN ÇİL 

Kartal, Teknik Direktör Rıza Çalımbay ile birlikte zirveye oturdu. Beşiktaş, 12 maçta 29 puan toplayarak ikinci yarının en başarılı takımı oldu. Tek yenilgisini Galatasaray karşısında alan Siyah - Beyazlılar'ı 28'er puanla Fenerbahçe, Galatasaray ve Trabzonspor takip etti. Dört büyüğü, Saffet Susiç ile ayağa kalkan Konyaspor izledi. 



</TEXT>
</DOC>
