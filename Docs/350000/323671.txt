<DOC>
<DOCNO> 323671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko28.html </URL>
<DATE> 2005/03/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çin Başbakanı Bazıları yuenin değerinin artmasını çok istiyor 
</HEADLINE>
<TEXT>

     Çin Başbakanı Ven Ciabao Wen Jiabao , bazı kimselerin Çin para birimi yuenin değerinin artırılmasını şiddetle istediklerini, ancak değer artışının beraberinde getirebileceği sorunları tam olarak göremediklerini belirtti. 
     Başbakan Ven, Çin Ulusal Halk Meclisi'nin yıllık toplantısının ardından düzenlenen basın toplantısında yerli ve yabancı gazetecilerin sorularını yanıtlarken, Çin'in sorumluluğunu bilen bir ülke olduğunu söyledi. 
     Başbakan ayrıca, Çin'in, parasının değer artışı ve kur oluşum sistemi konusunda, sadece kendi çıkarlarını değil, komşu ülkeleri ve tüm dünyada meydana gelebilecek etkileri de göz önünde bulundurması gerektiği görüşünü dile getirdi. 
     Çin'in, yuen kurunun piyasa için daha esnek olmasını sağlamak amacıyla, kur reformu ile ilgili planları incelemekte olduğunu ifade eden Başbakan Ven, şunları söyledi 
     ''Çin ekonomisinde yaşanan sorunlar, esas olarak yapısal sorunlardır ve ekonominin büyüme şekli ve yapısından kaynaklanan sorunlardır. Bu tür sorunların çözülmesi, zaman gerektiriyor. Bu nedenle çabalarımızı var güçle sürdürmeliyiz. Çin hükümeti, bu sorunları ekonominin işleyiş mekanizmasıyla ve ekonomik yöntemlerle çözmeye öncelik verecektir.'' 
     
     RUSYA İLE İLİŞKİLER 
     Çin Başbakanı Ven, bir soru üzerine, Rusya hükümetinin önümüzdeki dönemlerde Sibirya petrol ve doğal gaz boru hattı inşa edilirken, bu boru hattının öncelikle Çin'e ulaştırılmasını düşündüğünü ve bu konuda söz verdiğini kaydetti. 
     Ven, Çin ve Rusya arasında enerji işbirliği alanında demiryoluyla Rusya'nın Çin'e ihraç edeceği petrol miktarının yıldan yıla artması gibi konularda anlaşmaya varıldığını, Rusya'nın Çin'e bu yıl 10 milyon ton, önümüzdeki yıl ise 15 milyon ton petrol ihraç edeceğini belirtti. 
     
     İDAM CEZASI KALDIRILMAYACAK 
     Çin Başbakanı Ven, basın toplantısında, bir gazetecinin ''idam cezasının yönetim kademelerinde tartışıldığını'' hatırlatması üzerine, ülkenin somut koşullarına göre idam cezasının kaldırılamayacağını öne sürdü. 
     Ven, ancak idam cezasının adilliği ve titizliğini güvence altına almak için adil bir sisteme bağlanacağını söylerken, Çin'in adalet sistemindeki reformun sürdürüldüğünü hatırlattı. 
     
</TEXT>
</DOC>
