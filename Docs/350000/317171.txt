<DOC>
<DOCNO> 317171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun32.html </URL>
<DATE> 2005/02/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Filistinli 500 tutuklu serbest bırakıldı 
</HEADLINE>
<TEXT>

     İsrail Başbakanı Ariel Şaron'un, Şarm El Şeyh Zirvesi sırasında, serbest bırakma sözü verdiği Filistinli tutukluların 500'ü, bugün salıverildi. Ayrıca, 400 tutuklunun 3 ay içinde serbest bırakılması bekleniyor. 
     Serbest bırakılan tutuklulara, terör eylemlerine karışmayacaklarına ilişkin birer taahhütname imzalatıldı. 
     Filistinli tutuklular, bu sabah erken saatlerden itibaren, Mısır yakınlarında bulunan Negev'deki Ketzion Cezaevi'nden 14 otobüsle İsrail askerleri ve polisleriyle ambulanslar eşliğinde, serbest bırakılacakları askeri kontrol noktalarına taşındı. 137 kişilik ilk grup, saat 10.30 civarında, Batı Şeria'nın Cenin kenti yakınlarındaki Salım askeri kontrol noktasında salıverildi. 
     Tulkarem yakınlarındaki Berotaim'de 169, El Halil yakınlarındaki Tarkunya'da 105 ve Gazze Şeridi'ndeki Erez askeri kontrol noktasında da 37 Filistinli tutuklu serbest kaldı. 
     Filistinli tutukluysa iki otobüsle Ramallah yakınlarındaki Beitunya'ya getirildi. Burada minibüslere alınan tutuklular, konvoylar eşliğinde Mukata sarayına getirildi. Aileleri, yakınları ve Filistin vatandaşları tarafından ellerinde Filistin bayrakları, çiçekler ve gözyaşlarıyla karşılanan tutukluların, Mukata'nın bahçesine girişlerinde havaya yüzlerce kurşun sıkıldı, serbest kalanlar, aileleriyle saatlerce hasret giderdi. 
     Elinde çiçeğiyle yaklaşık 3 yıla mahkum oğlunu sabahın erken saatlerinden itibaren beklemeye başlayan Muna Fadayil, bütün gece uyumadığını belirtti. Oğluna gözyaşları içinde sarılan Fadayıl, hep bu anı beklediğini, sevincini ifade edecek söz bulamadığını kaydetti. 
     Çoğunluğunun 20-25 yaşları arasında olduğu gözlenen Filistinli gençlerle aileleri, daha sonra topluca, Mukata'nın bahçesindeki Arafat'ın mezarını ziyaret ederek, dua etti ve sloganlar attı. 
     Ardından, Mukata'nın konferans salonuna alınan topluluğa Filistin Ulusal Yönetimi lideri Mahmud Abbas kısa bir konuşma yaptı. Konuşması, sık sık ''Abbas'' sloganlarıyla kesilen Mahmud Abbas, tutukluların serbest bırakıldığını görmekten dolayı memnuniyetini belirterek, tutuklular sorununun, en önde gelen meseleleri olduğunu kaydetti ve İsrail'den tüm Filistinli tutukluları serbest bırakmasını istedi. 
     Filistinli tutukluların serbest bırakılmasına yerel, yabancı ve uluslararası basın yayın organları yoğun ilgi gösterdi. 
     
</TEXT>
</DOC>
