<DOC>
<DOCNO> 332125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun19.html </URL>
<DATE> 2005/04/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
WP Türkiye ve ABD arasındaki gedik kapanmadı aksine açılıyor 
</HEADLINE>
<TEXT>

     Türkiye'deki ABD karşıtlığının, Irak savaşının başlangıcından bu yana yükseldiğine dikkat çekilirken, iki ülkenin hükümetleri arasındaki gediğin, iki yıldan bu yana kapanmadığı, aksine, arttığı yorumu yapıldı. 
     Washington Post gazetesinde Karl Vick imzasıyla yayınlanan değerlendirme yazısında, Türkiye'de son dönemde yükselen ABD karşıtlığı ele alındı. Yazıda, Türk basınında ABD'ye ilişkin olarak yer alan haberlerin bir kısmının, "komplo teorilerine" dayandığı yorumu yer alırken, bu teorilerin, ABD Büyükelçiliği'nin, Asya depremine ABD'nin neden olmadığını açıklamasına yol açacak kadar ciddi bir hal aldığına dikkat çekti. 
     İki ülke arasındaki sorunların, Irak savaşıyla başladığı, batılı bir diplomata dayanarak ifade edilirken, "Ancak iki yıldan sonra bile, ABD yetkilileri, iki hükümet arasındaki gediğin sadece iyileştirilemediği değil, daha da derinleşmekte olduğu yönündeki artan kaygılarını dile getiriyorlar" denildi. 
     
     OSMANLI NOSTALJİSİ VE ATATÜRK'ÜN ATEŞLİ MİLLİYETÇİLİĞİ 

     Yazıda, ilginç değerlendirmeler de dikkat çekti. 
     Washington karşıtı düşüncelerin oluşturduğu karmaşık yapı ile, bu eğilimi tersine çevirecek yeni çabaların birbirinden kolayca ayırt edilemediği kaydedildi. Yazıda, "Bütün Orta Doğu'yu İstanbul'dan yöneten Osmanlı İmparatorluğu nostaljisi rol oynuyor. Aynı biçimde, dini kamu hayatından çıkarmak için çok çalışan ve yeni ulus-devleti batıda gördüğü refah ve gelişime yönelten, saygın Kemal Atatürk tarafından modern Türkiye'nin üzerine kurulduğu ateşli milliyetçilik de rol oynuyor " denildi. 
     
     AMERİKALILAR'DAN DAHA VATANSEVER TEK HALK 

     Türkiye'nin laik olmasına karşın, nüfusun büyük kısmını oluşturan Müslümanlar'ın sahip olduğu inancın, İslam'a inananları tek bir ümmet olarak tanımladığına dikkat çekilen yazıda, Türkler'in, Türkiye'nin dünyadaki rolünün çok önemli olduğuna inandıkları da kaydedildi. Pew araştırma şirketinin yaptığı bir çalışmanın sonuçlarına göre de, dünyada Amerikalılar'dan daha vatansever olabilecek tek halkın Türkler olduğuna işaret edildi. 
     Yazıda, ABD Dışişleri Bakanı Condoleezza Rice'ın geçen ay Ankara'ya gerçekleştirdiği ziyaretin ardından ABD'li yetkililerin, Türk yetkililer tarafından yapılan eleştirel açıklamalarda bir düşüş gözlemledikleri belirtildi. Başbakan Recep Tayyip Erdoğan'ın da, Haziran ayında Wqashington'a bir gezi gerçekleştireceği anımsatıldı. 

     
</TEXT>
</DOC>
