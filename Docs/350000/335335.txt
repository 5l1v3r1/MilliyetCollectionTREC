<DOC>
<DOCNO> 335335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas15.html </URL>
<DATE> 2005/04/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hedef 1 milyon 700 bin... Bu yıl İngiliz turist patlaması bekleniyor 
</HEADLINE>
<TEXT>

     Türkiye'nin Londra Kültür ve Tanıtma Müşavirliği, ''Türkiye'yi keşfetmenin tam zamanı'' sloganının kullanılacağı 2005 yılı tanıtım atağında, İngiltere'den Türkiye'ye bu sezon 1 milyon 700 bin turistin gitmesini hedefliyor. 
     Kültür ve Tanıtma Müşaviri Tolga Tuyluoğlu, İngiltere pazarı için koydukları hedefin 2010 yılı itibariyle 5 milyon İngiliz turiste ulaşmak ve İngiltere'nin turizm pazarından pay alan ülkeler sıralamasında da İrlanda'nın yerine, yani üçüncü sıraya oturmak olduğunu söyledi. 
     Tuyluoğlu, 2005 yılı hedeflerini tanıtmak üzere düzenlediği basın toplantısında, Türkiye'nin geçen yıl İngiltere pazarındaki payını büyük ölçüde artırdığını, bu artışın başarılı reklam kampanyasıyla bu yıl da sürmesini ümit ettiklerini bildirdi. 
     Bu yıl ''Türkiye'yi keşfetmenin tam zamanı'' sloganını ön plana çıkartacaklarını belirten Tuyluoğlu, Türkiye'yi ziyaret etmek isteyen turistlere, ''Roma, Bizans, Osmanlı dönemini keşfedin'' çağrısı yaptıklarını kaydetti. 
     Tuyluoğlu, Türk turizminin 2005 yılı tanıtımında ''insan'' ve ''misafirperverlik'' unsurlarının ön plana çıkartılacağına, Türkiye'nin değer ve zenginliklerinin ''dün ve bugün'' konseptinde vurgulanacağına dikkat çekti. 
     Bu sezon İngiltere'den Türkiye'ye 1 milyon 700 bin turistin gitmesinin hedeflendiğini belirten Tuyluoğlu, yıl boyunca İngiltere'de, başkent Londra başta olmak üzere önemli kentlerde otobüs, taksi, metro gibi ulaşım araçlarıyla yazılı ve görüntülü medyada tanıtım ve reklamlar yer alacağını bildirdi. 
     Tanıtım kampanyasında, kolajsız, montajsız fotoğraf ağırlıklı yeni bir anlayış benimsendiğini de belirten Tuyluoğlu, poster ve filmlerde, Türkiye'nin deniz, güneş ve kumdan ibaret olmayıp, tarih, kültür ve sanatta önemli zenginlikler içerdiğinin vurgulandığını anlattı. Tuyluoğlu, ''Herkesi bu zenginlikleri keşfetmeye çağırıyoruz'' dedi. 
     Hazırlanan tasarımlar, Londra'da iki katlı 100 otobüs ve 155 takside kullanılacak. Ayrıca dev posterler 6 hafta süreyle Londra'daki metro istasyonlarını süsleyecek. Otobüs, taksi ve metro istasyonlarında yer alan poster ve fotoğraflarda, Sümela Manastırı, Kapadokya, Aspendos, Bodrum Kalesi, İstanbul Kız Kulesi, Çırağan Sarayı, Pamukkale gibi, tarihi ve kültürel mirasın önemli eserleri yer alıyor. 
     
</TEXT>
</DOC>
