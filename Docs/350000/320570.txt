<DOC>
<DOCNO> 320570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/siyaset/siy02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Irak'ta 1357 askerimiz var 
</HEADLINE>
<TEXT>


Milli Savunma Bakanı Vecdi Gönül, CHP Mersin Milletvekili Mustafa Özyürek'in sorusuna detaylı bilgiler sunarak, "hizmete özel" damgasıyla yanıt verdi 

ANKARA Milliyet 


Milli Savunma Bakanı Vecdi Gönül, Kuzey Irak'ta toplam 1357 Türk askerinin görev yaptığını bildirdi. CHP Mersin Milletvekili Mustafa Özyürek, TBMM Plan ve Bütçe Komisyonu'ndaki görüşmeler sırasında Gönül'e, "Türkiye Kuzey Irak'ta her zaman belli sayıda asker bulundurmuştur. Bugünlerde oradaki askerimizin sayısı nedir ve hangi görevleri ifa etmektedir " diye sordu. Özyürek'in sözlü sorusuna, "hizmete özel" damgasıyla yazılı yanıt gönderen Gönül, şunları kaydetti "Terör örgütüyle mücadele kapsamında, 1992'den itibaren Irak'ın kuzeyine sınır ötesi operasyonlar icra edilmiştir. TSK, Kuzey Irak'ta 1357 personeliyle görev yapmaktadır. Kuzey Irak'taki TSK unsurları, PKK'ye yönelik görevlerine ilave olarak gelişmeler hakkında bilgi toplamaktadır. Ayrıca, Kerkük, Musul ve Telafer'de, ABD birlikleri nezdinde 'irtibat subaylığı' görevi icra etmektedir." 



</TEXT>
</DOC>
