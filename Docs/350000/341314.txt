<DOC>
<DOCNO> 341314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur14.html </URL>
<DATE> 2005/05/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
''Neşter 2'' davasında tüm sanıklar beraat etti .. 
</HEADLINE>
<TEXT>

     Bazı davaların yargı sürecini etkileme girişimleri ile ilgili olarak açılan "Neşter-2" Davası sonuçlandı. 
     Ankara 11. Ağır Ceza Mahkemesi’nde görülen davanın bugünkü karar duruşmasına, 6 sanık ve avukatları ile Hazine avukatı katıldı. 
     Bazı davaların yargı sürecini etkileme girişimleri ile ilgili olarak açılan "Neşter-2" Davası’nda, "çıkar amaçlı suç örgütü kurma ve örgüte yardım etme" suçundan tüm sanıkların beraatine karar verildi. 
     Mahkeme, "hakimler üzerinde nüfuz kullanma" ve "devlet memurlarına intisap iddiasıyla menfaat temin etme" suçlarından 4 sanık açısından görevsizlik kararı vererek, dosyayı görevli ve yetkili Ankara Nöbetçi Asliye Ceza Mahkemesi’ne gönderdi. 
     Ankara 11. Ağır Ceza Mahkemesi’ndeki davanın karar duruşmasına, sanıklardan işadamı Haldun Erdavran, eski Hakimler ve Savcılar Yüksek Kurulu Başkanvekili Ergül Güryel’in oğlu Avukat Cenk Güryel, Avukat Galip Altuntaş, Gökmen Yasin Mungan, Harun Utçu ve Ahat Erbil ve avukatları ile Sağlık Bakanlığı adına Hazine avukatı Tülin Kemer katıldı. 
     Avukat Tülin Kemer, sanıklardan bazılarının, SSK’ya iyileştirici tıbbi malzeme alımına ilişkin Neşter-1 Davası’nı etkilemeye yönelik eylemleri dolayısıyla, Sağlık Bakanlığı’nın maddi ve manevi zararının söz konusu olduğunu ifade ederek, müdahilliklerine karar verilmesini istedi. 
     Sanıklar ve avukatları ile Cumhuriyet Savcısı Dilaver Kahveci, müdahillik isteminin reddine karar verilmesini talep etti. 
     Mahkeme Başkanı Mehmet Orhan Karadeniz, duruşmaya verilen kısa aradan sonra, Hazine’nin ve Sağlık Bakanlığı’nın doğrudan ya da dolaylı zararının söz konusu olmadığını, bu nedenle müdahillik talebinin reddine karar verildiğini açıkladı. 
     Sanıklar ve avukatları, esas hakkındaki savunmalarında ve son sözlerinde beraat isteminde bulundu. 
     Başkan Karadeniz, tüm sanıkların, "çıkar amaçlı suç örgütü kurma, örgüte üye olma ve yardım etme" suçlarının unsurlarının oluşmaması nedeniyle beraatlerine karar verildiğini açıkladı. 
     Haldun Erdavran, Cenk Güryel, Galip Altuntaş ve Avukat Özgün Öztunç hakkında, Türk Ceza Kanunu’nun TCK "hakimler üzerinde nüfuz kullanma" suçunu düzenleyen 232 ve "devlet memurlarına intisap iddiasıyla menfaat temin etme" fiilini içeren 278. maddeleri uyarınca dava açıldığını belirten Karadeniz, bu suçlara bakma görevinin kendi mahkemelerinde olmadığını belirtti. Karadeniz, bu nedenle, dosyanın görevli ve yetkili Ankara Nöbetçi Asliye Ceza Mahkemesi’ne gönderilmesine karar verildiğini açıkladı. 
     İddianamede, 19 kişi hakkında 6 ay ile 30 yıl arasında değişen hapis cezaları isteniyordu. 
     
</TEXT>
</DOC>
