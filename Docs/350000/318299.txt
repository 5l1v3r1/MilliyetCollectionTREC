<DOC>
<DOCNO> 318299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur08.html </URL>
<DATE> 2005/02/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bazaya başı sıkışan çocuk öldü 
</HEADLINE>
<TEXT>

     Hüseyin TÜCCAR- Bülent CİVANOĞLU BURSA, DHA 
     

BURSA'da 11 yaşındaki Sena Gözelman, evde kimsenin bulunmadığı bir sırada kaldırdığı amortisörlü bazanın düşmesi sonucu boynu kırılarak yaşamını yitirdi. Sena'nın cesetini, hasta ziyaretinden dönen annesi buldu. Genç kadının çığlıkları üzerine komşuları tarafından hastaneye kaldırılan Sena'nın öldüğü anlaşıldı. 
     Olay, Merkez Yıldırım İlçesi'ne bağlı Baruthane Mahallesi Ünver Çıkmazı'nda meydana geldi. Ayşe Müzeyyen Tozluoğlu İlköğretim Okulu 5. sınıf öğrencisi Sena Gözelman, evde kimsenin bulunmadığı bir sırada içinde eşyaları bulunan bazıyı kaldırdı. Gözelman giyeceklerinden alabilmek için eğildiği bir sırada henüz belirlenemeyen bir nedenle amortisörlü baza kapanarak boynunu sıkıştırdı. Boynu kırılan Sena, olay yerinde yaşamını yitirdi. 
     Devlet Hastanesi'nde bir yakınını ziyaretten dönen Özbekistan uyruklu anne Tülay İbrahim, eve girdiğinde büyük kızının cansız bedeniyle karşılaştı. Bir anda şoka giren annenin çığlıkları üzerine komşuları eve koştu. Bazayı kaldırarak Sena Gözelman'ı çıkaran komşuları yaşıyor umudu ile çağırdıkları ambulansla hastaneye götürdü. 
     Yüksek İhtisas Hastanesi'ne ölü geldiği bildirilen Sena Gözelman, doktorların tüm çabasına rağmen yaşama döndürülemedi. Çalıştığı tekstil fabrikasından eve dönünce acı haberi öğrenen baba Hüseyin Gözelman, sinir krizi geçirdi. 3 yaşında Melisa adlı bir çocukları daha bulunan Tülay Hüseyin Gözelman çifti, yakınları tarafından güçlükle sakinleştirildi. Olayla ilgili soruşturma başlatan polis, evde parmak izi araştırması yaptı. Soruşturma sürdürülüyor. 
     
</TEXT>
</DOC>
