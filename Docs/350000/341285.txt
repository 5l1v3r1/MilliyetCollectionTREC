<DOC>
<DOCNO> 341285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo33.html </URL>
<DATE> 2005/05/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ezeli rakiplerin tribün liderlerinden dostluk mesajları... 
</HEADLINE>
<TEXT>

     Galatasaray ile Fenerbahçe arasında yarın yapılacak Türkiye Kupası final maçı öncesinde iki takımın tribün liderleri biraraya gelerek, dostluk mesajları verdi. 
     Atatürk Olimpiyat Stadı’nda gerçekleştirilen buluşmada, iki takım tribün liderleri biraraya gelerek, sohbet etti ve centilmenlik çağrısında bulundu. 
     Galatasaray tribün lideri Sebahattin Şirin, önlerinde bir Avrupa Şampiyonlar Ligi finali bulunduğunu, bunun da Türkiye için çok önemli olduğunu belirterek, "Yarınki maç finalin bir provası gibi olacak. 
     Bizler centilmen ve dostça bir maç geçeceğine inanıyoruz. Herkesin bu işte payı olmalı. Yarın herhangi bir olay çıkmayacaktır. Dostça bir maç izleyeceğiz" diye konuştu. 
     Fenerbahçe tribün lideri Nihat Özpolat Sefa ise, geçen sezon da Atatürk Olimpiyat Stadı’na geldiklerini ve burada çiçeklerle karşılandıklarını hatırlatarak, "Ben olay çıkacağını düşünmüyorum. 
     Çok centilmence bir maç geçecek. İnşallah AB için önemli bir adım olacak" dedi. 
     Bu arada iki takımın tribün liderleri de, kupa finalindeki bilet fiyatlarının yüksekliğinden yakınarak, yarınki maçta tribünlerin dolmasının zor alacağını söylediler. 
     Daha sonra iki takım taraftarları birlikte basın mensuplarına poz verdi. 
     
</TEXT>
</DOC>
