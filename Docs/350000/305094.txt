<DOC>
<DOCNO> 305094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko10.html </URL>
<DATE> 2005/01/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dolar, 7 haftanın en yüksek seviyesine yaklaştı... 
</HEADLINE>
<TEXT>

     Uluslararası döviz piyasasında ABD Doları, yeni haftada da toparlanmayı sürdürüyor. 
     Euro karşısında son 7 haftanın en yüksek seviyesine yaklaşan dolar, diğer önemli paralar karşısında da güç kazanıyor. 
     New York'ta geçen hafta cuma günü son 7 haftanın en yüksek seviyesi olan 1.3023'e çıkan euro dolar paritesi, Uzakdoğu ağırlıklı son işlemlerde 1.3070'de bulunuyor. 
     ABD Merkez Bankası FED'in dolar faizini 2.25'e yükselttiği 14 Aralık 2004'teki son toplantısının geçen hafta kamuoyuna açıklanan tutanakları, banka yönetiminin faiz artırımını sürdürme konusunda beklentilerin üzerinde bir iradeye sahip olduğunu ortaya koymuştu. 
     FED'in faiz değiştirme yetkisi olan Açık Piyasa Komitesi'nin bir sonraki toplantısı Şubat başında gerçekleştirilecek. Analistler, toplantıda dolar faizinin tekrar çeyrek puanlık artırımla 2.5'e yükseltilmesini bekliyorlar. 
     FED'in faiz artırımı silahı yanında ABD Hazine Bakanı John Snow'un geçen hafta televizyonları dolaşarak, 'Bush yönetiminin güçlü dolar politikasından yana olduğunu ve bütçe açığını kısmayı istediğini' vurgulaması, yatırımcıların dolar satışını şimdilik askıya almalarında etkili oldu. 
     ABD'nin en büyük ekonomik rakibi Avrupa'dan gelen göstergeler de doların güçlenmesini kolaylaştırdı. Avrupa'nın en büyük ekonomisi Almanya'da, sanayi siparişlerinin bir önceki aya göre 2004 Kasım'ında yüzde 2.3 gerilediğinin açıklanması, piyasalarda güçlü euronun etkisine bağlandı. 
     ABD'den gelen açıklamaların piyasalarda dolar satışını şimdilik yavaşlattığına dikkat çeken uluslararası yatırım bankalarının döviz analistleri, somut adımların açıklamaları izlememesi halinde doların tekrar gerileme trendine girebileceğini uyarısında bulunuyorlar. 
     Dolar, diğer önemli paralardan Japon Yeni karşısında 104.70 ve İsviçre Frangı karşısında 1.1837 seviyelerinden işlem görürken İngiliz Sterlini, 1.8724 dolardan satılıyor. 

     
</TEXT>
</DOC>
