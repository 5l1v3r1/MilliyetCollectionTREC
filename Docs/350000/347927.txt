<DOC>
<DOCNO> 347927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo36.html </URL>
<DATE> 2005/06/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Naklen yayın geliri tartışma yarattı... 
</HEADLINE>
<TEXT>

     Futbol Federasyonu Olağan Mali Genel Kurulu'nda Galatasaray, Fenerbahçe, Beşiktaş ve Trabzonspor dışındaki Birinci Süper Lig kulüplerinin naklen yayın gelirlerinden eşit pay alma isteği tartışma yarattı. 
     Galatasaray, Fenerbahçe, Beşiktaş ve Trabzonspor dışında kalan kulüplerin havuz sisteminden eşit pay alınmasına ilişkin verdikleri önergeye 4 büyük kulüpten tepki geldi. 
     Önergeyle ilgili söz alan Galatasaray Kulübü Başkanı Özhan Canaydın, 4 büyük kulübün haberi olmadan verilen önergenin kendilerini rahatsız ettiğini belirterek, "Biz bütün kulüplerle aynı taraftayız, ama bu davranış bizi karşı tarafa aldı. Karşı taraf olmaktan rahatsız oluyoruz" dedi. 
     Fenerbahçe Kulübü İkinci Başkanı Nihat Özdemir, havuz sistemiyle ilgili Fenerbahçe olarak eşit bölünme değil, performansa dayalı sistemi önerdiklerini ifade etti. 
     Dört büyük kulübün görüşü alınmadan bir önerge verilmesini emri vaki olarak gördüklerini vurgulayan Özdemir, eşit bölünmeye karşı olduklarını söyledi. 
     Trabzonspor Kulübü Başkanı Atay Aktuğ da naklen yayın dağılımının Futbol Federasyonu'nun yetkisi altında olduğunu belirterek, "Anadolu, İstanbul ayrımına karşıyız. Hepimiz kulüplerin gelirinin artması taraftarıyız. Ancak, burada alınacak karar Trabzonspor'un aleyhinedir. Futbol Federasyonu yönetiminin yetkisinde olan bir konunun genel kurul gündemine taşınmasına karşıyız. Kurulda alınan bu karar ancak tavsiye niteliği taşıyacaktır. Ancak, biz bu karara olumlu oy vermeyeceğiz" diye konuştu. 
     Konuşmaların ardından Galatasaray Kulübü Başkanı Özhan Canaydın ve kulüp ikinci başkanı Ergün Gürsoy, Beşiktaş Kulübü Başkanı Yıldırım Demirören ve kulüp ikinci başkanı Murat Aksu ile Trabzonspor Kulübü Başkanı Atay Aktuğ genel kurulu terk ettiler. 
     Dört büyük kulübün başkanlarına cevaben söz alan Büyükşehir Belediyesi Ankaraspor Başkanı Hilmi Gökçınar, bu 4 takımın Türk futbolunun lokomotifleri olduklarını kabul ettiklerini belirterek, "Amiyane tabirle bu 4 kulübümüz Türk futbolunun 'babalarıdır'. Ancak, birinci ligde çözüme yönelik hareket olmayınca 'çocuklar' rahatsız oldu" dedi. 
     Digitürk gelirinin dağıtımında adalet konmadığını ifade eden Gökçınar, şöyle konuştu 
     "Türk futbolunu Avrupa'ya götürmek istiyorsak Digitürk gelirleri adaletli dağıtılmalıdır. Fenerbahçe 80 puanla şampiyon olurken, Akçaabat Sebatspor 18 puanla lige veda etmiştir. Ligden düşme barajı 32 puan olarak belirlenmiştir. Rekabeti adaletli şekilde ortaya koymazsak bu durum hep karşımıza çıkacak. Siz, bizi Anadolu takımları olarak hep bir tarafa ittiniz. Bu 4 büyük kulübün şampiyon olması için 18 takımlı bir lig gerekiyorsa bu şu anda mevcuttur. Şampiyonlar Ligi finalinin çok iyi organize edildiği gözlendi. Aynı organizasyonu Malatya, Konya ve Diyarbakır statlarında da görmek istiyoruz. Ancak, para olmayınca tesis düşünülemez." Daha sonra söz alan divan başkanı Celal Doğan ise 4 büyük kulüp başkanının genel kurulu terk etmelerini eleştirerek, "Şeref tribünlerinde küfür olurken bir araya gelemiyoruz, ama para konularında hep bir aradayız. Bu önerge getirilirken başarı nasıl yakalanır onu hedefledik. Ailemizin babası burasıdır. Bu demokratik ortamı terk etmek yanlış oldu" dedi. 
     
     'GENEL KURULU TERKETMELERİ FEDERASYONA ATILMIŞ EN BÜYÜK TOKATTIR' 

     Eski Futbol Federasyonu Başkanı Haluk Ulusoy, genel kurula yakışmayacak olayların yaşandığını belirterek, "Galatasaray, Beşiktaş ve Trabzonspor yönetimlerinin genel kurulu terketmesi bu federasyona atılmış en büyük tokattır. Bu da, bu federasyonun ne kadar aciz olduğunu göstermektedir" dedi. 
     Ulusoy, havuz sistemindeki bu değişikliğin ligin bitmesi anlamına geldiğini ifade ederek, şunları söyledi 
     "Havuz sistemindeki bu değişiklik, iş bitti-lig bitti anlamına gelir. Bu durum federasyona atılmış en büyük tokattır. Fenerbahçe dışındaki, Galatasaray, Beşiktaş ve Trabzonspor bir şirket ve gelir-gider bilançolarını borsaya bildirmiş durumdalar. Şimdi onlar çok zor durumda kaldılar. Şu andaki sistem adaletli bir sistem değil. Ama genel kurula gelmeden bu konunun daha önceden halledilmesi gerekirdi. Galatasaray, Beşiktaş ve Trabzonspor'un genel kurul salonunu terketmesi bu federasyona atılmış bir tokattır. Bu da bu federasyonun aczidir." 
     
     YENİ DÖNEM BÜTÇESİ 81 TRİLYON 

     Futbol Federasyonu'nun 24. Mali Genel Kurulu tamamlanırken, 1 Haziran 2005-1 Haziran 2006 dönemi bütçesi 81 trilyon olarak belirlendi. 
     Ankara'da yapılan genel kurulunda, Galatasaray, Fenerbahçe, Beşiktaş ve Trabzonspor dışında kalan Birinci Süper Lig kulüplerinin naklen yayın gelirinin paylaşımı ile ilgili önergesi en önemli gündem maddesi haline gelirken, Futbol Federasyonu Başkanvekili Şekip Mosturoğlu, naklen yayın gelirinin dağılımı ile ilgili kararı yasa hükmence federasyon yönetim kurulunun vereceğini söyledi. 
     Mosturoğlu, kulüplerle önümüzdeki süreçte bir konsensüse varacaklarını belirterek, "Yasayla münhasır yetki Futbol Federasyonu'na verilmiştir. Kulüplerimizle bir konsensüse varılacaktır. Yasanın verdiği yetkiyi kullanarak gerekli değişiklikler yapılacaktır. Önümüzdeki dönemde de huzurlu bir havuz olacak" dedi. 

     
</TEXT>
</DOC>
