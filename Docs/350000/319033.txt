<DOC>
<DOCNO> 319033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun15.html </URL>
<DATE> 2005/02/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fransa'da Türkiye oylaması yarın yapılıyor 
</HEADLINE>
<TEXT>

     Fransa'da Adalet Bakanı Dominique Perben tarafından hazırlanan ve Türkiye'nin AB üyeliği için bu ülkede referanduma gidilmesini de öngören anayasa uyum paketi, yarın son kez parlamentoda oylanacak. 
     Meclis ve senatoda açık oy farkıyla kabul edilen paketin parlamentoda Versailles Kongresi onaylanmasına mutlak gözüyle bakılıyor. Anayasa paketinin yürürlüğü girebilmesi için üyelerin beşte üçünün olumlu oy vermesi gerekiyor. 
     Senatoda 17 Şubat tarihinde yapılan oylamada 263 ''Evet'' ve 27 ''Hayır'' oyu çıkmıştı. Mecliste geçen ay yapılan oylamada da, milletvekilleri açık farkla uyum paketi lehinde oy kullanmışlardı. 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. 
     Bu değişikliğin yapılmasının ardından, Fransa'da AB Anayasası için Mayıs ayı sonunda ya da Haziran ayı başında referandum düzenlenebilecek. 
     Anayasa Mahkemesi, geçen yıl 19 Kasım'da aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     TÜRKİYE'Yİ İLGİLENDİREN BÖLÜM 
     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. 
     Uyum paketine göre, AB ile tam üyelik müzakerelerine 1 Temmuz 2004 tarihinden önce başlayan ülkeler için referanduma gerek görülmeyecek. Bu madde uyarınca Bulgaristan, Romanya ve Hırvatistan'ın üyelikleri hakkında Fransa'da referanduma gidilmeyecek. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     
</TEXT>
</DOC>
