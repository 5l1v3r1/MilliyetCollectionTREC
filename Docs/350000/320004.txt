<DOC>
<DOCNO> 320004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy19.html </URL>
<DATE> 2005/03/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Topçu, usule ilişkin itirazlarda bulunuyor... 
</HEADLINE>
<TEXT>

     Eski Bayındırlık ve İskan Bakanlarından Yaşar Topçu, Türkiye'de siyasetçilerin önemli bir bölümünün ''hukuk devleti kavramını kavrayamadığını'' belirterek, ''Türk siyasetçisi sıkıştığı yerde hukukun üstünlüğü kavramını kullanır'' dedi. 
     Yaşar Topçu'nun Yüce Divan'a sevkini öngören TBMM kararının okunmasının ardından, Yüce Divan Başkanı Mustafa Bumin, Topçu'nun daha önce usule ilişkin itirazlarını içeren dilekçe verdiğini belirtti. 
     Topçu, bu dilekçesindeki usule ilişkin itirazlarını sözlü olarak da açıklamaya başladı. 
     Avukat bulundurma ihtiyacı içinde olmadığını belirten Topçu, Türk siyasetçisinin önemli bir bölümünün hukuk devleti kavramını kavrayamadığını savundu. Topçu, ''Türk siyasetçisi sıkıştığı yerde hukukun üstünlüğü kavramını kullanır. Hukuka uymak gibi bir zorunluluk içinde hissetmez. Buna ihtiyaç da duymaz. Yalnızca hukukçuların uyacağını sanır'' diye konuştu. 
     Yolsuzlukların sebebini araştırmak amacıyla TBMM'de bir Soruşturma Komisyonu kurulduğunu anımsatan Topçu, şöyle konuştu 
     ''Türkiye Cumhuriyeti devletinin hukuk devleti olmadığının, dolayısıyla hukuka bağlı olmadığının, rejimin en büyük organı olan TBMM tarafından da ilan edilmesidir bu rapor. Bu raporda herhangi bir yargı kararı olmadan yolsuzluk iddiaları yolsuzluk olarak kabul edilmiş, yargısız infaz yapılmıştır. Üç eski başbakan ve 22 eski bakan suçlu ilan edilmiştir. Bunun iki amacı vardır. Birincisi siyasi amaç, diğeri de kamuoyunu yönlendirmektir. Türkiye'de yolsuzluk yok mudur Vardır. Her ülkede vardır. Ancak, bu yargı kararıyla ortaya konulmalıdır.'' Kendisi hakkında daha önce aynı suçlara yönelik Meclis Soruşturma Komisyonu kurulduğunu, Meclis Soruşturma Komisyonu'nun raporunun TBMM'de görüşülerek 29 Haziran 2000'de Yüce Divan'a sevk işleminin reddedildiğini anımsatan Topçu, ''Ben bu iktidarın ve muhalefetin geçmişteki en önemli hedeflerinden birisiydim. Bu konuda belgelerim var. Bunları da açıklayacağım'' dedi. 
     Önceki suçlamaların Türk Ceza Kanunu'nun görevi kötüye kullanmak fiilini düzenleyen 240. maddesi kapsamında değerlendirildiğini, ancak, aynı suçlamalarla ilgili olarak şimdi yine aynı kanunun ihaleye fesat karıştırılması fiilini düzenleyen 205. maddesi kapsamına alındığını belirten Topçu, ''Meclis'in daha önceki verdiği ret kararı kesindir. Yeniden yargılayamazsınız. Bu soruşturmayı da kapsar. Ancak yeni bir delil bulmanız lazım. Ben bunu Soruşturma Komisyonu'na da sundum ve Soruşturma Komisyonu'na ifade vermedim'' diye konuştu. 
     Hukuk devletinde her işin hukuka uygun olması gerektiğini ifade eden Topçu, yeni bir delil bulmadan ve TBMM'nin 29 Haziran 2000 tarihli kararını kaldırmadan yeni bir soruşturma yapamayacağını savundu. Topçu, ''Önce 240 dediniz, şimdi 205. madde diyorsunuz. Yarın bir başkası da çıkar 232. madde der. Bu böyle devam mı edecek '' diye sordu. 
     Eski başbakan ve bakanlarla ilgili soruşturmayı düzenleyen Anayasa'nın 100. maddesi görüşülürken, Danışma Meclisi'nin tutanaklarını da okuyan Topçu, 1982 Anayasası'nın hazırlayıcılarından Prof. Dr. Orhan Aldıkaçtı'nın, bir bakan hakkında TBMM'de Yüce Divan'a sevk edilmesi veya edilmemesi yönünde verilen kararların kesin nitelik taşıdığını söylediğini aktardı. 
     Topçu, Soruşturma Komisyonu'nun dört aylık çalışma süresinin kesin nitelik taşıdığını ifade ederek, bunda tartışılacak bir yön bulamadığını söyledi. Topçu, Soruşturma Komisyonu'nun dört aylık çalışma süresi geçtikten sonra verdiği kararın yok hükmünde olacağını savundu. 
     Soruşturma Komisyonu'nun sayı bakımından da Anayasa'ya uygun olmadığını öne süren Topçu, şöyle konuştu 
     ''Soruşturma Komisyonu raporunun TBMM Genel Kurulu'nda görüşülmesinden dört gün önce Meclis Başkanlığı'ndan bir yazı geldi. Yazıda, raporun görüşüleceği ve savunma yapmam gerektiği belirtiliyordu. O günlerde önemli sağlık problemim vardı ve rapor almak zorunda kaldım. Ama Anayasa'daki süreler gereği raporun kabul edilemeyeceği belirtildi. Anayasa hükmü en temel insan haklarından olan savunma hakkıyla çatışıyorsa, savunma hakkı tercih edilmelidir. İleriki bir tarihte savunma yapacağımı bildirmeme rağmen raporum kabul edilmedi. Genel Kurul'da savunma yapsaydım belki suçlanmış bir insan olarak karşınıza gelmeyecektim.'' 
     
     BAŞSAVCI OK, İTİRAZLARIN REDDİNİ İSTEDİ 
     Yargıtay Cumhuriyet Başsavcısı Nuri Ok, Topçu'nun usule yönelik itirazlarının ardından görüşlerini bildirdi. 
     Ok, Soruşturma Komisyonu'nun eksik üyeyle karar vermesinin usule aykırı olmadığını belirtti. Soruşturma Komisyonu'nun raporu görüşülürken Topçu'nun sağlık raporu nedeniyle görüşmenin ertelenmesine yönelik isteminin TBMM Başkanlığı'nca reddedilmesinin de Anayasa ve TBMM İçtüzüğü'ne aykırı olmadığını kaydeden Ok, ''Anayasa'nın 100. ve İçtüzüğün 122. maddesinde raporun 10 gün içinde görüşülmesi gerektiği yönünde düzenleyici bir işlem vardır. Sanığa soruşturma raporu görüşülürken savunma hakkı verilmemesi savunma hakkının özünü ihlal eder. Ancak savunma hakkı yargılama aşamasında en geniş şekilde kullanılabilir'' dedi. 
     Ok, usule ilişkin itirazların tümünün reddini istedi. 
     Yargıtay Cumhuriyet Başsavcısı Nuri Ok'un görüşünün ardından yeniden söz isteyen Topçu, şu görüşleri savundu 
     ''Hukukta çifte standart olmaz. Eski Bayındırlık ve İskan Bakanlığı Müsteşarı Ali Helvacı hakkında takipsizlik kararı verirken, Milli Güvenlik Konseyi'nin belgelerini inceleyen Başsavcılık'ın, Orhan Aldıkaçtı'nın söylediklerini araştırmaması ve dikkate almaması yanlış olur. Yüce makamlar ilke makamıdır, çifte standart olmaz. Sizin adil yargılama yapacağınızdan şüphem yok. Ancak, savcıdan şüphe ederim. 10 günlük süre düzenleyici süredir diyor. Ancak Komisyon'un çalışma süresini aşmasına birşey demiyor'' Yüce Divan Başkanı Bumin, Topçu'nun bu sözleri üzerine, ''Siz nasıl savunmanızı yaptınız dinlediysek, Başsavcı da görüşünü bildirdi. Önemli olan bizim kanaatimiz'' dedi. 
     Bumin, usule yönelik itirazları karara bağlamak üzere duruşmaya ara verdi. 
     
</TEXT>
</DOC>
