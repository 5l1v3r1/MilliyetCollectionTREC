<DOC>
<DOCNO> 336984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko15.html </URL>
<DATE> 2005/04/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tekstilcilerden istihdam uyarısı... 
</HEADLINE>
<TEXT>

     Uludağ İhracatçı Birlikleri UİB Başkanlar Kurulu Başkanı Orhan Yıldırımçakar, ''tekstil ile hazır giyim ve konfeksiyon sektörlerinde yol haritası konusunda belirsizlik sürerken, olumsuz sürecin devamı halinde, Türkiye'nin ciddi bir istihdam sorunuyla karşı karşıya kalabileceğini'' belirtti. 
     Yıldırımçakar, hem tekstil hem de hazır giyim ve konfeksiyon sektörlerinin, büyük olumsuzluklara rağmen ayakta kalabilmek ve çıkış yolu bulmak için çalıştığını söyledi. 
     Firmaların, bu zorlu süreçten başarıyla çıkabilmek üzere yeni pazar, üründe verimlilik ve kalite konularında sarf edilen çabaların yanı sıra hükümetten de rekabetçi politikalar beklediğini ifade eden Yıldırımçakar, Türk tekstilcilerinin uluslararası alanda rekabet edebilmesi için özellikle işçilik ve enerji gibi temel girdi maliyetlerinin dünya fiyatlarına çekilmesi gerektiğini vurguladı. 
     Yıldırımçakar, Çin ve diğer Uzakdoğu ülkelerinin yarattığı haksız rekabete sadece kar zarar açısından bakılamayacağını, aksi halde istihdamın büyük yara alacağını ifade ederek, şunları kaydetti 
     ''AB ve ABD'nin de içinde bulunduğu uluslararası bir dayanışma gerekiyor. Yoksa istihdam sorunu dünyanın başına bela olabilir, hatta ciddi oranda istihdam sorunu birçok ülkenin kapısını çalmış dumumda. Çin'in bu işi etik anlamda yapması, kural dışı oyunları, dampingli ticareti terk etmesi gerekiyor. Oysa bu ülke halihazırda akıl almaz ölçüde damping yapıyor. Tabi, birden bire tüm müşteriler kaybedilmiyor, ticaret aniden kesilmiyor ama ciddi şikayetler, sorunlar var. 2005 yılı, tekstilin geleceğinin, ne yöne olacağının ortaya çıktığı yıl olacak. Yol haritası henüz netleşmedi, yıl sonuna kadar belli olur.'' Kurlardaki düşüşün de ithalatı patlatırken, ihracatta kar marjını sıfır noktasına kadar çektiğini, hatta pazar kaybetmemek adına zararına ihracat yapan firmaların bulunduğunu anlatan Yıldırımçakar, ''Ancak sorun şu minimum kar ya da zararına satış nereye kadar devam edecek. Sorun büyük'' dedi. 
     Yıldırımçakar, Türkiye gibi gelişmekte olan ülkelerde, emek yoğun olan tekstil ile hazır giyim ve konfeksiyon sektörlerinin, ekonominin yanı sıra sosyal yaşamı da doğrudan etkilediğine işaret ederek, çözüm bekleyen en büyük sorunu istihdam olan Türkiye'nin bu alanda yeni sorunlara tahammülü olmadığını dile getirdi. 
     Orhan Yıldırımçakar, sektörde önemli boyutlara ulaşan kayıtdışı ile mücadele edilmesi gerektiğini de sözlerine ekledi. 
     
</TEXT>
</DOC>
