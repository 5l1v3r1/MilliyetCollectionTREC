<DOC>
<DOCNO> 301832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun28.html </URL>
<DATE> 2004/12/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Schröder, tüm Almanlar'ı felaket bölgesine yardıma çağırdı 
</HEADLINE>
<TEXT>

     Almanya Başbakanı Gerhard Schröder, Güney Asya'da yaşanan felaket dolayısıyla tüm Almanları mağdurlara yardım etmeye çağırdı. 
     Dışişleri Bakanı Joschka Fischer ile birlikte basın toplantısı düzenleyen Schröder, ''Bütün vatandaşları felaket mağdurlarına yardıma çağırıyorum. Yapılacak yardımlarda küçük miktarların da önemi var'' dedi. 
     Almanya'nın Dışişleri Bakanlığı bünyesinde Dışişleri Bakanı Fischer başkanlığında bir kriz merkezi kurduğunu hatırlatan Schröder, felaket dolayısıyla hayatını kaybeden Almanlardan tespit edilenlerin sayısının 26 olduğunu, kayıp Almanların sayısının da binin üzerinde olduğunu dile getirdi. 
     Schröder, felaket dolayısıyla hayatlarını kaybeden Almanların sayısının üçlü rakamlarla ifade edilecek bir düzeyde olduğunu tahmin ettiklerini söyledi. 
     Almanya'nın Güney Asya'daki felaket dolayısıyla yaptığı para yardımının 20 milyon euro'ya çıkarıldığını söyleyen Schröder, bu parayla resmi kurumların yanında bölgede hizmet veren bağımsız yardım kuruluşlarının da destekleneceğini ifade etti. 
     Alman ordusuna ait bir hastane uçağın da bölgeye gönderildiğini belirten Schröder, ayrıca içecek su temin edilmesine yarayan araçların bölgeye gönderildiğini bildirdi ve ''Bölgede yardımcı olabilmek için elimizdeki bütün imkanları kullanacağız'' dedi. Schröder, bölgede yaşanan felaketin insanlığın yaşadığı en büyük felaketlerden biri olduğunu, zarar gören ülkelere uzun vadede de yardım edilmesi gerektiğini vurguladı. Başbakan Schröder, Almanya'nın Endonezya ve Somali'nin kısa vadeli dış borçlarının ertelenmesi için Paris Kulübü'ne Ocak ayında teklif sunacağını söyledi. Schröder, ayrıca bölgenin yeniden inşa edilmesi bütün dünyanın üzerine görevler düştüğünü dile getirdi. 
     Dışişleri Bakanı Fischer ise bölgeye yapılan teknik yardımların gerekli olduğu müddetçe sürdürüleceğini bildirdi. 
     
</TEXT>
</DOC>
