<DOC>
<DOCNO> 345640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko14.html </URL>
<DATE> 2005/05/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yamula Barajı üretime geçiyor... 
</HEADLINE>
<TEXT>

     Kayseri’nin Yemliha beldesi yakınlarında yapımı süren Yamula Barajı ve Hidroelektrik Santralı’nda HES , elektrik üretimine yakında başlanacağı bildirildi. 
     Kayseri Elektrik Üretim A.Ş. Yönetim Kurulu Başkanı Bekir Yıldız, gövde inşaatı tamamlanan ve su tutulan Yamula Barajı ve HES’te Haziran ayı içinde elektrik üretimine başlanacağını söyledi. 
     Yıldız, "Kayseri’nin özlemi olan Yamula Barajı’nda elektrik üretmek için gün saymaya başladık. Yapımına 4 yıl önce başladığımız barajda su seviyesi 110 metreyi buldu. Arazileri su altında kalan 5 köy başka alanlara taşındı. İstimlak bedelleri ödendi" dedi. 
     
     TÜRBİN MONTAJINDA SONA DOĞRU 

     Bekir Yıldız, barajda elektrik üretiminin başlaması için çalışmaların sürdüğünü ve elektrik jeneratörlerinin montajının bitirilmek üzere olduğunu belirterek, şu bilgileri verdi 
     "Yamula Barajı’nda yılda 454 milyon kilowatsaat elektrik üretimi yapacak iki jeneratörün montajı bitirilmek üzere. Barajdan, Kayseri’nin elektrik tüketiminin üçte ikisini karşılayacak kadar elektrik üreteceğiz. Elektrik santralı binası içerisindeki çalışmalar bitirilme aşamasına geldi. Santralin türbin ve diğer makinaların montajı son şeklini alacak ve Haziran ayında elektrik üretimine başlayacağız. 
     DSİ, sulama kanallarını tamamladığında 104 bin hektar tarım alanı sulanabilecek. Bölgedeki arazinin sulanmasıyla birlikte, tarımsal alanlarda yıllık 1 milyar YTL ek gelir elde edilmiş olacak. Barajı 20 yıl işlettikten sonra Enerji Bakanlığı’na devredeceğiz." Yıldız, Yamula Barajı’nın yapılmasından sonra Kızılırmak’ta yaşanan kirliliğin önemli oranda azalacağını ve Hirfanlı Barajı’na kadar olan bölgede artık temiz ve berrak bir suyun akacağını da belirterek, şu bilgileri verdi 
     "Kızılırmak çamur gibi değil, masmavi renkte akmaya başladı. 
     Baraj gölünde balık üretimi yapılması için de çalışmalar sürüyor. 
     Baraj gölünün çevresi piknik ve dinlenme alanları olarak değerlendirilecek. Baraj çevresini ağaçlandıracağız. Yamula Baraji yakında Kayseri’nin en gözde piknik ve mesire alanı haline gelecek. 
     Baraj gölünde tekne turları büyük ilgi görüyor. 186 milyon dolar keşif bedeliyle yapımına başlanan Yamula Barajı’nda müteahhit firma Aydıner İnşaat 4 yıl içerisinde 150 milyon dolar harcama yaptı" diye konuştu. 
     Bekir Yıldız, Yamula Barajı’nın tamamlanmasından sonra Kızılırmak üzerine ikinci bir proje olan Bayramhacı Barajı’nın yapılmasının da gündeme geleceğini kaydetti. 
     
</TEXT>
</DOC>
