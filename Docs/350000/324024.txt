<DOC>
<DOCNO> 324024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko26.html </URL>
<DATE> 2005/03/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ASO Başkanı Çağlayan, İTO seçimlerini değerlendirdi... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, dün gerçekleştirilen İstanbul Ticaret Odası'ndaki İTO seçimleri, bir siyasetin kazandığı yönündeki değerlendirmelere katılmadığını belirterek, seçimleri oradaki ticaret erbabının kendi arasındaki bir yarışı olarak değerlendirdiğini söyledi. 
     Çağlayan gazetecilerin, İTO seçimlerine siyasetin karışıp karışmadığına ilişkin sorularını yanıtladı. 
     Seçimlerin son derece demokratik bir şekilde yapıldığını ifade eden Çağlayan, şunları kaydetti 
     ''Bundan dolayı siyaset olarak ben hiç bakmıyorum. Neticede odalara kaydolma, üye olma, seçime girme, seçme ve seçilme hakkına sahip olmak için özellikle ticaret erbabı veya sanayici olmak gerekiyor. Dolayısıyla ben olayı bir siyasi yarış, ticaret erbabının kendi arasındaki bir yarışı olarak değerlendiriyorum. Ve gördüğüm kadarı ile de son derece modern, kavgasız, gürültüsüz bir seçim ortamı yaşanmıştır. Her insanın bir siyasi görüşü olabilir, her insanın bir sosyal görüşü olabilir, dünya görüşü olabilir ama bizim hepimizin yaptığı şu, odalarımıza girerken bütün siyasi görüşlerimizi bu tür görüşlerimizi kapının önünde bırakarak giriyoruz.'' İTO'da da böyle bir durumun söz konusu olduğunu düşündüğünü söyleyen Çağlayan, İTO'nun Türkiye'nin en büyük odası olduğunu ve 230 ticaret erbabını herkesin tanıdığını ve bunların son derece sağlıklı kararlar alabileceğini düşündüğünü bildirdi. 
     Mehmet Yıldırım'ın 10 yıllık sürede, odaya çok büyük katkıları olduğunu da ifade eden Çağlayan, ''onun için ben bir siyaset kazandı olarak değerlendirmiyorum'' dedi. 
     Gazetecilerin siyasi kademede yer alan bir ismin başkan seçildiğine ve seçimler sırasında birçok siyasi telkin yapıldığına ilişkin soruları üzerine de Çağlayan şunları söyledi 
     ''Onlar sizin söylediğiniz. Ben bilmiyorum, ben bunların hiçbirine şahit olmadım ve bunların hiçbirini de duymadım. Ama bunlar konuşuluyor, söyleniyor ve basında yer alıyor. Ben bunların hiçbirine tanık olmadım. Bu konuda da belirtildiği gibi olmadığı kanaatindeyim'' Çağlayan, gazetecilerin İTO seçim sonuçlarının, TOBB seçimlerini nasıl etkileyeceğini sormaları üzerine de, ''hayırlı olsun, hepsi hayırlı olsun'' diye konuştu. 
     
</TEXT>
</DOC>
