<DOC>
<DOCNO> 342228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy15.html </URL>
<DATE> 2005/05/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP'li Çetinkaya Seçimler 3 Kasım 2007'de yapılacak 
</HEADLINE>
<TEXT>

     AK Parti Genel Başkan Yardımcısı Necati Çetinkaya, Türkiye’de bir ilki daha gerçekleştirerek, milletvekili genel seçimlerini normal süresinde, 3 Kasım 2007’de yapacaklarını söyledi. 
     Çetinkaya, AK Parti Genel Merkezi’nde düzenlediği basın toplantısında, 3 Kasım 2002 seçimi öncesi kullandıkları "Artık hiçbir şey eskisi gibi olmayacak" sloganını hatırlatarak, bugün o sloganı hayata geçirmiş olmanın mutluluğunu yaşadıklarını ifade etti. 
     Türkiye’nin ekonomi, insan hakları ve sosyal devlet anlayışında AB ülkeleri ile aynı safta olma yarışı içine girdiğini ve bu yolda mesafe aldığını anlatan Çetinkaya, "Dün ’hasta adam, krizler ülkesi’ gibi sıfatlar yakıştırılıyor ve üçüncü dünya ülkesi muamelesi yapılıyordu. 
     Bugün o hasta adam ayağa kalktı. AB içinde yerini almaya çalışıyor, itibarlı, onurlu ve başı dik" diye konuştu. 
     Türkiye’de, bütün gelişmelerin kaynağında istikrarın bulunduğunu kaydeden Çetinkaya, "Ağzından seçim lafını düşürmeyenlere istikrar en güzel cevaptır. AK Parti bir ilki daha gerçekleştirecek ve seçimleri normal süresinde 3 Kasım 2007’de yapacak. Kimse hayal görmesin" dedi. 
     Çetinkaya, AK Parti’nin 2007’de de tek başına iktidara geleceğini iddia ederek, "Hedefimiz millettir, milletin güven ve huzurudur" diye konuştu. 
     AK Parti iktidarının 2 yıllık icraatlarından da çeşitli örnekler veren Çetinkaya, "Başbakanımız İstanbul’un mimarı olarak geldi, Başbakan oldu. Kendisi yerel yönetimleri biliyor" dedi. 
     Çetinkaya, 2. AK Parti iktidarında milli geliri 10 bin dolara yükseltmeyi hedeflediklerini anlatarak, "Siz işte o zaman görün Türkiye’yi. Türkiye’yi kimse tutamaz o zaman" diye konuştu. 
     Hükümet’in 2 yıl içinde bütün köylerin yol ve su ihtiyacını tamamlayacağını bildiren Çetinkaya, ayrıca bütün köylerin kanalizasyon sistemine geçirileceğini ve arıtma sistemleri kurulacağını söyledi. 
     
     AİHM KARARI 
     Çetinkaya, bir gazetecinin AİHM’nin terör örgütü elebaşı Abdullah Öcalan ile ilgili kararını hatırlatması üzerine de verilen kararın usule ilişkin olduğunu ifade ederek, "Ne olursa olsun o dosya millet vicdanında kapanmıştır" dedi. 
     Kararın, Avrupa Konseyi Bakanlar Komitesi’nde ele alınacağını ifade eden Çetinkaya, "Bu bir devlet meselesidir. Karar henüz nihai safhaya gelmemiştir" diye konuştu. 
     
</TEXT>
</DOC>
