<DOC>
<DOCNO> 301671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur07.html </URL>
<DATE> 2004/12/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Lazerli tacize 14 yıl hapil cezası 
</HEADLINE>
<TEXT>

     İsmail AKDUMAN DHA 

      SAMSUN'da 16 yaşındaki komşunun kızı S.A.'yı takip eden ve gece evlerine lazer ışığı tutan 19 yaşındaki Temel Bayraktar, kendisini uyarmak isteyen kızın annesi 38 yaşındaki Saliha A. ve ağabeyi 19 yaşındaki Ahmet A.'yı bıçakladı. Adam öldürmeye teşebbüs' suçundan yargılanan Bayraktar'a, 14 yıl 3 ay 20 gün hapis cezası verildi. Bayraktar, "Özür diledim. Onlar ise bana vurdular'' dedi. 
     Zeytinlik Mahallesi'nde 8 ay önce iddialara göre Temel Bayraktar sevdiği S.A.'nın evine gece lazer ışığı tuttu. Pencereden içeri giren ışığı fark eden S.A.'nın ağabeyi Ahmet A. ile annesi Saliha A. sokağa çıkarak Bayrak ile tartışmaya başladı. Tartışmanın kavgaya dönüşmesi üzerine Bayraktar, bıçakla Ahmet A.'yı 3 yerinden, annesini de kolundan bıçaklayarak yaraladı. Polis tarafından yakalanarak, sevk edildiği adliyede tutuklanan Bayraktar, Adam öldürmeye teşebbüs ve yaralama' suçlarından 24 yıl hapis cezası istemiyle son kez hakim karşısına çıktı. Bayraktar, "S.A.'yı bir daha rahatsız etmeyeceğime dair onlara söz verdim. Kendilerinden özür diledim. Ancak, bana vurmaya başladılar. Ben de bıçağımı çekerek sallamaya başladım. Bu sırada yaralanmışlar'' diye konuştu. 
     Duruşmaya katılan ve kolundan yaralanan anne Saliha A., sanıktan şikayetçi olduğunu anlatırken, "Olay akşamı sanık arkadaşlarıyla birlikte sokakta duruyordu. Evimizin içerisine lazer ışığı tutuyordu. Çıkıp nasihat etmek istedim. Peşimden oğlum da geldi. Konuşmak istediğim sırada bıçağını çekerek beni kolumdan ardından oğlumu boğazından yaraladı. Şikayetçiyim'' dedi. 
     
</TEXT>
</DOC>
