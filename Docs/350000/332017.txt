<DOC>
<DOCNO> 332017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur14.html </URL>
<DATE> 2005/04/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Emniyet Genel Müdürü Ortalama 320 kişiye bir polis düşüyor 
</HEADLINE>
<TEXT>

     Emniyet Genel Müdürü Gökhan Aydıner, her yeni kanunun yorum ve anlayışlarının, çok farklı uygulamaları beraberinde getirdiğini belirterek, ülkenin her yerinde uygulama birliğinin sağlanması, eksiklik ve fazlalıkların giderilmesi yönünde düzenlemelerin gecikmeksizin yapılması gerektiğini söyledi. 
     Aydıner, Türk Polis Teşkilatı'nın 160. kuruluş yıldönümü dolayısıyla düzenlenen törende yaptığı konuşmada, emniyet ve asayişi sağlama görevini, ''vatandaş memnuniyetini sağlayacak şekilde toplum destekli polis'' anlayışıyla sürdürdüklerini kaydetti. 
     Aydıner, ''ekonomik durum, gelir dağılımı, işsizlik, hızlı nüfus artışı, hızlı kentleşme ve metropolleşme, eğitim seviyesi, sosyal yapı ve kültür ile yasal düzenlemelerin yeterliliği ve hukuki işleyişin etkinliğinin'', asayişe etki eden önemli faktörler olduğunu belirtti. 
     Asayiş hizmetlerinin daha etkin yürütülebilmesi için ''sayısal oranda, eğitimde, modern araç, gereç ve teknolojide, iletişim ve bilişimde ve hukuki yetkilerle donanımda yeterliliğin'', önemli olduğunu vurgulayan Aydıner, ''Sayısal yeterliliği en iyi açıklayacak kıstas, bir polise düşen nüfus sayısıdır. Hali hazırda ülkemizde ortalama 320 kişiye bir polis düşmektedir. Bunun standardı 250 kişiye bir polis düşmesidir'' dedi. 
     Aydıner, polis meslek yüksek okullarından 6 bin 200, polis meslek eğitim merkezlerinden de 2 bin olmak üzere yılda 8 bin 200 dolayında yeni polisi hizmete sevk etmeyi planladıklarını ifade ederek, geçen yıl 101 bin personelin de hizmet içi eğitimden geçirildiğini, bunların 25 bin 600'ünün Ankara veya bölge merkezlerinde eğitime tabi tutulduğunu anlattı. 
     ODTÜ ile başlatılan ''Uzaktan Eğitim-E-Öğrenim'' projesi ile hizmet içi eğitimde masraf ve işgücü kaybının asgariye indirildiğini belirten Aydıner, ODTÜ Rektörlüğü'ne, 14-15 Nisan 2005 tarihleri arasında gerçekleştirilecek 2. Polis Bilişim Sempozyumu ile Emniyet Genel Müdürlüğü Yüksek Düzey İngilizce Lisans Eğitim Merkezi'nin faaliyete geçirilmesindeki katkılarından dolayı teşekkür etti. 
     Aydıner, 2 yıl önce 17 programın çalıştığı Polnet sisteminin bugün 39 programa ulaştığını da belirterek, ''Bu programlar sayesinde halka sunulan hizmetlerimizin sürati ve verimliliği artarken, şüpheli kişi, araç ve malzemenin hemen sorgulanıp neticeye ulaşmasıyla da gerçek anlamda insan haklarına saygı hayata geçirilmiş olmaktadır'' dedi. 
     Genel Müdür Aydıner, polis birimlerinin ülkenin en ücra köşelerinden merkezle hızlı biçimde iletişim kurabilmesi için Polnet'i fiber optik kablo sistemiyle destekleyeceklerini belirterek, yarın gerçekleştirilecek ihaleyle birlikte sisteme bu yıl 6 milyon Dolarlık ilave yatırım yapacaklarını bildirdi. 
     Polnet programları konusunda 31 bin 212 personelin eğitildiğini belirten Aydıner, Türk polisinin iletişim ve bilişim alanında gelişmiş pek çok ülke polisinin ilerisinde olduğunu kaydetti. 
     
     ''2004 VE 2005'TE İŞKENCEDEN CEZA ALAN POLİS YOK'' 

     Aydıner, ertelenen Ceza Muhakemesi Kanunu ve Türk Ceza Kanunu'nun getireceği sistem ve zihniyet anlayışını polis teşkilatının hemen algılayıp uygulamaya başlaması için şu ana kadar 39 bin 969 personeli eğitime tabi tuttuklarını vurgulayarak, şöyle devam etti 
     ''Hiç kimsenin kuşkusu olmasın. Kanunlarımız polise hangi görevi veriyorsa, o görevleri mutlaka kanunlar çerçevesinde yerine getirecektir. 
     Bu görev anlayışının en güzel kanıtı, insan hakları uygulamalarında Türk polisinin yeni yasal şartlara uyumda gösterdiği başarıdır. Verilen eğitimler sonucu, Ceza Kanunu'nun işkence suçunu düzenleyen 243. maddesine göre 2003 yılında 1 kişi ceza almış, 2004 ve 2005 yılında bu sayı sıfırlanmıştır. Yeni kanunlarımızın uygulanmasında da Türk polisi aynı görev şuuru ile hareket edecektir.'' 
     
     ''AKSAKLIKLAR SUÇLULARA YARAR'' 

     Aydıner, her yeni kanunun, çeşitli yorum ve anlayışları, çok farklı uygulamaları beraberinde getirdiğini ifade ederek, şunları söyledi 
     ''Hatta eksik ve fazla yönleri de ortaya çıkabilir. Olabilecek bu aksaklıklardan en çok, terör ve organize suç örgütleri başta olmak üzere, suçluların yararlanacağı, bundan da kanunlara saygılı esas kitlenin zarar göreceği aşikardır Bu nedenledir ki, yorum ve anlayış farkının asgariye çekilmesi, ülkenin her yerinde uygulama birliğinin sağlanması, eksiklik ve fazlalıkların giderilmesi, hülasa hak ve hürriyetler ile toplumun güvenlik ihtiyacının çok hassas olan dengesinin istikrarı gibi konularda, ihtiyacın belirlenmesi halinde, bu ihtiyacı karşılayacak düzenlemelerin, gecikmeksizin yapılması, toplumumuzun genel menfaatinedir. 
     Türk polisi bundan önce olduğu gibi bugün de, yarın da mevzuatın kendisine verdiği görevleri, canı pahasına da olsa bihakkın yerine getirmeye devam edecektir.'' 
     
     ULUSLARARASI ÇALIŞMALAR 

     Genel Müdür Aydıner, Türk polisinin uluslararası polislik görevlerinde de başarıyla yer aldığını belirterek, Afganistan'da uçak kazasında ölenlerin kimliklerinin tespiti, Azerbaycan polisinin talebi üzerine ülkede meydana gelen bazı önemli kişilerin rehin alınması ve öldürülmesi olaylarının aydınlatılması, terör, uyuşturucu, insan kaçakçılığı, kara paranın aklanması gibi sınır aşan organize suç örgütleriyle mücadele faaliyetlerinde de görev aldığını kaydetti. 
     Gökhan Aydıner, şunları söyledi 
     ''Değişime ve gelişime en çabuk ayak uyduran kuruluşlardan biri olarak Türk Emniyet Teşkilatı, emniyet ve asayişi temin yolundaki her türlü yeniliğe ayak uydurarak, Büyük Atatürk'ün ilke ve inkılaplarını özümsemiş, ülke ve milletin bölünmez bütünlüğünün sembolü bayrağı daima gönderde tutarak, feragat ve fedakarlıkla üstüne düşen her görevi yapacak güç ve kararlılıktadır.'' Konuşmaların ardından, Polis Akademisi Bahçesi'nde Kaçakçılık ve Organize Suçlarla Mücadele Daire Başkanlığı Köpek Eğitim Merkezi'nin gösterisi izlendi. 
     Konuklar, Polis Akademisi'ndeki tarihi polis kıyafetleri ve fotoğraf sergisinin gezilmesinin ardından akademi bahçesindeki kokteyle katıldı. 
     
</TEXT>
</DOC>
