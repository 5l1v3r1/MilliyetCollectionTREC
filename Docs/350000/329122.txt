<DOC>
<DOCNO> 329122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/guncel/gun02a.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Festivalin kraliçeleri 
</HEADLINE>
<TEXT>


İstanbul Film Festivali'nin açılış töreninde İngiliz sinemasının 2 'dam'ı Judi Dench ve Maggie Smith'i perdede, İtalyan diva Sophia Loren'i sahnede izleyeceğiz 

Alin Taşçıyan 

24. Uluslararası İstanbul Film Festivali'nin açılış töreni bu akşam Lütfi Kırdar Kongre ve Sergi Sarayı'nda yapılıyor. Törende efsanevi İtalyan diva Sophia Loren, Yaşam Boyu Başarı Ödülü alacak. Açılış filmi ise İngiliz sinemasının "dam" payeli 2 aktrisi Maggie Smith ve Judi Dench'in başrolleri paylaştıkları "Lavanta Kokulu Kadınlar". 
Kırk yılı aşkın müthiş kariyerinde, Vittorio de Sica'dan Robert Altman'a sinemanın en büyük ustaları ve Marcello Mastroianni'den Jack Lemmon'a en iyi aktörleriyle çalışmış olan Loren, çok sayıdaki ödülüne İstanbul Film Festivali'ninkini de ekleyecek. 
Loren'in sahnede yaratacağı sansasyonu, tanınmış İngiliz aktör Charles Dance'in ilk yönetmenlik denemesi "Lavanta Kokulu Kadınlar"da 2 kız kardeşi canlandıran Dame Maggie Smith ile Dame Judi Dench perdede tamamlayacak. Bir kıyı kasabasında oturan 2 yaşlı kız kardeş, kumsalda yaralı buldukları yakışıklı genç Polonyalı "Elveda Lenin"in aktörü Daniel Brühl yüzünden birbirlerine düşecek Biz de eleştirmenlerden ve izleyiciden tam not alan performanslarının keyfine bakacağız. 
Genç kuşağın güzel yıldızları Natalie Portman, Emmanuelle Beart, Laura Smet, Ziyi Zhang ve daha birçoğu, filmleriyle festivali ele geçirmeden önce sinemanın kraliçelerine İstanbul'da taç giydireceğiz. 


</TEXT>
</DOC>
