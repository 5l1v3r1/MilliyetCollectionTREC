<DOC>
<DOCNO> 340598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/siyaset/axsiy01.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kampanyada ilk temel 
</HEADLINE>
<TEXT>


LİMAK İnşaat'ın Başkanı Nihat Özdemir'in Milliyet'in 'Baba Beni Okula Gönder' kampanyası kapsamında yaptırdığı Kurtalan Kız Öğrenci Yurdu'nun temelini, Başbakan Erdoğan attı 

SİİRT DHA, ABDULLAH KARAKUŞ 


Başbakan Recep Tayyip Erdoğan, temaslarda bulunmak için gittiği Siirt'in Kurtalan ilçesinde dün akşam saatlerinde Milliyet'in "Baba Beni Okula Gönder" kampanyası çerçevesinde Kurtalan Kız Öğrenci Yurdu'nun temel atma törenine katıldı. 
İmam hatip lisesinin bahçesinde yapılan törende konuşan LİMAK İnşaat'ın Başkanı Nihat Özdemir, Milliyet'in kampanyası çerçevesinde çalışmalara başladıklarını belirterek eylüle kadar yurdu yetiştireceklerini kaydetti. Erdoğan, anlamlı bir temel attıklarını vurgulayarak, "Nihat Bey'le anlaştık. Şu an törenin yapıldığı imam hatip lisesinin bahçesine basketbol sahası yapacak" dedi. 
"Okula gitmeyen kızımız var mı " diye soran Erdoğan, "Haydi Kızlar Okula" kampanyası başlattıklarını anımsatarak, "Kızlarımızın hepsini okula gönderin. Kızını okula göndermeyen aile, ona ihanet ediyor. 'Param yok, okutamıyorum' diyen kaymakamın yanına gitsin. Ona yardımcı olunacaktır. Bunda geri adım olmaz" dedi. Milli Eğitim Bakanı Hüseyin Çelik de bu tür çalışmaların diğer işadamlarına örnek olması gerektiğini belirterek, Özdemir'e teşekkür etti. 

'Kızlarımızı okutalım' 
Siirt'te Hedef Holding Tekstil Fabrikası'nın açılışına da katılan Erdoğan, Milliyet'in "Baba beni okula gönder" kampanyasına destek vererek, "Kızlarımızı okutalım. Terörden, cehaleti ayaklar altına alarak kurtuluruz" diye konuştu. Önümüzdeki günlerde kız yurtlarını artıracaklarının altını çizen Başbakan, okuma yazma oranını artırmayı hedeflediklerini de dile getirdi. 

Küçük Bahar okula gidecek 

SİİRT Milliyet 

Emine Erdoğan, Siirt'te Çok Amaçlı Toplum Merkezi ile Kız Meslek Lisesi'nin düzenlediği serginin açılışını yaptı. Erdoğan'ın evinde ziyaret ettiği böbrek hastası Şehrinaz Titiz, 8 aydır evinin kirasını ödeyemediğini ve 13 yaşındaki kızı Bahar'ı okuldan aldığını kaydetti. Erdoğan, Bahar'ın da okula kaydettirilmesini talep etti. 


</TEXT>
</DOC>
