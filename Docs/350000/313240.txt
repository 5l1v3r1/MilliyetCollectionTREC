<DOC>
<DOCNO> 313240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur32.html </URL>
<DATE> 2005/02/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sahaya inen paraşütçüye 500 YTL ceza .. 
</HEADLINE>
<TEXT>

     İkinci Lig A Kategorisi'ne dahil Vestel Manisaspor-Bursaspor maçının 14. dakikasında Manisa 19 Mayıs Stadı'na yamaç paraşütü ile inen Alper Galip Bülbül'e, 500 YTL tutarında para cezası verildi. 
     Manisa Gençlik Spor İl Müdürü Murat Özel, gazetecilere yaptığı açıklamada, 30 Ocak'ta 19 Mayıs Stadı'nda hakem Metin Tokat yönetimindeki Vestel Manisaspor-Bursaspor maçı oynanırken, Spil Dağı'ndan uçuş yapan 30 yaşındaki yamaç paraşütçüsü Alper Galip Bülbül'ün sahaya indiğini belirtti. 
     Paraşütçünün futbol sahasına kasıtlı indiğine inanmadığını ancak bundan sonraki olası kazaları önlemek için kendisine İl Spor Güvenlik Kurulu'nca para cezası verildiğini dile getiren Özel, Kurul'un paraşütçüye 5149 Sayılı Spor Kanunu'nun 17. maddesini ihlal ettiği gerekçesiyle ceza verdiğini kaydetti. 
     Özel, ''17. madde, maça başladıktan sonra müsabaka alanına izinsiz girenlere 500 YTL para cezası öngörüyor. Suçun tekrarlanması halinde ceza katlanıyor'' dedi. 
     Manisa Havacılık Topluluğu Derneği Başkanı Arif Bakkaloğlu, paraşütle yalnızca sahaya değil başka alanlara da zorunlu inişler yapmak durumunda kaldıklarını belirterek, ''Kasıt olmayan bir inişe para cezası verilmesini yadırgıyorum'' dedi. 
     Yamaç paraşütçüsü Bülbül de bir kastın olmadığını ve rüzgarın etkisiyle maç günü sahaya inmek zorunda kaldığını dile getirdi. 
     Alper Galip Bülbül, ''Bana henüz tebliğ edilmiş bir karar ve para cezası yok. Yasa ödememi emrediyorsa, tebliğ edildikten sonra cezayı Manisa Defterdarlığı'na yatırırım'' diye konuştu. 
     
</TEXT>
</DOC>
