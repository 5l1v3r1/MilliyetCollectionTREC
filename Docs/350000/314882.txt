<DOC>
<DOCNO> 314882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko10.html </URL>
<DATE> 2005/02/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AB, Afrika'ya havadan yardım planlıyor... 
</HEADLINE>
<TEXT>

     Almanya'nın Avrupa Birliği maliye bakanlarına sunacağı öneride yoksul Afrika ülkelerine yardım fonu oluşturmak amacıyla uçak yakıtına vergi getirilmesini isteyeceği bildirildi. 
     Der Spiegel'in haberine göre, Almanya'nın önerisinin kabul edilmesi halinde uçak yakıtına getirilecek vergi biletlere 5-10 avro olarak yansıtılacak. Söz konusu vergi ton başına 300 avro olarak uygulanacak. 
     Gazeteye göre, öneriye AB içinde İrlanda'nın itiraz etmesi bekleniyor. Ortak vergi kararları için ise tüm AB üyelerinin onayı gerekiyor. 
     Önceki hafta sonunda Londra'da toplanan G7 zirvesine katılan Almanya, İngiltere, Fransa ve İtalya maliye bakanları, yoksul ülkelere yardım fonu oluşturulması için uçak yakıtına vergi getirilmesi konusunda görüş birliğine varmıştı. 
     G7 zirvesinin ardından açıklama yapan AB dönem başkanlığını yürüten Lüksemburg'un Başbakanı Jean-Claude Juncker, vergi önerisinin birlik içinde güçlü destek gördüğünü ifade etmişti. 
     
</TEXT>
</DOC>
