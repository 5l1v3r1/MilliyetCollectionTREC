<DOC>
<DOCNO> 339135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yazar/sazak.html </URL>
<DATE> 2005/05/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
DİSK ve solda gelecek 
</HEADLINE>
<TEXT>


1Mayıs'ta alanlardan yükselen coşkunun ardından DİSK, 'toplumda sol siyasete ve iktidara olan ihtiyacı ve alternatif çözümleri' görüşmek üzere akademisyenlerin de katılacağı bir toplantı düzenliyor. Ören'de 27-29 Mayıs tarihlerindeki toplantıda 'solun geleceği' tartışılacak. 
DİSK Genel Başkanı Süleyman Çelebi tarafından katılımcılara gönderilen mektupta, AKP hükümetinin özellikle ekonomik ve sosyal alanda halkın büyük kısmının beklentilerine çözüm üretemediği, geçim sıkıntısının dayanılmaz hale geldiği savunuluyor. Soldaki boşluk nedeniyle 'sağda yeni alternatif arayışları' başladığına dikkat çekiliyor. Çelebi'nin değerlendirmesi şöyle "Bu arayışın daha tutucu, aşırı milliyetçi ve toplumda kutuplaştırmayı tırmandırıcı bir yörüngede geliştiği gözleniyor. Kuşkusuz bu gelişme, halkın asıl ihtiyacı olan demokratik, sosyal adaletçi, özgürlükçü ve barışçı çözümleri tehdit ediyor. 
Bu nedenle solda toplumun artan şik yetlerine yanıt verecek, halkın daha iyi yaşama arzusuna tercüman olacak bir siyasal yapılanma, bir başka deyişle sol eksenin yeniden güçlendirilmesi, buradan hareketle de solda en geniş ittifakın sağlanması ihtiyacı en üst düzeye çıkmıştır. 
Dünyanın başka ülkelerinde, daha önce İtalya'da, yakın zamanda Brezilya, Arjantin ve Uruguay'da bu başarılmıştır. Türkiye solunun da böyle bir açılıma ihtiyacı vardır." 
DİSK, sol siyasetin topluma iktidar seçeneği sunamadığı bir ortamda, 'tarafları yeniden düşünmeye ve ortak bir platformda çözüm üretmeye' çağırıyor. 'Ören Buluşması' doğru bir zamanlama içeriyor. 
Gündem üç ana başlıkta toplanmış "Sol çözümler... Alternatif iktisat politikası... Dış politikada sol yaklaşımlar." 
Türkiye bugün işsizlik, eğitim, sağlık ve sosyal haklar alanında yaşanan sıkıntıları tartışmıyor. Tekstilde Çin'den kaynaklanan daralmanın 2 milyon yeni işsiz yaratacağı tahmin ediliyor. Makro göstergelerdeki iyileşme orta sınıfa yansımıyor. Üniversite gençliği ise gelecekten umutsuz. 
Bu hafta Sohbet Odası'na konuk ettiğimiz İTÜ işletme Mühendisliği'nden Yrd. Doç. İpek İlkkaracan, şu saptamayı yaptı "Hukuk düzeninin işlemediği, mafyanın cirit attığı, yolsuzluk ve yoksulluğun önlenemediği Türkiye gerçeği, toplumu depresif hale getiriyor. Bundan en olumsuz etkilenenler ise gençler. Umutsuzlukları içime dokunuyor. Hayata en iyimser bakacakları çağda, gelecek kaygısı duyuyorlar." Böyle bir iklimde sol rüzg r niye esmiyor 
İpek İlkkaracan'a göre, "Sosyal demokrat hareket, entelektüel ve üst tabakayla bağlantılı, bir türlü sahaya, halka inemiyor " 
DİSK'in 'solda gelecek' toplantısı yeni bir başlangıç olacak. 



</TEXT>
</DOC>
