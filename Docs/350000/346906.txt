<DOC>
<DOCNO> 346906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun07.html </URL>
<DATE> 2005/05/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Arınç Türkiye dış politikada büyük bir dinamizm içerisinde... 
</HEADLINE>
<TEXT>

     TBMM Başkanı Bülent Arınç, Türkiye’nin dış politikada büyük bir dinamizm içerisinde olduğunu söyledi. 
     ABD’nin Chicago kentindeki temaslarına devam eden Arınç, Chicago Union League kulübünde katıldığı akşam yemeğinde kalabalık davetli topluluğuna hitap etti. 
     Arınç, konuşmasında, Amerika temasları, Türk-Amerikan ilişkileri ve Türkiye’de ekonomi, siyaset ve yasal alanlarda son üç yılda yaşanan değişimlere dair bilgi verdi. 
     
     "PARLAMENTER DİPLOMASİYE ÖNEM VERDİK" 
     Türkiye’nin son yıllarda dünya meselelerinin çözümü konusunda daha etkin bir rol oynar hale geldiğini ifade eden Arınç, şunları söyledi 
     "Bir taraftan hükümet dünyanın dört bir tarafına giderek Türkiye’yi anlatırken ve muhataplarıyla görüşlerini paylaşırken, bir taraftan da biz parlamento olarak, parlamenter diplomasiye önem verdik. Ben de Avrupa ülkeleri başta olmak üzere pek çok ülkeyle parlamenter ilişki kurdum. Bunların da çok faydalı olduğunu düşünüyorum." Geçen üç yılda Türkiye’ye 320 civarında yabancı heyetin ziyarete geldiğine işaret eden Arınç, "Bunların içerisinde cumhurbaşkanları, başkanlar, başbakanlar, meclis başkanları, komisyonlar ve parlamenter heyetleri var. Yine Türkiye bu dönem içerisinde en önemli toplantılara evsahipliği yaptı. Bunlardan birisi geçtiğimiz haziran ayında İstanbul’da yapılan NATO zirvesidir. Başkan Bush da gelip İstanbul’da bir konuşma yapmıştır" diye konuştu. 
     
     TÜRK DIŞ POLİTİKASI 
     Türkiye’nin dış politikada büyük bir dinamizm içerisinde olduğunu vurgulayan Arınç, şöyle devam etti 
     "İslam Konferansı Örgütü genel sekreterliğine bir Türk seçilebiliyor. Avrupa’daki pek çok uluslararası komisyonda artık Türk parlamenterler en önemli görevlere gelebiliyor. NATO Parlamenterler Asamblesi’nin başkan yardımcısı bir Türk parlamenteri olan Vahit Erdem’dir. AGİT başkan yardımcısı bir parlamenterimiz olan Nevzat Yalçıntaş’tır. Karadeniz Ekonomik İşbirliği’nde ve Avrupa-Akdeniz Parlamenter Asamblesi’nde başkan ya da başkan yardımcılığı Türk parlamenterlerdedir. Avrupa Konseyi’nin en önemli komisyonu olan siyasi işler komisyonunun başkanı da bir Türk parlamenteri olan Abdulkadir Ateş’tir. 
     3 yıl içerisinde Türkiye büyük bir atak yapmıştır. Kendi varlığını 
     ortaya koymuş, özgüveni gelmiş ve artık dünya sorunları konusunda, benim de katkım olsun diyerek fikrini söyleyebilecek bir noktaya ulaşmıştır." 
     
     "ABD İLE İLİŞKİLER HİÇBİR ZAMAN KOPMAMIŞTIR" 
     TBMM başkanlarından ABD’ye ilk defa davet edilen ve bu davetle ABD’yi ziyaret eden meclis başkanı olduğunu söyleyen Arınç, Türk-Amerikan ilişkilerine dair şu değerlendirmelerde bulundu 
     "Türkiye ile ABD arasındaki ilişkiler fevkalade önemlidir. Bu ilişkiler başından bu yana işbirliği içinde ve dostane biçimde olmuştur. Zaman zaman inişler çıkışlar olmuştur, zaman zaman sıkıntılı anlar yaşanmıştır ama hiçbir zaman kopmamıştır. Her defasında birbirimizi daha iyi anlayarak, bu ilişkiler daha dürüst biçimde sürdürülmüştür. 
     2. Dünya Savaşı’ndan sonra başlayan ilişkilerimiz Kore’de birlikte 
     olmakla devam etti. NATO’da beraber olduğumuzu biliyorsunuz. Daha sonra devam eden dünya barışı, insanların özgürlükleri, kriz bölgelerindeki krizin çözümü konularında Türkiye hep ABD ile birlikte oldu. 50 sene önce Kore’de beraber olanlar bugün de Afganistan’da yine dünya barışı için bir arada olmaya devam ediyorlar." ABD’deki görüşmelerinden edindiği intibaının olumlu olduğuna dikkat çeken Arınç, şunları kaydetti "ABD tarafı Türkiye’ye önem vermekte, Türkiye’nin dostluğuna güvenmekte ve Türkiye ile işbirliğinin sürdürülmesini arzu etmektedir. Ben bu düşüncelerle ülkeme dönüyorum ve önümüzdeki hafta Sayın Başbakan ve Sayın Dışişleri Bakanımız da ABD’yi ziyaret edecekler. Onlar da gerekli görüşmeleri yapacaklardır. Birbirimizi birinci ağızlardan dinlemek ve konular üzerinde yoğunlaşmak fırsatını bulacaklardır. Eminim onların da ziyaretiyle aramızdaki ilişkiler tekrar gözden geçirilip, daha güçlü bir biçimde yoluna devam edecektir." 
     
     "ABD’Lİ YETKİLİLER TÜRK KAMUOYU VE HÜKÜMETİNİ İKNA EDEMEDİ" 
     Arınç, "1 Mart tezkeresinin reddinin ABD ile olan ilişkilere verdiği zarar" konusunda yöneltilen soruyu şöyle yanıtladı 
     "Bu oylama öncesinde kamuoyunda tereddütler ve endişeler vardı. 
     Böyle bir kararın alınması ABD’nin işine gelebilir. Bunu kendi çıkarları için uygun görebilirler. Ama Türkiye de demokrat ve egemen bir ülkedir. Parlamentosu vardır. Dolayısıyla halkın içindeki endişe ve tereddütlerin giderilmesi gerekirdi. O süreç içerisinde ABD’li yetkililerin Türk kamuoyunu ve Türkiye hükümetini yeterince ikna edemediklerini ve yapacakları işler konusunda yeterli bilgi vermediklerini düşünüyorum." Demokratik ülkelerde zaman zaman parlamentoların hükümetlerle çelişebildiğini ifade eden Arınç, şunları söyledi 
     "Parlamentolar hükümetlerin her dediğine evet diyecek organlar değildir. Kararlar doğrudan halk ile teması olan milletvekillerinin kendi verecekleri karara göre şekillenirler. Biz parlamentonun aldığı karara hep saygı duyduk. Ancak şunu bilesiniz ki Irak’ta savaş olduktan sonra TBMM aldığı pek çok kararla Irak’ın yeniden inşa edilmesine, demokratikleşmesine, ABD askerlerinin nakil amacıyla ve insani amaçlarla havaalanlarımızı kullanmasına, İncirlik’in kullanılmasına izin verdi. Geçtiğimiz günlerde Türkiye Milli Savunma Bakanı’nın açıklamasında da olduğu gibi, 1 Mart’ta yerine getirilemeyenlerin büyük bir kısmı Irak’taki müdahaleden sonra ABD’nin isteğine göre yeniden tanzim edildi. Yani 1 Mart tezkeresinde şu ya da bu oldu derken, bunu parlamentonun aldığı bir karar olarak görmek lazım." 
     
     YUTDIŞINDAKİ TÜRKLERE OY KULLANABİLME MÜJDESİ 
     TBMM Başkanı Arınç, yurtdışında yaşayan Türk vatandaşlarının oy kullanmasına yönelik düzenlemeler konusunda yöneltilen soru üzerine ise şunları söyledi 
     "Yurtdışında yaşayan vatandaşlarımızın oy kullanma hakkını kullanması gerekiyor. Bir oyun bile kıymeti var. Dünyanın çeşitli ülkelerinde yaşayan 2 milyon civarında seçmenimiz bulunuyor. Bunların sadece gümrük kapılarında oy kullanması yeterli değil. 
     Geçmişte bu konuda araştırmalar yapılmış, ancak terör sebebiyle başta Avrupa ülkeleri olmak üzere pek çok ülkeden itiraz gelmiş. Bizim de bu konuda bir çalışmamız var. Yapılacak bir yasal düzenlemeyle yurtdışında yaşayan vatandaşlarımıza önümüzdeki ilk seçimlerde oy kullanma hakkı tanıyacağız." Chicago Union League kulübünde verilen yemekli toplantıya, aralarında İsviçre, Ukrayna, Mısır, Hindistan, Güney Afrika Cumhuriyeti ve Uruguay’ın Chicago başkonsolosları, Yunan Ortodoks Kilisesi Başpiskoposu, Amerikalı işadamları, düşünce kuruluşlarından temsilciler, Amerikan Yahudi Komitesi üyeleri ve Chicago’daki Türk toplumunun önde gelen isimlerinde oluşan 100’e yakın seçkin davetli katıldı. 
     
</TEXT>
</DOC>
