<DOC>
<DOCNO> 341067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/guncel/gun05.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk tekne var yakıta ödenek yok 
</HEADLINE>
<TEXT>


Akaryakıt kaçakçılığıyla mücadele için alınan sürat teknesi, ödeneksizlikten 5 aydır Mersin Limanı'nda 

ALİ ŞEN Mersin DHA 

Gümrük Müsteşarlığı tarafından akaryakıt kaçakçılığıyla mücadele etmek için 1 milyon 600 bin YTL'ye 1 trilyon 600 milyar lira satın alınan sürat teknesi, yakıtı konusunda ortaya çıkan bürokratik engeller nedeniyle 5 aydan bu yana Mersin Limanı'nda bekliyor. 
Devlet Bakanı Kürşad Tüzmen'in ilkini Ekim 2004'te İstanbul'da denize indirdiği gümrük muhafaza teknelerinden biri 5 ay önce Mersin'e gönderildi. Akaryakıt kaçakçılığının merkezi olarak gösterilen Mersin'e gelen ve 65 deniz mili hız yapabilen tekne için önce yanaşabileceği uygunlukta rıhtım yapıldı. Ancak, yüksek oranda yakıt tükettiği öne sürülen tekne, ödenek ayrılmadığı için kullanılamadı. 

Meclis el atmıştı 
Gümrük Müdürlüğü yetkilileri, Mersin Limanı'nın 1 numaralı rıhtımında denize açılacağı günü bekleyen teknenin yakıtı konusundaki bürokratik sıkıntıların en kısa sürede çözümleneceğini söyledi. 
Akaryakıt kaçakçılığının ekonomiye, sağlığa ve çevreye verdiği zararın araştırılması ve önlemlerin belirlenmesi amacıyla kurulan TBMM Akaryakıt Araştırma Komisyonu, geçen ay Mersin'de incelemeler yapmıştı. Komisyonun Başkanı AKP Bitlis Milletvekili Vahit Kiler, Türkiye'deki akaryakıt kaçakçılığının yıllık boyutunun 2.5 - 3 milyar doları bulduğunu kaydetmişti. 


</TEXT>
</DOC>
