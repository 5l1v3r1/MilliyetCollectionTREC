<DOC>
<DOCNO> 330163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur12.html </URL>
<DATE> 2005/04/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tipiye yakalanan leylekler Abant yoluna indi 
</HEADLINE>
<TEXT>

     Bolu'da tipiye yakalanan onlarca leylek, Abant yoluna indi. 
     Bolu'da 2 gündür devam eden kar yağışından etkilenen leylekler, Bolu Dağı'nı geçemeyerek Abant yoluna ve yol kenarındaki tarlalara inmek zorunda kaldı. 
     Abant'taki tatilciler, leylekleri görüntülemeye çalıştı. 
     Bolu Çevre ve Orman Müdürü Ökkeş Bahadır, Abant yoluna inen leyleklerin Bolu Dağı'nda tipiye yakalandığını belirterek, ''Leylekler, ilkbaharla birlikte soğuk ülkelerden sıcak ülkelere göçmeye başlar. Sürü halinde göçen bu leylekler, Bolu'da beklemedikleri bir soğuk havayla karşılaşınca tarlalara ve yol kenarlarına inmiş'' dedi. 
     Bahadır, soğuktan etkilenerek Bolu'ya inen leyleklerin aç kalmalarını önlemek için Milli Parklar Av ve Yaban Hayatını Koruma Şube Müdürlüğü ekiplerine gerekli talimatı verdiğini ifade ederek, ''Arkadaşlarımız, Bolu'da aniden başlayan nisan karı sonrasında başta geyikler olmak üzere hayvanların aç kalmasını önlemek için yemleme çalışması yaptı'' diye konuştu. 
     Leylekler, büyük beyaz kanatları, uzun siyah kuyrukları ve uzun bacakları olan göçmen kuşlardır. Gagaları ve bacakları kırmızı olan leyleklerin en çok dikkat çeken özellikleri uçuş biçimleridir. Gagalarını ileriye, bacaklarını geriye uzatarak uçarlar. Leyleklerin bu estetik uçuşları, onlara havayı yararak çok daha hızlı uçma imkanı sağlar. Leylekler, her yıl kalabalık sürüler halinde sıcak bölgelere göç eder. 
     Leyleklerin en ilginç özelliği, binlerce kilometre yolu geri dönüp eski yuvalarını bulmalarıdır. 
     
</TEXT>
</DOC>
