<DOC>
<DOCNO> 325618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo21.html </URL>
<DATE> 2005/03/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Milli futbolcuların hedefi 6 puan 
</HEADLINE>
<TEXT>

     A Milli Futbol Takımı aday kadrosunda yer alan oyuncular, Arnavutluk ve Gürcistan ile yapacakları 2006 Dünya Kupası grup eleme maçlarından 6 puan bekliyor. 
     Polat Renaissance Otel'de kampa giren futbolcular, gazetecilerin sorularını yanıtladı. 
     Necati Ateş, grupta durumlarının pek iç açıcı olmadığını belirterek, ''Arnavutluk ve Gürcistan ile telafisi olmayan maçlar yapacağız. İki maçtan mutlaka 6 puan alacağız'' dedi. 
     Galatasaray'ın Büyükşehir Belediyesi Ankaraspor'u 4-2 yendiği maçta attığı golün milli maçlar öncesinde kendisine büyük moral verdiğini kaydeden Necati, şöyle konuştu 
     ''Milli takımın yeri çok ayrı. Arnavutluk ile kendi sahamızda yapacağımız ilk maçı seyircimizin desteğiyle alıp, Gürcistan maçına moralli gitmeliyiz. Grupta Danimarka ve Yunanistan ile çekişiyoruz. Önümüzdeki iki maçtan 6 puan alırsak önümüz açılır. Bizi güzel günler bekliyor. Arnavutluk ve Gürcistan maçlarından 6 puan alırsak Dünya Kupası'na gideriz.'' 
     
     SERKAN ''HEDEF 6 PUAN'' 

     Serkan Balcı ise Arnavutluk ve Gürcistan maçlarının çok önemli olduğunu vurgulayarak, ''Gruptan çıkmak için iki maçtan 6 puan almalıyız'' diye konuştu. 
     İki maçı da kazanacak güçte olduklarını ifade eden Serkan, ''Bu maçların önemini biliyoruz. Bunun için iki maçtan 6 puanla ayrılmalıyız. İki maçı mutlaka kazanmalıyız. Hedefimiz Dünya Kupası finallerine gitmek. Birinci mi oluruz, ikinci olarak mı gideriz önemli değil'' dedi. 
     Uzun bir aradan sonra milli takıma çağrılan Ayhan Akman, milli takıma tekrar katıldığı için çok mutlu olduğunu kaydederek, ''Uzun bir aradan sonra milli takıma geldiğim için sevinçliyim. Grupta her maçın zor olduğunu biliyoruz. Zorlukları aşacağımıza inanıyorum. Gruptan çıkmak için her maçı kazanmak zorundayız'' şeklinde konuştu. 
     Koray Avcı da hiçbir rakibi küçümsemediklerini dile getirerek, şunları söyledi 
     ''Arnavutluk kalite olarak bizden düşük gözükebilir, ama rakiplerimizi küçümsemiyoruz. Zor maç olacak. Ortak bir amaç var. Bir ulusu temsil ediyoruz. Herkesin destek olması lazım. Kalan maçlarımızın hepsini kazanmak istiyoruz.'' Bülent Korkmaz ise grupta Ukrayna, Danimarka ve Yunanistan'ı rakip olarak gördüklerini ifade ederek, ''İçerde ve dışarıda maçlarımızı kazanmak zorundayız. Önümüzdeki iki maçı da kazanıp, yolumuza devam edeceğiz'' dedi. 

     
</TEXT>
</DOC>
