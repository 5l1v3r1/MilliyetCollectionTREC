<DOC>
<DOCNO> 330753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy03.html </URL>
<DATE> 2005/04/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Mecliste CHP'nin davetlisi ABD'li tarihçi tartışması 
</HEADLINE>
<TEXT>

     ÖNDER YILMAZ Ankara 

TBMM AB Uyum Komisyonu'nda Ermeni soykırım iddiaları ve Türk-Ermeni ilişkileri konusu görüşülürken CHP'nin davetiyle Türkiye'de konferans veren ABD'li tarihçi Justin McCarthy tartışması yaşandı. 
     Gergin başlayan toplantıda, Agos Gazetesi Genel Yayın Yönetmeni Hırant Dink, "Ben sizi iyi anlıyorum, geçmişini anmak için anıtlar dikiyor, törenler yapıyorsunuz. Ben de atalarımı kaybettim. Ama 24 Nisan'da birşey yapamıyorum. Kendimizi rahat hissedebileceğimiz bir ortam olması lazım" diye konuştu. AKP İstanbul Milletvekili İnci Özdemir ise Dink'e, "tarihini daha nasıl anacaksınız. Dünyanın her tarafına anıt diktiniz" diye tepki gösterdi. Dink, söyledikleri herşeyin Türkiye aleyhine algılanmaması gerektiğini belirtirken, Ermenistan'la diplomatik ilişki kurulması gerektiğini kaydetti. Orhan Pamuk'u da savunan Dink, "Pamuk'a bu konuda yüklenmek doğru değildir. Bilgi tutsaklıktan kurtarılsın. Türk halkının soykırıma karşı durmasından onur duyduğum gibi ben de tarihime karşı onurlu bir duruş sergilemek istiyorum" diye konuştu. 
     
     Akçeli işlere karıştı 
     Gazeteci yazar Etyen Mahçupyan ise, kimsenin akılsız siyaset yapmaya hakkı olmadığını belirtirken, "Yeni politikalar geliştirmek lazım ama McCarthy gibi dünya tarihçileri tarafından makbul kabul edilmeyen kişileri getirerek değil. Tarihçilerin saygın bulmadığı, adının akçalı ilere karışmış olduğu söyleniyor. Türkiye diasporayı değil, Türkiye'de yaşayan Ermeniler ve Ermenistan'ı muhatap almalı" diye çıkış yaptı. CHP İstanbul Milletvekili Şükrü Elekdağ ise Mahçupyan'ın sözlerine karşı çıkarak, "ABD'deki Ermeni Lobisi'nin iddiaları. Ermeni konusuna objektif bakanları Ermeni lobisi tehdit etti, evlerini yaktı. Gözleri korkanlar artık bu konuyu araştırmak istemiyor. İftira bunlar. Bilmeden konuşarak insanları vebal altında bırakmanız yanlış" diye konuştu. 
     
     PKK benzetmesi 
     Mahçupyan, Ermeni tezlerini anlatırken ilginç bir benzetme yaparak, "Tezler radikal şekilde savunulursa, birileri çıkar bugün Türkiye'nin Kürtler ve PKK ile yaşadığı sorunlar geçmişte Osmanlı ile Ermeniler arasında yaşanmıştır' der." dedi. Devreye yine Özdemir girerek, "Nasıl böyle bir karşılaştırma yapabilirsiniz. O dönemde Osmanlı başka bir devletle savaş içindeydi. Savaş ortamı vardı. Bugün ise böyle bir durum yok. Kürtleri tehcir etmiyoruzki. Kürtler ve terör örgütü bağımsızlık istiyor" karşılığını verdi. 
     
     İç savaş 
     Tarihçi yazar Levon Debağyan ise, Ermenilerin, Ruslar, İngilizler gibi bir çok millet tarafından kullanıldığını belirterek şunları söyledi 
     "Artık kendimizi kullandırmayalım. İddiaları atın bir kenara. Bizim Türk ermenisi olarak övünebilmemize müsade edin. Önce Türk vatandaşlığı ile Türklere bağlıyız. Osmanlı döneminde Ermenileri koruyan Türklerdi. Osmangazi vasiyetmanesinde Ermeni kulları yabancılara teslim etmeyin, batılılara bırakırsanız onları yok ederler' demiş. Avrupa bizi Hristiyan saymıyor ki. Türkiye iç savaşa götürülmek isteniyor. Bu oyuna gelmeyelim." 
     
</TEXT>
</DOC>
