<DOC>
<DOCNO> 342926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun21.html </URL>
<DATE> 2005/05/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Özbek basını üç maymunu oynadı, internet siteleri coştu 
</HEADLINE>
<TEXT>

     Özbekistan’ın Andican vilayetinde 13 Mayıs Cuma günü meydana gelen olaylar hakkında Özbek basını suskun kalınca, Özbekistan’dan haber ve yorumlar yayınlayan internet siteleri ziyaretçi akınına uğradı. 
     Bölgeden en çok haber veren Rusya’nın "ferghana.ru" internet sitesini, olaydan bir gün önce 6 bin 200 kişi ziyaret ederken, olayın meydana geldiği gün bu sayı rekor düzeye ulaşarak 45 bin kişiyi buldu. 
     Saniyede 500 kişinin girmeye çalışması üzerine, site 3 saat süreyle kilitlendi. 
     Özbekistan’dan haber veren "centrasia.ru" sitesini 15 bin, Özbekistan Milli Haber Ajansı’nın UZA internet sitesini 4 bin 100, "tibune.uz.info"’yu 1380 ve "free.uz" sitesini de 1370 kişi ziyaret etti. 
     Özbekistan Milli Haber Ajansı UZA ile Özbekistan televizyonu, olay günü sadece iki kısa resim açıklamayı yayınlarken, 14 Mayıs cumartesi günkü gazetelerde de olay, sadece yapılan resmi açıklama olarak tek sütunluk haber boyutunda verildi. Özbekistan’da basının haftada iki gün tatil yapması nedeniyle ülkede Pazar ve Pazartesi günleri gazeteler yayımlanmıyor. 
     Özbekistan Televizyonu ise Cumhurbaşkanı İslam Kerimov’un 14 Mayıs günü yaptığı ve yaklaşık 3 saat süren basın toplantısını Rusça ve Özbekçe olarak yayınladı. Özbek Televizyonu ayrıca, bazı din adamlarını ekrana çıkararak ülke sevgisi, birlik ve beraberlik konularındaki konuşmalarına yer verdi. 
     Öte yandan, olayların meydana geldiği Andican vilayeti, yerli ve yabancı basın mensuplarına hala kapalı tutuluyor. 
     
     DİPLOMATLARIN ADNİCAN’A GİRMESİNE İZİN ÇIKIYOR 

     Öte yandan, Özbekistan, gösterilerin kanla bastırıldığı Andican kentine yabancı diplomatların girmesine izin vereceğini bildirdi. 
     İngiltere Dışişleri Bakanı Jack Straw’un, Afganistan Dışişleri Bakanı ile birlikte düzenlediği basın toplantısındaki açıklamasına göre, Özbekistan Dışişleri Bakanlığı, İngiltere’nin Taşkent Büyükelçisi’ne, yabancı diplomatların Andican’ı yarın ziyaret etmesi için hazırlıkların sürdürüldüğünü bildirdi. 
     Straw, "eğer ziyaret gerçekleşirse AB büyükelçileri ve gazeteciler durumu yerinde görebilecek" dedi. 
     Kentte askerlerin kalabalıkların üzerine ateş açtığı haberlerinin kendilerini "çok endişelendirmeye devam ettiğini" belirten Straw, uluslararası gözlemciler, gazeteciler ve diplomatların Andican’a girmesine izin verilmesini istedi. 
     Uluslararası gazetecilik örgütü Sınır Tanımayan Gazeteciler de, gazetecilerin Andican’a girmesine izin verilmesini istemişti. 
     
</TEXT>
</DOC>
