<DOC>
<DOCNO> 334235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy03.html </URL>
<DATE> 2005/04/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Genelkurmay Öğrenciler, Yunanistan'dan derhal dönmüştür 
</HEADLINE>
<TEXT>

     Genelkurmay Başkanlığı Genel Sekreterliği, Türkiye ile Yunanistan arasındaki Güven Artırıcı Önlemler kapsamında Yunan Kara Harp Okulu'nda misafir edilen Kara Harp Okulu öğrencilerinin odasına, zedelenmiş ve üzerinde Türkiye aleyhine ifadelerin bulunduğu Türk Bayrağı bırakıldığını bildirdi. 
     Öğrencilere, derhal geziyi keserek Türkiye'ye dönmelerinin emredildiği ve öğrencilerin Türkiye'ye döndüğü belirtilerek, Yunan makamlarından, resmi özür dilemelerinin istendiği ve olayın faillerinin bulunmasının talep edildiği kaydedildi. 
     Genelkurmay Başkanlığı Genel Sekreterliği'nden konuya ilişkin olarak yapılan açıklamada, Türkiye ve Yunanistan arasındaki Güven Artırıcı Önlemler kapsamında, Kara Harp Okulu'ndan iki subay ve beş Kara Harp Okulu öğrencisinin Yunan Kara Harp Okulu'nun daveti üzerine 11 Nisan 2005 Pazartesi günü Yunanistan'a gittiği ve öğrencilerin Atina'daki Yunan Kara Harp Okulu'nda misafir edildiği kaydedildi. 
     Açıklamada, şöyle devam edildi 
     ''12 Nisan akşamı program gereği dışarıda bulunan Kara Harp Okulu öğrencileri, Yunan Kara Harp Okulu'nda kaldıkları odaya döndüklerinde odadaki masa üzerine zedelenmiş bir Türk Bayrağı'nın bırakıldığını görmüşlerdir. Türk Bayrağı üzerinde Türkiye aleyhine İngilizce bazı yazıların yazılmış olduğu da tespit edilmiştir. 13 Nisan sabahı olay Yunan Kara Harp Okulu Komutanı'na iletilmiştir. Olay üzerine Yunan Kara Kuvvetleri Komutanı da Kara Harp Okulu'na gelmiştir. Müteakiben, Yunan Kara Kuvvetleri Komutanı, Kara Kuvvetleri Komutanı Orgeneral Yaşar Büyükanıt'ı telefonla aramış, olay ile ilgili duyduğu üzüntüyü ifade ederek, özür dilemiş ve olayın faillerinin bulunması için çalışacaklarını, gezinin planlandığı şekilde devam etmesinin uygun olacağını belirtmiştir. 
     Olayla ilgili gelişmeler hakkında Dışişleri Bakanlığına bilgi verilmiştir. Dışişleri Bakanlığı'nca da üst düzeyde siyasi girişimler yapılmıştır. 
     Aynı gün Kara Harp Okulu öğrencilerine, derhal geziyi keserek Türkiye'ye dönmeleri emredilmiş ve öğrenciler 13 Nisan 2005 günü Türkiye'ye dönmüşlerdir. 
     Meydana gelen olayla ilgili olarak Yunan makamlarından, resmi özür dilemeleri ve olayın faillerinin bulunması talep edilmiştir.'' 

     
</TEXT>
</DOC>
