<DOC>
<DOCNO> 300586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy08.html </URL>
<DATE> 2004/12/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Genel Sağlık Sigortası Yasa Taslağı tamamlandı. İşte ayrıntılar... 
</HEADLINE>
<TEXT>

     ''Sosyal Güvenlik Reformu''nun ayaklarından olan Genel Sağlık Sigortası Yasa Taslağı tamamlandı. 
     Edinilen bilgiye göre, Çalışma ve Sosyal Güvenlik Bakanlığı'nca hazırlanan taslak, görüşleri alınmak üzere sosyal taraflara gönderildi. 
     Taslağa göre, nüfusun tümü, Genel Sağlık Sigortası kapsamında olacak. Bu çerçevede, oturma izni almış yabancı ülke vatandaşlarından, Türkiye'de 1 yıldan fazla kesintisiz olarak ikamet edecekler de sigortalı sayılacak. 
     Sigortalının ve bakmakla yükümlü olduğu kişilerin sağlık yardımlarından yararlanabilmeleri için en az 90 gün prim ödemiş olması ve tedavi sırasında kimlik veya yerine geçen belgelerden birini göstermesi gerekecek. 
     Ancak 18 yaşın altında olanlar, tıbben başkasının yardımına muhtaç olan kişiler, acil durumlar, bildirimi zorunlu bulaşıcı hastalıklarda, kişisel koruyucu sağlık hizmetlerinde, iş kazası ve meslek hastalığı hallerinde bu şartlar aranmayacak. 
     Hekim ve diş hekimi muayenesi, ayakta tedavide verilen ilaçlar ile ortez, protez, iyileştirme araç ve gereçleri için katılım payı alınacak. Katılım payı, gereksiz kullanımı caydırma, sağlık yardımının niteliği itibariyle hayati öneme sahip olup olmaması ve benzeri kriterler dikkate alınarak, yüzde 0 ile yüzde 50 arasında belirlenebilecek. Ancak katılım payı, net asgari ücreti geçemeyecek. 
     Sigortalı ve bakmakla yükümlü olduğu kişilerin sevk zincirine uyma, bir önceki yıl sağlık giderlerinin toplamı, kişisel koruyucu sağlık hizmetlerinin kullanımı, hastalıklardan korunma, hekimlerin ve diş hekimlerinin önerdiği tedavilere uyma ve benzeri hususlar dikkate alınarak, katılım payları takip eden bir yıl için azaltılabilecek. 
     Sağlık kurum ve kuruluşları, birinci, ikinci ve üçüncü basamak olarak sınıflandırılacak. Sigortalı ve bakmakla yükümlü olduğu kişiler, sevk zincirine uygun hareket etmek zorunda olacak. Sevk zinciri kapsamında ilk olarak aile hekimine başvurulacak. 
     İş kazası ve meslek hastalığı ile acil tıbbi müdahaleyi gerektiren haller dışında sevk zincirine uyulmadan yapılan başvurulara ilişkin sağlık giderleri karşılanmayacak. 
     Sağlık yardımlarının karşılanacak bedelleri, Maliye Bakanlığı ve Hazine Müsteşarlığı'ndan birer, Sağlık Bakanlığı ve Genel Sağlık Sigortası Genel Müdürlüğü'nden üçer temsilcinin katılımı ve Genel Sağlık Sigortası Genel Müdürü'nün başkanlığı altında oluşacak 9 kişilik ''Sağlık Yardımları Fiyatlandırma Komisyonu''nca belirlenecek. 
     Sağlık yardımlarının karşılanması, yurtiçindeki veya yurtdışındaki hizmet veya mal üreticisi, sunucusu ya da dağıtıcısı her türlü gerçek veya tüzel kişiler, tüzel kişiliği olmayan kurum ve kuruluşlarla yapılacak sözleşmelerle satın alınacak. Sözleşme yapan sağlık kurum ve kuruluşları, hastalardan katılım payı dışında, herhangi bir fark talep edemeyecek. 
     Sigortalı ve hak sahiplerinin acil haller dışında sözleşmesiz sağlık kurum ve kuruluşlarından aldıkları hizmetlerin bedelleri ödenmeyecek. Acil hallerde ise hizmet bedeli, sözleşmeli yerlerdeki tutarlar esas alınarak ödenecek. 
     Genel Sağlık Sigortası için alınacak prim oranı, prime esas kazancın yüzde 12.5'i tutarında olacak. Bunun yüzde 5'i çalışan, yüzde 7.5'i ise işveren hissesi olacak. 
     Yeşil Kart sahipleri, kanunun yürürlüğe girmesinden itibaren, otomatikman kanun hükümlerinden yararlanacak. Yeşil Kart sahiplerinin primlerini, Maliye Bakanlığı ödeyecek. Emeklilerden prim alınmayacak. 
     
     HEKİM TAVSİYESİNE UYMAYANA CEZA 
     Taslağa göre, ''sağlık yardımlarından yararlanan sigortalı ve bakmakla yükümlü olduğu kişiler sağlıklarını korumaktan asli olarak sorumlu'' tutulacak. Hekim veya diş hekimince alınması istenen önlem ve önerilere uyulmaması nedeniyle tedavi süresinin uzaması, malul kalınması veya malullük derecesinin artması nedeniyle oluşan ek masrafların yüzde 50'si sigortalıdan tahsil edilecek. 
     Yazılı bildiriye rağmen, teklif edilen tedaviyi kabul etmeyen sigortalıya, bu hastalığı nedeniyle sağlık yardımı, tedaviyi kabul edinceye kadar verilmeyecek. 
     Sigortalı ve bakmakla yükümlü olduğu kişilerin sağlık yardımları için başvuracakları sağlık kurum ve kuruluşları, hekimler ve diş hekimlerinin isim ve adresleri, elektronik ortamda veya diğer usullerle duyurulacak. 
     Mevcut sosyal güvenlik kurumlarının sağlık yardımlarına ilişkin her türlü uygulamaları, Genel Sağlık Sigortası'nı yürütecek kurumun teşekkülüne, ilgili kayıt ve işlemler bu kuruma devredilene kadar devam edecek. 
     
</TEXT>
</DOC>
