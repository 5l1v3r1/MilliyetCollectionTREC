<DOC>
<DOCNO> 314960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/ekonomi/eko07.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
WalMart uzlaşmayı seçti 
</HEADLINE>
<TEXT>



Dünyanın en büyük perakende zinciri WalMart, çalışma yasasını ihlal ettiği iddiasıyla hakkında açılan davada uzlaşmayı seçti. ABD Çalışma Bakanlığı'ndan yapılan açıklamada, WalMart'ın Arkansas, Connecticut ve New Hampshire eyaletlerindeki marketlerinde meydana gelen 24 ihlal ile ilgili açılan davanın kapatılması karşılığında süpermarket zincirinin 135 bin 540 dolar ödemeyi kabul ettiği bildirildi. Dava, WalMart mağazalarında çalışan çocuk işçilere, zincir testere ve forklift gibi tehlikeli aletlerin kullandırılması üzerine açılmıştı. WalMart, davayla ilgili daha önce çalışma yasalarını ihlal etmediğini ileri sürse de, sonunda ceza ödemeyi kabul etti. WalMart'ın mağaza yöneticilerini çocuk işçiler hakkında eğitmek konusunda mahkemeye taahhütte de bulundu. 


</TEXT>
</DOC>
