<DOC>
<DOCNO> 345650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko24.html </URL>
<DATE> 2005/05/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MAN Türkiye, 2005 sonunda 380milyon avro ciro hedefliyor 
</HEADLINE>
<TEXT>

     MAN Türkiye Yürütme Kurulu Başkanı Dirk Wülfing, bu yıl bin 700, 2006’da bin 900 adet otobüs üretmeyi hedeflediklerini ve üretimde 2 bini aştıklarında kapasiteyi artırmak zorunda kalacaklarını bildirdi. 
     MAN Nutzfahrzeuge AG’nin MAN Ticari Araçlar Grubu ürettiği ve daha az yakıt tüketimi ile atıklarda yüzde 50’nin üzerinde düşüş sağlayan "D20 Common Rail" motor serisi, düzenlenen basın toplantısıyla tanıtıldı. 
     Wülfing, toplantıda yaptığı konuşmada, MAN’ın Türkiye’deki yatırımlarına değinirken, yeni yatırımların Batı Avrupa pazarına ihraç edilen otobüslerin başarısına bağlı olduğunu, ihracatın artması halinde yatırımın kaçınılmaz olacağını söyledi. 
     Türkiye’de şu andaki 2 bin adetlik üretim kapasitesinin yeterli olduğuna işaret eden Wülfing, "Bu yıl bin 700, 2006’da bin 900 adet otobüs üretmeyi hedefliyoruz. Üretimde 2 bini aştığımızda Türkiye’deki kapasitemizi artırmak zorunda kalacağız" diye konuştu. 
     
     MOTOR GELİŞİMİNE 200 MİLYON AVRO YATIRIM 
     Wülfing, MAN Ticari Araçlar Grubu’nun D20 ile motor gelişimi çalışmalarını tamamladığını belirterek, 4 yıl süren bu çalışmalar için 200 milyon Avro’luk yatırım yapıldığını, bunun 80 milyon Avro’luk 
     kısmının Nürnberg’de modern yeni bir motor üretim tesisi için harcandığını bildirdi. Şu anda Avrupa’da 30 bin araçta D20 motoru bulunduğunu kaydeden Wülfing, "Bu motor, kendi sınıfında bütün rakipleri arasında bir standart oluşturmuştur" dedi. 10.5 litre silindir hacmi, 310-430 arasında beygir gücüne sahip D20 motorunun öncekine göre 100 kilogram daha hafif olduğunu anlatan Wülfing, motorun yüzde 5 daha fazla yakıt tasarrufu sağladığını ve gürültü oranının 2 desibel azaltılarak yarı yarıya düşürüldüğünü ifade etti. Wülfing, D20’de motor ömrünün uzatıldığına ve havaya verilen egzoz atık gazlarının yüzde 50’nin üzerinde azaltılarak Euro 4 ve Euro 5 normlarına uygun hale getirildiğine dikkat çekerek, Türkiye koşullarında motorun bakım kontrolünün 60 bin kilometre olduğunu bildirdi. Dirk Wülfing, "Rakipleriniz bu alanda size ne zaman yetişir " yönündeki bir soruya, "Rakiplerimizin kapalı kapılar ardında neler yaptığını bilemeyiz. Ancak rakip şirketlerin bu teknolojiye yetişmeleri güç ve geç olacaktır" yanıtını verdi. Wülfing, başka bir soru üzerine de "D20’yi kendi ürünlerimizde kullandıktan sonra rakiplerimize vermeye hazırız" dedi. 
     
     "380 MİLYON AVRO CİRO HEDEFLİYORUZ" 
     MAN Türkiye Yürütme Kurulu Üyesi Orhan Düzgün de geçen yıl toplam bin 210 adet kamyon, bin 72 adet çekici ve bin 260 adet otobüs sattıklarını, 135 milyon Avro’su ihracattan olmak üzere 320 milyon Avro ciro elde ettiklerini belirtti. 
     Düzgün, bu yıl Ankara’daki otobüs üretiminin 260’ını yurtiçinde, yüzde 80-85’ine denk gelen yaklaşık bin 500 adetini de yurtdışına ihraç etmeyi hedeflediklerini söyledi. 
     Geçen yıl Türkiye’deki toplam kamyon ve çekici pazarının yaklaşık 31 bin olduğuna değinen Düzgün, bu yıl pazarın biraz gerileyerek 26 
     bin seviyelerinde gerçekleşmesini beklediklerini, toplam otobüs pazarında da seyahat otobüslerinde yarı yarıya düşüş, şehir içi ulaşım otobüslerinde ise artış öngördüklerini bildirdi. Düzgün, bu yıl toplamda 2 bin 300 adet araç üretmeyi hedeflediklerini ifade etti. 
     
     D20’Lİ OTOBÜSLER 2006’DA TÜRKİYE’DE 
     Düzgün, 2005 sonunda 190 milyon Avro’su ihracattan olmak üzere toplam 380 milyon Avro ciro hedeflediklerini, geçen yıl 12.3 milyon Avro olan vergi öncesi karın bu yıl 13.4 milyon Avro düzeyinde gerçekleşmesini beklediklerini kaydetti. 
     Soruları da yanıtlayan Düzgün, D20 motorunun üretim yeri olarak Nürnberg’in belirlendiğini ve ortak girişim şeklinde planlanan Amerika pazarı dışında dünyada başka bir yerde üretimin söz konusu olmayacağını söyledi. 
     MAN Türkiye Satış Grup Müdürü Tuncay Bekiroğlu ise D20 motorlu araçların fiyat farkının öncekine göre bin Avro olduğunu, D20 ile donatılan çekicilerin bugünden itibaren Türkiye pazarına sunulduğunu, seyahat otobüslerinin ise 2006 yılında sunulacağını bildirdi. 
     
</TEXT>
</DOC>
