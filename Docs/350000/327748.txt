<DOC>
<DOCNO> 327748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun42.html </URL>
<DATE> 2005/03/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yağmanın zararı 100 milyon dolar 
</HEADLINE>
<TEXT>

     Kırgızistan'da Askar Akayev yönetiminin devrilmesini izleyen iki gecede meydana gelen yağma olaylarında, ticari kuruluşların uğradığı zararın ilk belirlemelere göre 100 milyon dolar olduğu belirtildi. 
     Kz today ajansının haberine göre, Bişkek'te bugün yapılan Uluslararası İş Konseyi toplantısında konuşan Konsey Başkanı David Grant, yağmalama olaylarında yatırımcıların uğradığı zararın ilk belirlemelere göre 100 milyon dolar olduğunu söyledi. 
     Uluslararası Çalışma Konseyi üyelerinin 2005 yılında Kırgızistan'da 80 milyon dolar yatırım yapmayı planladıklarını, ancak son gelişmelerden sonra bu yatırımların gelip gelmeyeceğinin belirsizleştiğini kaydeden Grant, bu sermayenin gelmesini önümdeki günlerde ülkenin istikrar grafiğinin belirleyeceğini vurguladı. 
     Kırgızistan'da faaliyet gösteren Uluslararası İş Konseyine yerli ve yabancı 70 büyük yatırımcının üye olduğu bildiriliyor. 
     Ajansın haberinde, yağmalama olayına karışan 5 bin kadar kişinin, değeri 420 bin doları bulan malı güvenlik kuvvetlerine teslim ettiği belirtildi. 
     Haberde, yağmalama olayına karıştığı şüphesiyle şimdiye kadar Bişkek'te 80 kişinin yakalandığı ve bunlardan 28'nin suçunu kabul ettiği belirtildi. 
     Devlet televizyonunun KTR haberine göreyse yönetim boşluğundan yararlanarak başkentte işyerlerini yağmalayanların peşine düşen güvenlik güçleri, ellerindeki bilgiler dahilinde bazı evlere baskınlar düzenliyor. 
     Halktan radyo ve televizyonlar aracılığıyla yağmacılar ve diğer suçlularla ilgili yardım isteyen güvenlik güçleri, bu amaçla cep telefonlarından da yararlanıyor. GSM abonelerine sürekli SMS geçen güvenlik güçleri yağma, soygun ve diğer suçlarla ilgili bilgi sahibi olanların açıklanan telefonlara 24 saat ihbarda bulunmasını istedi. 
     Yağmacıların hedeflerinden biri olan ve bir süre işyeri sahipleri ve çalışanlarla yağmacılar arasında silahlı çatışmaların olduğu Orta Asya'nın en önemli alışveriş merkezlerinden biri konumundaki Dordoy Pazarı'nın yarından itibaren çalışmaya başlayacağı bildirildi. 
     
</TEXT>
</DOC>
