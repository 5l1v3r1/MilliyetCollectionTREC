<DOC>
<DOCNO> 325577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy06.html </URL>
<DATE> 2005/03/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'den evine giren hırsızı vuran hapis cezası almasın teklifi... 
</HEADLINE>
<TEXT>

     CHP İzmir Milletvekili Canan Arıtman, evine giren hırsızı öldürenlere hapis cezası verilmemesini öngören bir yasa teklifi verecek. 
     Canan Arıtman, hazırladığı yasa teklifiyle ilgili olarak ANKA'ya bilgi verirken, devletin ilk görevinin yurttaşların can ve mal güvenliğini sağlamak olduğunu vurguladı. Üç tabancası olduğunu, ancak yaşamı boyunca bunları hiçbir canlıya doğrultmadığını anlatan Arıtman, "Ama birini yanımda taşıyorum. Ben Ankara'da yalnız yaşayan bir insanım. AKP'nin sayesinde hepimiz kirada oturuyoruz. Biri evimize girdiğinde, bırakın canımızı, malımızı, ırzımız da tehlikede, kendimizi korumak zorundayız" dedi. 
     "ABD'de hırsız bahçeye girse bile vurursunuz ve ceza almazsınız" diyen Arıtman, Türkiye'de halen yürürlükte olan yasalara göre bir kişi evine giren hırsızı kendini korumak amacıyla vursa bile hapis cezası aldığını söyledi. Arıtman, TCK'ya göre bir kişinin nefsi müdafaa hakkından yararlanması için ancak evine giren hırsız tarafından yaralanması gerektiğine dikkat çekti. 
     Arıtman, hırsızlık olayını daha önceden yaşadığını, evine giren hırsızların yakalanamadığını anlattı. Arıtman, polislerin evine giren insanlara "Yatak odanıza girseler bile uyuyor numarası yapın" dediklerini anımsatarak, "Peki o insan canımıza, malımıza değil, ırzımıza saldırırsa ne yapmalıyız" diye sordu. 
     "Kendimi savunma hakkım olmalıdır" diyen Arıtman, "Ben kendimi korumak adına evime gireni vurursam hapse girmemeliyim" dedi. Türkiye'de son günlerde artan hırsızlık, gasp olaylarındaki artışa dikkat çeken Arıtman, bu konuda yeni bir yasal düzenlemeye ihtiyaç olduğunu ve bir yasa teklifi hazırladığını söyledi. Arıtman, "Hazırladığım yasa teklifine göre, evindeki hırsızı vuranın hapis cezası almaması düzenleniyor. Yatak odamda, yatağımın başında olan insan. Kimse kusura bakmasın. Eğer devlet can ve mal güvenliğini koruyamıyorsa vatandaşa kendini koruma imkanının sağlanması lazım" diye konuştu. 

     
</TEXT>
</DOC>
