<DOC>
<DOCNO> 330097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko09.html </URL>
<DATE> 2005/04/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kırılganlık dış borçlanmada azaldı, cari işlemlerde arttı 
</HEADLINE>
<TEXT>

     Türkiye'nin 2001 krizinde yüzde 80'e yaklaşan dış borç stokunun milli gelirine oranı, stokta kaydedilen 16.4 milyar dolarlık büyümeye rağmen, geçen yıl yeniden 
     yüzde 54'e kadar indi ve kriz öncesi düzeyine geriledi. Dış borç anapara ve faiz ödemelerinin de hem ihracat gelirleri hem de milli gelire oranında önemli azalmalar yaşanırken, ithalatla ilgili göstergelerdeki olumsuzluk ise 2001 krizi öncesini çağrıştırmaya başladı. Hazine Müsteşarlığı'nın dış borç stokuna ilişkin verilerinden ANKA'nın yaptığı belirlemelere göre, 2000 yılında yüzde 58.9 düzeyindeyken, 2001 yılında bir anda yüzde 78.9'a kadar çıkan dış borç stokunun milli gelire oranında 2002 ve 2003 yıllarındaki azalış trendi geçen yıl de devam etti. 2002'de yüzde 71.3, 2003 yılında ise yüzde 60.8 olan dış borç stokunun GSMH'ye oranı geçen yıl yüzde 54 oldu. Türkiye'nin 299.5 milyar dolarlık bir milli gelir rakamına ulaştığı 2004 sonunda dış borç stoku da 161.7 milyar dolar olarak gerçekleşti. 2001 yılında 113.6 milyar dolarlık dış borcu bulunan Türkiye'nin milli geliri ise 144 milyar dolar olarak hesaplanmıştı. Hem ekonomideki küçülme hem de yoğun olarak IMF kredisi kullandığı için 2001 yılında, yüzde 30.3'ten yüzde 48.47e yükselen kamu kesiminin dış borçlarının GSMH'ye oranı ise geçen yıl yeniden yüzde 30.7 düzeyine indi. Aynı gelişme özel sektörün orta ve uzun vadeli dış borçlarında da yaşandı. Özel sektörün 2001 yılında yüzde 19.1'e kadar çıkan orta ve uzun vadeli dış borçlarının GSMH'ye oranı geçen yıl yüzde 12.7'ye kadar indi. Türkiye'nin 129.8 milyar dolar olan orta ve uzun vadeli dış borçlarının 91.9 milyar doları kamu, 37.9 milyar doları ise özel sektöre ait bulunuyor. DIŞ BORÇ İHRACAT Türkiye'nin dış borç stoku toplam ihracat gelirlerinin 2000 yılında 4 katı, 2001 yılında ise 3.6 katı bir büyüklük oluşturuyordu. Geçen yıl ihracatta yaşanan yüksek oranlı büyüme yüzünden dış borç stokunun ihracat karşısındaki büyüklüğü 2.6 kata indi. Türkiye 2004 yılınhda 63 milyar dolarlık ihracat yaptı. 2001 yılında 24.6 milyar dolar orta ve uzun vadeli dış borç geri ödemeleri, 2004 yılında 30.5 milyar dolar oldu. Bu büyümeye karşılık, 2001 yüzde 17.1 olan dış borç ödemelerinin milli gelire oranı geçen yıl yüzde 10.2'ye kadar geriledi. Aynı şekilde dış borç anapara ve faiz ödemelerinin ihracat gelirlerine oranı da önemli ölçüde azaldı. 2001 yılında yüzde 78.6 olan bu oran geçen yıl yüzde 48.4'e indi. 
     
     FAİZ ÖDEMELERİ 
     2004 yılında 7.1 milyar dolara kadar çıkan dış borç 
     faiz ödemeleri ise ihracat gelirlerinin yüzde 11.3'ü, milli gelirin ise yüzde 2.4'ü kadar bir büyüklük oluşturdu. Faiz ödemeleri 2001 yılında iracat gelirlerinin yüzde 22.8'ini, milli gelirin ise yüzde 5'ini alıp götürmüştü. 
     
     REZERVE BASKI ARTIYOR 
     Dış borç stoku ve dış borç geri ödeme göstergelerindeki olumlu seyire rağmen, özellikle döviz rezervi ve ithalatla ilgili göstergeler kriz öncesi oranları çağrıştırıyor. 
     Merkez Bankası'nın 2004 sonunda 36 milyar dolar olan brüt döviz rezervlerinin dış borç stokunu karşılama oranı yeniden yüzde 22.3'e indi. Bu oran 2003 yılında yüzde 23.1 düzeyine çıkmıştı. Kriz öncesi ise yüzde 18.7 seviyesinde bulunuyordu. 
     Döviz rezervinin 2001 yılında yüzde 114.5, 2002'de yüzde 163.2 ve 2003 yılında da yüzde 146.1 olan kısa vadeli borçları karşılama oranı ise yüzde 112.8'e indi. Kısa vadeli dış borçlar geçen yıl 31.9 milyar dolara tırmandı. Bu oran kriz öncesinde lüzde 78.3'e kadar gerilemiş, diğer bir ifadeyle kısı vadeli dış borçlar Merkez Bankası brüt rezervini aşmıştı. 
     Bu arada brüt döviz rezervinin Türkiye'nin 2004 yılında 97 milyar dolara ulaşan toplam ithalatını karşılama oranı 
     ise yüzde 37 ile son yılların en düşük noktasına geriledi. 
     Geçen yıl milli gelirin yüzde 5.2'si büyüklüğünde 15.5 milyar dolara kadar çıkan cari işlemler açığının brüt döviz rezervine oranı da önemli ölçüde artarak yüzde 42.9'una çıktı. Türkiye'nin cari işlemler açığı 2000 yılında da rezervin yüzde 44.3'ü kadar bir büyüklük oluşturmuştu. 2001 yılında rezervin yüzde 18'i kadar fazla veren cari işlemlerde, 2002 yılında döviz rezervine göre yüzde 5.7, 2003 yılında ise yüzde 23.9'u kadar açık oluşmuştu. 
     
</TEXT>
</DOC>
