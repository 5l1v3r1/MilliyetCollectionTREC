<DOC>
<DOCNO> 318318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur27.html </URL>
<DATE> 2005/02/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Dağdan inen PKK'lılar gözaltında evlendi 
</HEADLINE>
<TEXT>

     İzmir Terörle Mücadele Şube Müdürlüğü'ne teslim olan, terör örgütü PKK Kongra-Gel üyesi nikahsız çiftin, gözaltındayken nikahları kıyıldı. 
     Emniyet yetkililerinden alınan bilgiye göre, İzmir Terörle Mücadele Şube Müdürlüğü'ne başvuran bir vatandaş, terör örgütü PKK Kongra-Gel üyesi oğlu Hakan K'nın 37 1997 yılından beri Güneydoğu ve Kuzey Irak'ta bulunduğunu, teslim olması için kendisini ikna etmeye çalıştığını bildirdi. 
     Polisin olumlu yaklaşımı sonucu Hakan K. ile görüşen baba, oğlunu teslim olması konusunda ikna etti. 
     Bunun üzerine Hakan K, birlikte yaşadığı nikahsız eşi Gülay K. 33 ile polise teslim oldu. Örgütün çeşitli kademelerinde görev yapan Hakan K. ile kadın kollarında yöneticilik yapan Gülay K, polis yetkililerine, adliyeye sevk edilmeden önce nikahlarının kıyılmasını istediklerini bildirdi. 
     Örgüt üyelerinin isteğini üst makamlara ileten İzmir Emniyet yetkilileri, olumlu yanıt almaları üzerine Bozyaka semtindeki Terörle Mücadele Şube Müdürlüğü'nde gözaltında bulunan çiftin nikahı kıyıldı. Dinlenme salonunda kıyılan ve Terörle Mücadele Şube Müdürlüğü'nde görevli polislerin nikah şahitliği yaptığı nikaha, çiftin ailesi de katıldı. 
     Nikah defterine imza attıktan sonra Gülay K, güzel bir yaşam için ilk adımı attıklarını ve mutlu bir yuva kurmak istediğini söyledi. 
     Gülay K. şöyle konuştu 
     ''Şimdi hayatımın en güzel yıllarını kaybettiğimi anladım. Yeniden yaşadığımı hissediyorum, kaybettiğim 15 yılımı burada geri aldım. Bir yere ait olduğumu ve 15 yıl sonra bir kimliğim olduğunu hissediyorum. Benim için en mutlu an, şu an. Evlendim, yeni bir yaşam kuracağım.'' Gülay K, basın mensuplarının ''Dağda kadın olduğunuzu hissedebiliyor muydunuz '' sorusuna, ''Hayır, hissedemiyordum. Kadın olduğumu şimdi anladım'' diye cevap verdi. 
     Hakan K. ise devletin yaklaşımının çok önemli olduğunu belirterek, ''Dağdaki arkadaşlarım bu gördüklerine bakarak gelebilirler. Burada, kafalarındaki şeyler yok. Yanlış bir uygulama yok, devlete güvenebilirler'' dedi. 
     
     CEZAEVİNE GÖNDERİLDİLER 

     İzmir Terörle Mücadele Şube Müdürlüğü'ne teslim olduktan sonra gözaltındayken nikahları kıyılan terör örgütü PKK Kongra-Gel üyesi çift tutuklandı. 
     İzmir Emniyet Müdürlüğü Terörle Mücadele Şube Müdürlüğü'nde polislerin şahitliğinde resmi nikahları kıyılan Hakan K. 37 ile eşi Gülay K. 33 , işlemlerinin ardından ''terör örgütü üyesi oldukları'' iddiasıyla adliyeye gönderildi. 
     Savcılıktaki ifadelerinin ardından nöbetçi mahkemeye sevk edilen bu kişiler tutuklandı. 
     
</TEXT>
</DOC>
