<DOC>
<DOCNO> 344725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/asiy.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. Hatice örneği 
</HEADLINE>
<TEXT>


Uluslararası İşkadınları Forumu'nda konuşan Emine Erdoğan, Arap kadınlara 'değişin' mesajı verdi, Örnek olarak da, "Hz. Hatice, bugün ekonomide rol almak isteyen kadınlar için güzel bir örnektir" dedi 

ABDULLAH KARAKUŞ Şam 


Suriye Devlet Başkanı Başar Esad'ın eşi Esma Esad'ın davetlisi olan Emine Erdoğan, Başbakan Recep Tayyip Erdoğan olmadan çıktığı ilk dış gezide Uluslararası İş-kadınları Forumu'nda konuştu. 
Mısır Cumhurbaşkanı Hüsnü Mübarek'in eşi Suzan Mübarek, sürgünde yaşayan eski Pakistan Başbakanı Benazir Butto ile 40 ülkeden 450 işkadınının katıldığı toplantı, Emevi Sarayı'nda gerçekleştirildi. Gerilim ve olumsuzlukların her geçen gün arttığına dikkat çeken Erdoğan, şunları kaydetti "Kadın gözüyle şekillenen bir dünyada bu kadar kin, nefret, çatışma ve kavganın olması mümkün müdür Kadınlar geri plana itilirse orada huzur zor sağlanır. Biz kadınların aktif hale gelmelerine 'evet' derken, metalaştırılmasına da 'hayır' diyoruz. Köşesine çekilmiş kadınlar yerine, köşebaşını tutan köşe taşı gibi kadınlar görmek istiyoruz." 

Günümüz kadını Hz. Ayşe'den geri 
Özellikle Arap dünyasının kadınlarına "değişin" mesajı veren Erdoğan, "Bu şarttır. Hz. Ayşe'lerin, Hz. Fatma'ların üstlendikleri rollerin yanında, günümüz kadınlarının pozisyonu ileri değildir. Birçok kadından alacağımız dersler var. Hz. Hatice validemiz, döneminin ticaret hayatında önemli bir konuma sahipti. Peygamber efendimize güvenilir insan olduğundan dolayı ortaklık etmiş, zamanının en başarılı tüccarlarından biri haline gelmişti. Hz. Hatice, bugün ekonomide rol almak isteyen kadınlar için güzel bir örnektir" dedi. 
Medeniyetlerarası çatışma tezlerinin yaygınlaştırılmaya çalışıldığı dönemde, uzlaşı zemininin yakalanabilmesinin önem taşıdığını söyleyen Erdoğan, "İnancına güvenen, inanç hürriyetinden korkmaz. Yüzyıllarca farklılıklara toleransla bakan İslam medeniyetinden bugün alınacak çok dersler vardır" diye konuştu. 

Terör ve çatışma bitsin 
Terörün, çatışmanın, ayrımcılığın bitmesini isteyen Erdoğan, şöyle devam etti "Ortak iyilerde buluşmalıyız. Doğu ile batı, kuzey ile güney, Hıristiyanlık ile İslam arasındaki diyaloğun tesisi, önyargıların aşılabilmesi ve sağlıklı bir ilişki kurulabilmesi için şart. Türkiye'nin AB üyelik hedefi bu açıdan büyük önem taşımaktadır. Böylece medeniyetlerarası çatışma yerine medeniyetler arası işbirliği gelecektir." 
Hiçbir ülkede cinsiyet eşitliği olmadığını vurgulayan Esad ise "Değişime ihtiyaç var. Ben Arap kadınları için elimden geleni yapacağım" diye konuştu. Kadınların önünün açılması gerektiğini söyleyen Mübarek, artık arzularını gür bir sesle dile getirmelerini istedi. 
Butto da Erdoğan'ın alkışladığı konuşmasında şunları söyledi "Siyasete girin, eğitime önem verin. Çünkü benim için 'eğitmeyin, koca bulamaz' demişlerdi. Ama babam beni üniversiteye göndererek eşitliği sağladı." 

Moda akımına ayak uydurdu 

Fotoğraflar SERDAR ÖZSOY 

AYAKKABI denildiğinde kullanılan malzeme açısından genelde akla deri ve süet gelir. Ancak son yıllarda bu anlayış kırılmaya başlandı. Ayakkabılar üzerinde çeşitli süsler, çiçekler, boncuklar vs. kullanıldığı gibi, kumaş da revaçta... Kışın özellikle paltolarda kullanılan tüvit ve kırçıllı kumaşlar ayakkabılarda dikkat çekerken, yazın bunun yerini bildiğimiz hafif giysi kumaşları aldı. Son yıllarda hemen hemen tüm markalar kumaş kaplı ayakkabılar yapıyor olsa da, aslında bu tarz uzun yıllardan beri gece kıyafetlerinde kendini gösteriyor. Bu anlamda en fazla kullanılan kumaş saten. Emine Erdoğan da, bu akıma ayak uydurarak, aynı kumaşla kaplı ayakkabı ve çanta kullanmayı tercih etmiş. 

Notlar 
Dört Türk işkadını da Suriye'ye gitti 

Emine Erdoğan, Türkiye İşkadınları Derneği Başkanı, ANK Reklam Ajansı sahibi Nilüfer Bulut, Türkiye İşkadınları Derneği 2. Başkanı Bossa Yönetim Kurulu üyesi Demet Sabancı Çetindoğan, Türkiye İş Kadınları Derneği Yönetim Kurulu üyesi Emel Efe ve Kütahya Porselen Yönetim Kurulu üyesi üyesi Sema Güral Sürmeli'yi de Suriye'ye götürdü. Ayakta alkışlanan Esma Esad ve Emine Erdoğan, katılımcılara el salladı. Erdoğan, Esad ve Benazir Butto'yla birlikte oturdu.Erdoğan'ın Başbakanlık'ça hazırlanan konuşmasının Arapça metni konuklara dağıtıldı. Hıristiyan ve Müslüman din adamlarıyla, başı açık ya da kapalı kadınlar da toplantıda yan yana oturdu.Arıza nedeniyle Türkçe çeviri yapılamadı. Başbakanlık tercümanı Ahmet Kocaer, uluslararası toplantılarda böyle teknik arızalar olmasına eleştirdi. Esad'ın konuşmasının yarısını dinleyebilen Erdoğan, Butto'nun konuşmasında ise tercümandan yardım aldı.Tek erkek konuşmacı olan eski Malezya Başbakanı Mahattir Muhammed sözü uzatınca, yetkililerce uyarıldı. Erdoğan'ı Şam Havaalanı'nda karşılayan yurtdışında yaşan Suriyelilerden sorumlu bakan Shaban Boutharia, "AB yolculuğunuz iyi örnek teşkil ediyor. Biz de Türkiye'yi örnek alabiliriz" dedi.Erdoğan'ı Mısır'a davet eden Mübarek, Afrika'da yaptığı sosyal çalışmaları anlattı. Erdoğan da Türkiye'nin 2005'i Afrika Yılı ilan ettiğini kaydetti. Beşiktaşlı olan Erdoğan, Fenerbahçe-Galatasaray derbisiyle ilgili şunları söyledi Gönlüm eşimden dolayı Fener-bahçe'de. Beyimin takımı kazansın. 


Esad yakından ilgilendi 


Esma Esad, Emine Erdoğan'la yakından ilgilendi. Erdoğan, görüştüğü Mısır Devlet Başkanı Hüsnü Mübarek'in eşi Suzan Mübarek'e işkadınlarını Suriye'ye getirdiğini belirterek, "Her ülke ile ticaret ilişkilerimizi artırmak istiyoruz" dedi. 



</TEXT>
</DOC>
