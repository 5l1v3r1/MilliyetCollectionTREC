<DOC>
<DOCNO> 304292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun22.html </URL>
<DATE> 2005/01/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rumsfeld, emekli bir orgenerali Irak'a gönderiyor 
</HEADLINE>
<TEXT>

     Amerikan Savunma Bakanlığı Pentagon , Irak'taki askeri siyasetin gözden geçirilmesi ve durum değerlendirmesi yapılması için emekli Orgeneral Gary E. Luck'ı gelecek hafta bu ülkeye gönderiyor. 
     New York Times gazetesinin haberine göre, Güney Kore'deki Amerikan güçlerinin eski komutanı ve Ortak Kuvvetler Komutanlığı başdanışmanı emekli Orgeneral Luck, gelecek hafta Irak'a giderek, asker sayısı, Irak güvenlik güçlerinin eğitim programı ve direnişçilerle mücadele stratejisinin de aralarında bulunduğu tüm Irak askeri siyasetini gözden geçirecek. 
     Kongre üyeleri ve askeri uzmanlar, emekli Orgeneral Luck gibi üst düzey bir danışmanın apar topar Irak'a gönderilmesinin, Pentagon yetkilileri ve Amerikalı komutanların, Irak'taki operasyonun gidişatı ve sonuçları konusundaki derin endişelerini ortaya koyduğunu belirttiler. 
     Emekli Orgeneral Luck'ın Irak ziyareti sırasında gözden geçireceği asker sayısının artırılması konusunun da Pentagon'un askeri siyasetinde önemli bir nokta olduğunu yazan New York Times, askeri yetkililerin şu anda Irak'taki asker sayısını 30 bin daha artırıp artırmamayı düşündüklerini belirtti. 
     Üst düzey bir askeri yetkili, Irak'ta asker artırımının gerekli göründüğünü belirtirken, bu ABD'ye yılda 3 milyar dolar daha ek maliyet çıkaracak. 
     Gazetenin haberinde, Savunma Bakanı Donald Rumsfeld'in emekli Orgeneral Luck'a tüm operasyon bölgelerini inceleyerek, zayıf noktaları tespit etmesi ve birkaç hafta içinde bir rapor sunmasını istediği belirtildi. 
     
</TEXT>
</DOC>
