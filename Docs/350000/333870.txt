<DOC>
<DOCNO> 333870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/siyaset/siy01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektuba giden yol 
</HEADLINE>
<TEXT>


Ermenistan lideri Koçaryan'a, Erdoğan'ın tarihi mektup göndermesine kadar uzanan gelişmelerin başlangıcında, Ermenilerin 17 Aralık'a yönelik kampanyası yatıyor 

Utku Çakırözer - Ankara 


Başbakan Recep Tayyip Erdoğan'ın Ermenistan Cumhurbaşkanı Robert Koçaryan'a gönderdiği tarihi mektup, son yılların en etkili diplomatik adımı olarak tanımlandı. Ermenilerin, 17 Aralık zirvesinde Türkiye'ye müzakere tarihi verilmemesi için kampanya yürüttüğünü kaydeden kaynaklar, "Böyle bir şart konursa üyelikten vazgeçme durumunda kalacağımız için, bunları etkisiz kılacak aktif politika izlendi" dediler. Kaynaklar süreci şöyle anlattı 
Abdullah Gül, Ermeni iddialarıyla mücadelenin en önemli sorun olduğunu kaydettiği kurmaylarından, aktif politika önerileri geliştirilmesini istedi. CHP İstanbul Milletvekili Şükrü Elekdağ, soykırım iddialarına dayanak oluşturan Mavi Kitap'a İngiliz Parlamentosu üzerinden yanıt verilmesi, Ermenistan'a da ortak komisyon kurma çağrısı yapılmasını kapsayan önerilerinin, partisi ve AKP'nin mutabakatıyla devlet politikası haline getirilmesine öncülük etti. Bu sırada Dışişleri bürokrasisiyle de koordinasyon sağlandı. Türk Tarih Kurumu ile sivil toplum örgütleri, 1915'te yaşanan olayların soykırım olmadığı konusunda etkili bir kampanya yürüttü. CHP Genel Başkanı Deniz Baykal'la görüşen Erdoğan'ın, "Komisyon kurup tarihimizle yüzleşelim" önerisi, hemen genelge haline getirilerek dış temsilciliklere gönderildi. Türkiye'nin yeni açılımının resmiyete dökülmesi ve uluslararası kamuoyunu etkilemesi için Ermenistan'a mektup gönderilmesi fikri benimsendi. Ermenistan Cumhurbaşkanı Robert Koçaryan'a gidecek mektupta, fiili olarak yürütmenin başı olan Erdoğan'ın imzasının bulunmasına karar verildi. Gül, mektubun gönderildiğini Meclis'te yapılan özel oturum sırasında açıkladı. Dış temsilciliklere gönderilen genelgeyle Türkiye'nin çağrısının resmileştiği, dünyaya duyuruldu. Ermenilerin soykırımın tanınması için baskı yaptığı ABD Kongresi'nin, Erdoğan'ın davetine atıfta bulunmasının sağlanması için Washington'la temas kuruldu. Tutumu bilinen Erivan'dan gelmesi beklenen olumsuz yanıt da Ermeni lobilerinin etkin olduğu ülkelerde güçlü biçimde işlenerek, Türkiye aleyhinde karar çıkması engellenecek. 


</TEXT>
</DOC>
