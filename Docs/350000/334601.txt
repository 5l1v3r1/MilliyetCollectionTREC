<DOC>
<DOCNO> 334601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas12.html </URL>
<DATE> 2005/04/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdal İnönü Einstein'ın atom bombasına katkısı mektuptan ibarettir 
</HEADLINE>
<TEXT>

     Eski SHP Genel Başkanı Erdal İnönü, ünlü fizikçi Albert Einstein'ın atom bombasının geliştirilmesindeki katkısının, sadece dönemin ABD başkanına tavsiye mektubundan ibaret olduğunu söyledi. 
     Einstein'ın ölümünün 50'nci, Görelilik Kuramı'nın 100'üncü yılı olması dolayısıyla Ankara Üniversitesi tarafından panel düzenlendi. 
     Dil ve Tarih Coğrafya Fakültesi'nde düzenlenen panele, eski SHP Genel Başkanı ve Sabancı Üniversitesi öğretim üyesi Prof. Dr. Erdal İnönü ve Boğaziçi Üniversitesi Matematik Bölümü Öğretim Üyesi Prof. Dr. Rahmi Güven konuşmacı olarak katıldılar. 
     Panel öncesinde konuşan Ankara Üniversitesi Bilim Tarihi Anabilim Dalı Başkanı Prof. Dr. Ersin Kahya, bilim tarihinin bilim ve felsefeyi incelediğini belirtti. Bilim ve felsefenin tarih boyunca iç içe olduğunu ifade eden Kahya, bu bilim dalının Türkiye'de henüz hak ettiği yerde olmadığını söyledi. 
     Panelde, Einstein'ın 100 yıl önce ortaya koyduğu ''Görelilik Kuramı''nın bilim ve bilim tarihi açısından önemi hakkında bir konuşma yapan İnönü, Einstein'ın hayatından kesitler sundu. İnönü, Einstein'ın Alman Patent Enstitüsü'nde memur olarak çalışırken, önceden bilinen olayların kuramsal açıklamalarını yaptığını anlattı. 
     Einstein'ın ortaya koyduğu ''Görelilik Kuramı''na, devrim niteliğinde olduğu için o dönemin fizikçileri tarafından şüpheyle bakıldığını kaydeden İnönü, bu şüphecilik nedeniyle de Einstein'ın, Nobel Fizik Ödülü'nü fotoelektrik olayının kuramsal açıklamasından dolayı aldığını ifade etti. 
     Panel öncesinde yapılan Einstein'ın yaşamının anlatıldığı sinevizyon gösterisine işaret eden İnönü, ünlü bilim adamının ABD'nin atom bombasını geliştirmesindeki katkısının, sadece dönemin Devlet Başkanına bu yönde çalışma yapılmasını tavsiye eden mektubundan ibaret olduğunu söyledi. İnönü, Einstein'ın atom bombasının atılmasından sonra da tamamen savaş karşıtı olduğunu hatırlattı. 
     Panelde, Boğaziçi Üniversitesi Öğretim Görevlisi Prof. Dr. Rahmi Güven de Einstein'ın, fizik bilimi açısından önemini anlatan bir sunum yaptı. 
     
</TEXT>
</DOC>
