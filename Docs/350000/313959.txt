<DOC>
<DOCNO> 313959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/ekonomi/eko01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema kredisinin faizi yüzde 27.2 
</HEADLINE>
<TEXT>


Ziraat'in vereceği nema kredisinin toplam faizi yüzde 27.2 olacak. Yani 1000 YTL'lik nema kredisi alan kişi bunu 1.272 YTL olarak ödeyecek 

AHMET ERHAN ÇELİK Ankara 

Ziraat Bankası Genel Müdürü Can Akın Çağlar, "nema karşılığı" toplam 1.5 - 2 milyar YTL kredi kullandırmayı hedeflediklerini söyledi. Ziraat Bankası'nın tasarrufu teşvik hesabı sahiplerine "henüz ödenmeyen nema alacaklarını" bloke ederek tüketici kredisi vermeye başlayacağını açıklaması, binlerce insanın şubelere yığılmasına neden oldu. Banka yetkilileri dün itibariyle başladıkları uygulamayla ilgili Milliyet'in sorularını yanıtladı 

1 Nemalar erken mi ödeniyor Bu düşünce yanlış. Çünkü Ziraat nema alacaklarına karşı tüketici kredisi veriyor. 

2 Kredinin vadesi neden 18 ay olarak belirlendi Hazine 3'er aylık dönemlerde bugüne kadar 4 taksitte nema ödemesi yaptı. Önümüzdeki 18 ayda 6 ödeme daha yapılacağı dikkate alınarak vade de 18 ay olarak belirlendi. Bu çerçevede kredi geri ödemeleri de 3 aylık dönemlerde yapılacak. 

3 Nema kredisinin faizi yüzde 2 olarak sabitlendi mi Nema kredisinin faiz oranı aylık tüketici kredisi faizinde binde 20 indirim yapılarak uygulanacak. Halen bu oranın aylık yüzde 2.20 olduğu için nema kredisi faizi yüzde 2 olarak belirlendi. Örneğin 3 ay sonra tüketici faiz oranı yüzde 2'ye çekilirse aynı tarihteki nema kredisi faiz oranı yüzde 1.80 olacak. 

4 Nema kredisinin kredi kartı borcu için kullanılması uygun mu Ziraat kredi kartlarında nakit avanstan ve asgari miktar ödemiş ise kalan bölümden aylık yüzde 4.5 faiz alıyor. Nema kredisinin faiz oranının bugün için yüzde 2 olduğu düşünülürse kredi kartı borçlularının öncelikle borçlarını kapatması doğru olur. 

5 Ziraat'e borcu olan kişi nema kredisi alabilir mi Bireysel kredi borcu bulunan ya da ödemediği için takibe girenler Ziraat'ten yeni kredi alamıyor. Ancak bu kural nema kredisinde geçerli değil. 

6 Kredi borcu, nema kredisinden otomatik kesilecek mi Bankaya borcu olan kişi nema kredisi için borçlu olduğu şubeye başvuruda bulunacak. Nema kredisini aldığı anda borç mahsup edilerek kalan miktar kişiye verilecek. 

7 Üst limit nasıl hesaplanıyor Bugüne kadar 4 taksitte alınan toplam nemanın yüzde 115'ine kadar kredi verilecek. Örneğin 4 taksitte toplam 893 bin YTL 550 YKr nema alan hak sahibinin limiti 1 milyon 27 bin 58 YKr olacak. İsteyen, limitin altında kredi alabilecek. 

8 18 ayda ne kadar faiz ödenecek Örneğin 1.000 YTL nema kredisi kullanan bir kişi her üç ayda bir 212 YTL geri ödeme yapacak. Geri ödemeler 6 taksitte tamamlanacağından dolayı bu kişinin bankaya ödeyeceği toplam faiz miktarı 272 YTL, geri ödeme toplamı ise 1.272 YTL, yani toplam faiz oranı yüzde 27.2 olacak. 

9 Nema kredisi istenilen zamanda kullanılabilir mi Nema kredisi için 18 ay içinde bankaya başvurulacak. Örneğin martta 5. nema taksidini alan bir kişi geriye kalan 5 taksidi rehnederek kredi kullanabilecek. Bu durumda kredi üst limiti bugün itibariyle alınabilen kredi üst limitinin yüzde 80'ine denk düşecek. 

10 Nema kredisinin muamele komisyonu ne kadar Banka, nema karşılığı krediden yalnızca binde 5 oranında komisyon kesecek. Ancak bu komisyon tutarı 30 YTL'den düşük olamayacak. Bu nedenle bin YTL nema karşılığı kredi alan kişiye 970 YTL, 6 bin YTL alan kişiye 5 bin 770 YTL ödenecek. Nema karşılığı kredi alandan hayat sigortası kesintisi yapılmayacak. 


</TEXT>
</DOC>
