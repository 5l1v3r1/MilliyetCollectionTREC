<DOC>
<DOCNO> 318569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy13.html </URL>
<DATE> 2005/02/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Başesgioğlu, SSK kuyruklarını önleme tedbirlerini açıkladı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK hastanelerinin Sağlık Bakanlığı'na devrinin ardından yaşanan sorunla ilgili olarak, ''Eş ve çocuklara pul ya da daha pratik ödeme sistemi getirmek suretiyle kuyruklardaki yoğunluğu gidermeyi amaçlıyoruz'' dedi. 
     Başesgioğlu, SHP tarafından TOBB'da düzenlenen istihdam kurultayına gelişinde gazetecilerin soruları üzerine, hastanelerin devrinden sonra ortaya çıkan yoğunluğu gidermek amacıyla Sağlık Bakanlığı'na yardımcı olmak amacıyla bazı çalışmalar yaptıklarını söyledi. 
     Bu amaçla SSK bünyesinde komisyon kurulduğunu belirten Başesgioğlu, komisyonun serbest eczanelerden ilaç alma konusunda yaşanan sıkıntıları, provizyon sisteminden doğabilecek aksaklıkları gidermek, hastanelerde vatandaşların daha rahat muayene ve tedavi olmalarını sağlayacak bürokrasiyi azaltmak için neler yapılabileceğini ortaya koymayı amaçladığını kaydetti. 
     
     ''KARARLAR GENELGEYE DÖKÜLECEK'' 
     Komisyonda alınan kararların genelgeye dökülerek uygulamaya konulacağını anlatan Başesgioğlu, şöyle konuştu 
     ''Örneğin bizim SSK'lılardan alınan bir muayene ücretimiz var. Bu ücret vezneye gidilerek alınırdı. Onun yerine emeklilerin aylıklarından, yani kaynaktan karşılanmak suretiyle bu bürokrasi ortadan kaldırmış olunacak. 
     Onun dışında eş ve çocuklara pul ya da daha pratik ödeme sistemi getirmek suretiyle kuyruklardaki yoğunluğu gidermeyi amaçlıyoruz. Ama esas işlem, hastaların kabulü Sağlık Bakanlığımızın inisiyatifinde olan bir konu. O süreci yürütme konusunda biz onlara yardımcı oluyoruz.'' Başesgioğlu, eczanelerden ilaç alımında internet üzerinde yaşanan sorunla ilgili soru üzerine, bu konuda yetkililerin Telekom ile görüşmeler yapıldığını ve altyapıdan kaynaklanan bir sorunun sözkonusu olduğunu söyledi. Başesgioğlu, sorunun çözülmesi amacıyla gereken önlemin alınacağını sözlerine ekledi. 
     
</TEXT>
</DOC>
