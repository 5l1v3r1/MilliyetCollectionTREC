<DOC>
<DOCNO> 336518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/guncel/axgun02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul arası 3 saate iniyor 
</HEADLINE>
<TEXT>


TCDD'nin, Yüksek Planlama Kurulu'na sunduğu projeye göre, hızlı trenin hız limiti 200'den 250 kilometreye çıkarılacak, hızlı tren hattı tamamen bağımsız olacak. Proje, 2007'de tamamlanacak 

ANKARA Milliyet 

Ankara - İstanbul arasını 3 saat 10 dakikaya indirecek hızlı tren projesinde, hız limiti 200'den 250 kilometreye çıkartılacak. Böylece saatte 15 dakika tasarruf sağlanacak. Yılda 9.3 milyon euro daha az harcama yapılacak. 
Hızlı tren projesinde değişiklik yapan TCDD, 217 milyon euroluk artışı Yüksek Planlama Kurulu'nun YPK onayına sundu. Ankara - Haydarpaşa Demiryolu İyileştirmesi Projesi adının, Ankara - İstanbul Hızlı Tren Projesi olarak değiştirilmesine karar verildi. Sincan - Esenkent kesimi ve Eskişehir kent geçişiyle Eskişehir - İnönü altyapı işi de birinci etaba dahil edildi. Maliyetinin belirlenen sınırları aşması nedeniyle, proje revizyonunun, YPK'nın onayının ardından Bakanlar Kurulu'na gönderileceği belirtildi. 

28.4 kilometre kısalacak 
Ankara - İstanbul arasındaki mevcut hattın korunarak, hızlı tren için yapılacak yeni hattın tamamen bağımsız hale getirilmesi işi de yatırım programına eklendi. Projenin 2007'de tamamlanması öngörülüyor. 576.6 kilometrelik hattın 28.4 kilometre kısaltılmasını sağlayacak projede kullanılacak trenlerin hızı da saatte 250 kilometre olacak. Daha önce 2 milyar 552 milyon YTL olan proje maliyeti, revizyonlarla birlikte 2 milyar 954 milyon YTL'ye yükselecek. 

Tasarruf sağlayacak 
Hızlı trenin seyir hızının artırılması maliyeti yaklaşık 30 milyon euro. Ancak saat başına 15 dakikalık tasarruf sayesinde yatırım bedelinin 4 yılda amorti edileceği belirtildi. Ankara - İstanbul güzerg hında hızlı tren hattının ayrılmasıyla birlikte yük trenleri bu mesafeyi 6 - 7 saatte alabilecek. Yük taşımacılığının toplam yük taşıması içinde yüzde 3.3 olan payı da, proje sonrasında yüzde 9'a ulaşacak. 


</TEXT>
</DOC>
