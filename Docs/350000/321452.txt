<DOC>
<DOCNO> 321452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun37.html </URL>
<DATE> 2005/03/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Irak'ta hayatta kalmanın püf noktaları... 
</HEADLINE>
<TEXT>

     Irak'ın başkenti Bağdat'ta en büyük diplomatik temsilciliğini açmayı planlayan ABD, bu ülkeye göndereceği diplomatlarına yoğun şekilde kurs veriyor. 
     Newsweek dergisinin haberine göre, yakında 1700 kişiden fazla personelin görev yapacağı Bağdat'taki ABD Büyükelçiliği'nde çalışacak idari memurlardan büyükelçilere kadar tüm personelin diplomatik güvenlik ve terörizmle ilgili kursa katılmaları zorunlu tutuluyor. 
     Kursun sorumlusu Justine Sincavage, ''Kursiyerlere sürekli geleneksel diplomatik ortamın bulunmadığı bir yere gittiklerini anımsatıyoruz. Amerikan diplomatlarının Saygon'un son günlerinden bu yana böylesine zor bir ortam görüp görmediklerinden emin değilim'' diye konuştu. 
     Kursta bir hafta boyunca patlayıcı tespit, bombayla yaralanmalara karşı ilkyardım, kimyasal ve biyolojik silahlara karşı savunma ve rehin olma durumunda hayatta kalma gibi dersler veriliyor. 
     Diplomatlara, muhtemelen Irak'ta sık sık karşılaşacakları Kalaşnikof tipi otomatik silah tanıtılırken, uzun süre ateş edince bu silahın namlusunun çok ısınacağı uyarısı yapılıyor. 
     Bağdat'ta görev yapacak Amerikalı diplomatlara hayatta kalmaları için bazı püf noktaları da gösteriliyor. Bunlardan bazıları 
     -Direnişçilerin içeriye el bombasını kolayca atmalarına engel olmak için aracınızın tüm pencerelerini sürekli kapalı tutun. 
     -Gideceğiniz yolun en az bir alternatifini öğrenin. 
     -Kırılmaz camdan üretilmiş gözlükler takın. 
     -Gökyüzündeki uçurtmaları izleyin. Belki sizin gelişinizi işaret ediyor olabilirler. 
     -Çocukların da tehlikeli olabileceğini unutmayın. 
     -Rehin alınıp filme çekilme olasılığına karşı aileniz ve meslektaşlarınızla anlamı olan bazı işaret ve kelimeleri önceden belirleyin. 
     Bir kursiyer, son uyarının, kendilerinde Irak'a gidip gitmeme konusunda bir kez daha düşünme hissi yarattığını söyledi. 
     
</TEXT>
</DOC>
