<DOC>
<DOCNO> 305808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy17.html </URL>
<DATE> 2005/01/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan "Rusya'da Türk yılı, Türkiye'de Rus yılı ilan edilsin" 
</HEADLINE>
<TEXT>

     Başbakan Recep Tayyip Erdoğan, Rusya'da Türk yılı, Türkiye'de de Rus yılı ilan edilmesini önererek, böylece kültürler arası diyalogun başlatılacağını belirtti. 
     Moskova'daki Türk Ticaret Merkezi, Başbakan Erdoğan'ın katıldığı törenle açıldı. 
     Erdoğan, burada yaptığı konuşmada, 60 milyon dolarlık ticaret merkezi yatırımının, iki ülke arasındaki ilişkilerin hangi boyutlara ulaştığını anlamlı kılan bir adım olduğunu söyledi. 
     Bu ticaret merkeziyle, iki ülke ilişkilerinin, adeta ''içli dışlı'' bir hale geleceğini, yakın bir zamanda Rus işadamlarının da Türkiye'de böyle bir Rus ticaret merkezini kuracağına olan inancını dile getiren Erdoğan, ''Bunları karşılıklı geliştirmeye başladığımız zaman, bizleri birbirimize fazlasıyla yaklaştıracaktır'' dedi. Erdoğan, şöyle konuştu 
     ''Bundan 10-15 yıl önce böyle birşey olacak denseydi, 'hadi oradan sen de' derdik. Çünkü böyle birşeyin olabileceğini kimse düşünmezdi, yaklaşımlar çok ama çok farklıydı, şimdiyse bakın nerelere geldik. Sadece aldıkları taahhüt işleri itibariyle 12 milyar doları Türk yatırımcıları, müteahhit firmaları aşmış durumda. Bunun yanında yatırım olarak da 2 milyar doları yakalamış vaziyette. 
     İstiyoruz ki Rus işadamları da aynı şekilde Türkiye'de 300-400 milyon dolarlarda kalmasın, onlar da bu yatırımlarını daha ileri noktalara getirsinler. Kendilerine bir teklifte bulundum, -Türk Ticaret Merkezi, bunun bir adımı da olacaktır- bir yıl Rusya'da Türk yılı ilan edelim, aynı şekilde Türkiye'de de Rus yılı ilan edilsin. Kültürler arası diyalogu bu şekilde başlatalım.'' 
     
     ''ÜRÜNLERİ BİR KEZ DENEYİN'' 
     Erdoğan, Türkiye'de de bir Rus ticaret merkezinin kurulmasını önererek, bunun da çok anlamlı bir ifade olacağını vurguladı. 
     İki ülkenin ticaret adamları, sanayicileri, müteahhit firmalarının birlikte yatırımlara gireceklerini kaydeden Erdoğan, ''Hele hele Irak'ın imarı konusunda atılacak adımlarda Türkiye ile Rusya'nın müşterek olarak yapacakları çok iş var, buna inanıyorum. Bu konuda siyasi irade mevcut'' diye konuştu. 
     Ticaret Merkezi'nde boş dükkanın bulunmadığına dikkati çeken Erdoğan, bu merkezin, Rus halkının emrine amade ve cazibe merkezi olacağını ifade etti. 
     Erdoğan, merkezde satılan mallarda, hem kalite hem de fiyat açısından uygunluk olacağını kaydederek, burada dünyaca ünlü markalar olamayabileceğini, ancak kalite açısından bu markaların üzerine çıkılacağını söyledi. 
     Markanın, bir reklam olduğunu ifade eden Erdoğan, ''Ama yaşanan en güzel reklam, o yaşamın içine girmektir. Rus halkına tavsiyem şudur Buradaki ürünleri bir kere denemelerinde büyük fayda vardır, inanıyorum ki kaybetmeyeceklerdir, kazanacaklardır'' dedi. 
     
     ''İMAJ PROJESİ'' 
     Açılışı yapılan merkezin, özellikle iki ülke arasında ekonomik işbirliğini iyice üst seviyelere tırmandıracak olan bir imaj projesi olduğunu vurgulayan Erdoğan, şöyle devam etti 
     ''Bizim vizyonumuz, tek yönlü değildir, aynı şekilde bu vizyonu güçlü kılan buradaki müteşebbisimizin, o teşebbüs ruhudur. Bu müteşebbisimiz, bizim dünya markalarının yakaladığı vizyonu yakalamış müteşebbislerimizdir. 
     Türk ve Rus işadamları tarafından oluşturulan Avrasya İşbirliği Eylem Planı uyarınca, bölgede ticaret, enerji, ulaştırma ve sanayi yatırım alanları başta olmak üzere, ekonomik ilişkilerde ikili işbirliğinden, çok taraflı işbirliğine geçişi bu vesileyle başlatmamız gerekiyor. 
     Moskova Türk Ticaret Merkezi'nden esinlenerek, inanıyorum ki Türkiye-Rusya Federasyonu ortak ticaret merkezleri de Avrasya'nın diğer ülkelerinde kurulmalıdır. Bu da üçüncü ülkelerdeki adımlar olacaktır ki bu adımlar da her zaman süratle bir değişmenin ilk adımı olacaktır. Bu da bize nasip olsun diyorum. Böylece işadamlarımız geniş olarak bölge istikrarına da katkıda bulunacaklardır. Ekonomi ve ticaret yoluyla, oradaki siyasi hayatı dahi etkileyebileceklerdir.'' 
     
     ''BERABER AYDINLIK YARINLARA YÜRÜYELİM'' 
     Erdoğan, gelecek dönemde Rus firmalarının Türkiye'deki yatırımlarının, turizmdeki gelişmeyle birlikte artacağını vurguladı. 
     Geçen yıl sonu itibariyle Rus turist sayısının 1 milyon 700 bine ulaştığını bildiren Erdoğan, Almanya'dan sonra Rusya'nın ikinci sıraya yükseldiğini anlattı. 
     Başbakan Erdoğan, daha önce gerçekleştirilen KEK toplantısında bir hedef tespit edildiğini, bu hedefin de ticaret hacmini bu yıl için 15 milyar dolara ulaştırabilmek olduğunu söyledi. Erdoğan, 2007 yıl sonu itibariyle de bu rakamı 25 milyar dolara ulaştırmanın hedeflendiğini belirterek, ''Elele vereceğiz, müşterek adımlarımız var. Enerjiden tekstile, turizme, aklınıza ne geliyorsa bütün alanlarda bunu geliştirdiğimiz zaman, inanıyorumki dış ticaret hacmini tahrik edecek. Bu tahrikle 2007 yılı sonunda 25 milyar dolar da kesinlikle geçilecektir'' diye konuştu. 
     Bu rakamın büyütülmemesi gerektiğini ifade eden Erdoğan, ''Artık bundan sonrası geometriktir. Bugüne kadar farklıydı, ama şimdi geometrik bir büyümeyi önümüzde görebiliriz. Yeterki inanalım, yeterki karar verelim, elele verelim, omuz omuza verelim, iki komşu dost ülke olarak, hem bölge istikrarına, hem de birlikte güçlenerek aydınlık yarınlara yürüyelim'' dedi. 
     Başbakan Erdoğan, konuşmasını Türk Ticaret Merkezi'nin yapımında emeği geçen herkese teşekkür ederek tamamladı. Daha sonra Merkezin açılışı Erdoğan ve eşi Emine Erdoğan tarafından yapıldı. 
     
</TEXT>
</DOC>
