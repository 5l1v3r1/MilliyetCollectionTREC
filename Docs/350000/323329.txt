<DOC>
<DOCNO> 323329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/siyaset/siy01.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rekabet'te yeni skandal 
</HEADLINE>
<TEXT>


Rekabet Kurulu'nun davalarını takip eden Çamlıca'nın avukat değil, fizik tedavi uzmanı olduğu ortaya çıktı 

TÜRKER KARAPINAR Ankara 


Rekabet Kurumu'na RK yönelik operasyonda kurumdan bilgi sızdırdığı iddiasıyla gözaltına alınan Rekabet Hukukçuları Derneği Başkanı Arif Esin'in, avukat olmadığının açığa çıkmasının ardından, ortağının da fizik tedavi uzmanı olmasına rağmen şirket savunmalarını yaptığı anlaşıldı. 
Ankara Başsavcılığı ile Mali Şube ekiplerinin operasyonu kapsamında gözaltına alınan ve tutuksuz yargılanmak üzere serbest bırakılan Esin'in avukat olmamasına rağmen avukatlık hizmeti verdiği için yargılandığı ortaya çıkmıştı. Esin'in beraat ettiği ancak baronun temyizi üzerine dosyanın Yargıtay'a geldiği anlaşılmıştı. Dosyadaki sanıklardan birinin de Esin'in ortağı Bülent Çamlıca olduğu ortaya çıktı. İstanbul Barosu'nun, avukat olmamasına rağmen, şirketlerin RK'daki savunmalarını üstlendiği gerekçesiyle Çamlıca hakkında da şik yetçi olduğu öğrenildi. Fizik tedavi uzmanı Çamlıca'nın, RK davalarını takip ettiği bildirildi. 
Esin ve Çamlıca hakkında yerel mahkeme, "Şirket temsilcisi sıfatıyla davalara girmelerinde sakınca yoktur" yorumunu yapmıştı. 

Büyük şirket davalarına girdi 

Çamlıca, 1993'te AB mevzuatı, ekonomik analizler ve rekabet stratejileri konusunda alanındaki ilk danışmanlık şirketini kurdu. 1997'de Rekabet Kurumu'nun kurulmasından sonra çok sayıda teşebbüse danışmanlık hizmeti verdi. 


</TEXT>
</DOC>
