<DOC>
<DOCNO> 313854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy24.html </URL>
<DATE> 2005/02/09/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Cemevleri için yasa tasarısı... 
</HEADLINE>
<TEXT>

     CHP İstanbul Milletvekili Ali Rıza Gülçiçek ve arkadaşları, cemevlerinin de ibadet yeri sayılmasını öngören yasa teklifi verdi. 
     ''İmar ve Gecekondu Mevzuatına Aykırı Yapılara Uygulanacak Bazı İşlemler ve İmar Kanunun Bir Maddesinin Değiştirilmesi Hakkında Kanun''da değişiklik getiren teklif, İmar Yasası'nda yer alan ''ibadet yerleri''ne cemevlerinin de eklenmesini hüküm altına alıyor. Teklifte ibadet yeri ''cami, cemevi, mescit, kilise, sinagog ve havra'' olarak belirtiliyor. 
     Yasa teklifinin gerekçesinde, cemevlerinin ibadet yeri olarak kabul edilmediği ifade edilerek, şu görüşlere yer verildi 
     ''Alevilerin de ibadetlerini diğer inanç grupları gibi serbestçe yapabilmeleri ve her türlü olumsuz ayrımcılıktan korunmaları, toplumsal uzlaşmanın gerçekleşmesi açısından olduğu kadar Anayasa'nın 10'uncu maddesinde ifade edilen 'kanun önünde eşitlik ilkesi' yönünden de çok gerekli olan bir husustur. 
     Diğer taraftan 'laiklik ilkesi' şüphesiz çağdaş ve demokratik devletin vazgeçemeyeceği bir ilkedir. Din ve inanç hürriyetini teminat altına alan devletin dine, dinin de devlete müdahale etmemesini sağlayan bir ilke olarak laiklik, inanç sahibinin inancını rahatça yaşaması için gerekli ortamı da oluşturur.'' 
     
</TEXT>
</DOC>
