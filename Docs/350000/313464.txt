<DOC>
<DOCNO> 313464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko25.html </URL>
<DATE> 2005/02/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rus İzvestiya Yabancı bankaların işgali başladı 
</HEADLINE>
<TEXT>

     Nihat Dağdelen AA 

Rus İzvestiya gazetesi, bankacılık sektöründe son zamanlarda çok konuşulan ''yabancı bankaların işgalinin'' yavaş yavaş gerçekleşmeye başladığı yorumunda bulundu. 
     İzvestiya'nın bugün yayımlanan sayısında yer alan haberde, Makroekonomik Araştırmalar Merkezi'nin incelemesinin, geçen yıl yüzde 100 yabancı sermayeli kredi kuruluşlarının sayısının arttığını gösterdiğini belirterek, uzmanlara göre bu durumun, yabancı bankaların Rusya piyasasındaki varlıklarını güçlendirmek istediklerini kanıtladığı kaydedildi. 
     Haberde, 1 Ocak 2005 tarihi itibarıyla Rusya'da yabancı sermayeli 131 banka bulunduğu hatırlatılarak, bunlardan 33'ünün, merkezi yurtdışında bulunan bankaların şubeleri olduğu bilgisine yer verildi. 
     Son 2 yılda bu kategoriye giren bankaların bankacılık sistemindeki paylarının yüzde 0.7'den yüzde 5.8'e yükseldiği belirtilen haberde, ''Prospekt şirketi uzmanlarından İgor Lavuşenko, Bu durum yabancı bankaların güçlendiğini gösteriyor diyor. Aslında, Rus yasalarına göre yabancı bankaların doğrudan şube açmaları yasak. Bu durumda 100 yabancı sermayeli banka kurma yolu seçiliyor'' denildi. Yabancı bankalarla yerli bankaların arasındaki rekabetin keskinleşmesi için koşulların oluşmaya başladığı ifade edilen haberde, şunlar kaydedildi 
     ''Bu durumda Rus bankalarının şiddetli rekabet koşullarında varlıklarını sürdürebilmesi ve stratejilerini belirleyebilmesi için önlerinde bir yıllık süre bulunuyor. Çünkü yıl sonunda yabancı bankaların yoğun şekilde Rusya pazarına girmesi bekleniyor. Yabancıların yayılması, gelişmiş altyapı kurulmadan olanaksız olacağına göre, yıl sonunda çok şubeli bankalara olan talebin de artacağı tahmin ediliyor. Yabancı bankalara olan ilgi aslında geçen yıl yaz aylarında bankacılık krizi yaşandığı sırada da farkedilmişti. Kriz ardından ellerinde halkın tasarrufu bulunan yabancı banka sayısı ciddi oranda artmıştı. 2004'ün son dönemlerinde, yabancı bankaların elindeki tasarruf oranı yüzde 0.2'den yüzde 2.4'e kadar yükseldi. Buna karşılık, 2002 yılında geçen yıl ortalarına kadar bu oran azalma eğilimindeydi, yani halk yabancı bankalara para yatırmıyordu.'' Yatırım uzmanlarından Yelena Matrosova da, gazeteye yaptığı açıklamada, ''Aslında yabancı bankalar, diğerlerine göre 1-2 puan düşük faiz ödüyor. Ancak, uluslararası marka olmanın getirdiği güven duygusuyla halkı kendilerine çekebiliyorlar'' dedi. 
     İzvestiya, son 3 yılda yabancı bankaların verdiği tüketici kredisi oranının da 6 kat arttığını belirterek, Rusların, hem taksit sayısının makul olması hem de düşük faiz nedeniyle yabancı bankalara ilgi göstermeye başladığını kaydetti. 
     
</TEXT>
</DOC>
