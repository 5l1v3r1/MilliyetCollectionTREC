<DOC>
<DOCNO> 339889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy25.html </URL>
<DATE> 2005/05/05/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Dışişleri Bakanı Gül'e öğrencilerden sloganlı sevgi gösteri... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kırgızistan-Türkiye Uluslararası Manas Üniversitesi’nin KTMÜ , Kırgız ve Türk kardeşliğini pekiştiren bir kurum olduğunu belirterek, bu kuruma Türkiye’nin desteğinin süreceğini söyledi. 
     İki günlük resmi ziyaret kapsamında bugün Kırgızistan’a gelen Gül, gezisinin ilk gününde iki ülke tarafından ortak kurulan KTMÜ’yü ziyaret ederek yetkililerden bilgi aldı. 
     Rektör Prof. Dr. Karıbek Moldobayev, üniversitenin tarihi, geleceği ve hedefleri hakkında bilgi sunarken, Rektör Vekili Prof. Dr. 
     Seyfullah Çevik de üniversitenin 2.5 yıldan fazla bir süredir devam eden "Mütevelli Heyeti" sorunu üzerinde durdu. 
     Üniversite ile ilgili tüm kararların sadece Mütevelli Heyeti tarafından alınabildiğini ve başkanlığın Türk tarafında olduğunu ifade eden Çevik, Türk tarafının 2 yıl 7 aydır boş bulunduğunu ve bunun da üniversite yönetimini ciddi bir şekilde sıkıntıya soktuğunu vurguladı. 
     Devrim sonrası Kırgız tarafının da boşaldığını hatırlatan Rektör Vekili Çevik, Dışişleri Bakanı Gül’den, sorunun çözümü için yardım istedi. 
     Abdullah Gül de konuşmasında, KTMÜ’yü ziyaretten duyduğu memnuniyeti dile getirerek, "Üniversite, on yıllık tarihi içinde kendini ispatlamış durumda. Mezunlarının ülkede aranan niteliklere sahip kişiler olması ve iş bulma konusunda sıkıntı yaşamaması üniversitenin, Kırgızistan’ın refahı ve kalkınması için başarıyla katkıda bulunduğunu gösteriyor" dedi. 
     Üniversitede eğitimin Kırgızca ve Türkçe yapılması üzerinde de duran Gül, "Demek ki üniversite amacına ulaşıyor. Kırgız ve Türk halklarının kardeşliğini pekiştiren bir kurum olma özelliğini taşıyor" diye konuştu. 
     Kırgız ve Türk halklarının kardeşliğinin daha da derinleşerek güçlenmesi gerektiğini vurgulayan Gül, Türkiye’nin üniversiteye desteğinin süreceğini belirtti. 
     Mütevelli Heyeti sorununu bildiğini ifade eden Gül, bu sorunun gelecek aylarda çözüleceğini söyledi. 
     
     DERİN KÜLTÜR VE GELENEK 
     Kırgızistan’ın ekonomik kaynaklarının, özellikle petrol ve doğalgaz kaynaklarının olmadığını hatırlatan Gül, "Ama Kırgızistan’ın derin kültür ve geleneği var. Bütün bunlara üniversitenin de katkı sağlaması gerekir. Kırgızistan’da yeni başlangıç yapılırken daha hür, daha demokratik ve daha şeffaf, kanunların herkese eşit uygulandığı bir ülke haline gelmesi gerekir" dedi. 
     Gül, "Böylece Kırgızistan dünyanın dikkatini çekecek, Asya’nın ortasında adeta bir ada gibi ortaya çıkacaktır. Bu da bazen petrol ve doğalgazdan daha kıymetli olacaktır" diye konuştu. 
     Kırgızistan’da geçiş döneminde sıkıntılar olduğunu ve bunu da normal karşılamak gerektiğini vurgulayan Gül, sıkıntılardan çıkış yolları bulunduğunu, ülkenin birtakım avantajlara da sahip olduğunu, Türkiye’nin Kırgız halkının her zaman yanında olacağını kaydetti. 
     Abdullah Gül, konuşmasının ardından üniversitenin şeref defterine düşüncelerini aktardı, ardından da Kırgızistan’ın milli kıyafeti olan "çapan"ı giydi. 
     Gül, üniversiteden ayrılırken kendisini bekleyen bir grup öğrenciyle kısa süre görüştü ve hatıra fotoğrafı çektirdi. Gül, öğrencilerin "Türkiye sizinle gurur duyuyor" sloganları eşliğinde üniversiteden ayrıldı. 
     Bişkek’teki ilk günkü temasları üniversite ziyaretiyle sınırlı olan Gül, beraberindeki heyetle büyükelçilik konutuna geçerek Büyükelçi Serpil Alpman tarafından onuruna verilen yemeğine katıldı. 
     
</TEXT>
</DOC>
