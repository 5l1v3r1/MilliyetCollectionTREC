<DOC>
<DOCNO> 322820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun42.html </URL>
<DATE> 2005/03/11/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mashadov'un cesedi Moskova'ya getirildi mi 
</HEADLINE>
<TEXT>

     Rus gizli servis elemanlarının düzenlediği özel bir operasyonda öldürülen Çeçen lider Aslan Mashadov'un cesedinin, Moskova'ya getirildiği ileri sürüldü. 
     İnterfaks ajansı adını açıklamadığı güvenlik kaynaklarına dayandırarak verdiği haberde, Mashadov'un cesedinin Moskova'ya adli inceleme için gönderildiğini duyurdu. 
     Rus İtar-Tass ajansı da, üst düzey askeri bir yetkiliye dayandırarak verdiği haberde, Mashadov'un kimlik tespiti için Rostov kentindeki laboratuarda yapılan incelemenin tamamlandığını ve cesedin yüzde 97 ihtimalle Mashadov'a ait olduğuna karar verildiğini bildirdi. 
     Yetkili, Mashadov'un cesedinin akrabaları ve yakınları tarafından da teşhis edildiğini sözlerine ekledi. 
     Rus güvenlik güçleri, Mashadov'un Çeçenistan'da saklandığı bir sığınakta Salı günü düzenlenen operasyonda öldürüldüğünü açıklamıştı. 
     Rus yasalarına göre, teröristlerin cesedi ailesine teslim edilmediği için Mashadov'un gizlice ve bilinmeyen bir yere gömülmesi gerekiyor. Rus hükümeti, Mashadov'u terörist olarak değerlendiriyor. 
     
</TEXT>
</DOC>
