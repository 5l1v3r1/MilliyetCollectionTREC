<DOC>
<DOCNO> 332100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yazar/idiz.html </URL>
<DATE> 2005/04/11/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
AB'nin PKK romantizmi bitiyor 
</HEADLINE>
<TEXT>


Alman Büyükelçisi Wolf-Ruthart Born'un "PKK sempatizanlarına" geçen hafta yaptığı "Bu terörist örgüt ile bağlarınızı koparın" çağrısına eski DEP Milletvekili Leyla Zana'nın yanıtı gecikmedi. Zana, Büyükelçi Born'un, dolaylı olarak da olsa, tüm AB için konuştuğunu kuşkusuz biliyor. Onun için hemen yanıt verme gereğini duydu. 
Şu bir gerçek ki, AB çevrelerinin PKK'ya karşı sabırları artık kalmadı. "Romantik" gözlüklerden bakıp buna bir tür "kurtuluş" veya "direniş" örgütü olarak bakanlar dahi bir "uyanış" yaşıyorlar. Bunu DEHAP da fark etti. 
Nitekim, Diyarbakır'daki Nevruz kutlamalarına Ankara'daki tüm AB büyükelçilerini davet etmelerine karşın aralarından saf olarak bir tek Norveç Büyükelçisi çıktı. O da gittiğine bin pişman. Nevruz kutlamalarının kitlesel bir PKK gösterisine dönüşmesi karşısında, çevresine, "Kutlamanın bu kadar politize olmasına şaştım" serzenişlerde bulunuyor şimdi. 

Zana'nın Gerry Adams açmazı 
Zana'nın açıklamasından sonra Ankara'daki AB çevrelerini yokladım. İyimser olanlar bu açıklamayı "doğru yolda atılmış bir adım" olarak değerlendirdiler. Daha gerçekçi bakanlar ise Zana ve arkadaşlarının PKK ile aralarına, Born'un işaret ettiği netlikte, mesafe koyamadıklarını Türk güvenlik güçleri ile bu örgüt arasında h l bir "denge" kollamaya çalıştıklarını belirttiler. Bir büyükelçi bunu "Gerry Adams açmazı" diye tanımladı. Peki nedir bu "Gerry Adams açmazı " 
Kuzey İrlandalı Gerry Adams -PKK ile de irtibatlı olduğu bilinen- ayrılıkçı IRA terör örgütü ile şu veya bu şekilde bağları olan Sinn Fein Partisi'nin başkanıdır. Kısaca anlatmak gerekiyorsa, artık "mafyalaşmış" olan IRA'nın bazı üyelerinin bir süre önce bir Katoliği -yani kendi cemaatlerinden birini- öldürmeleri, bu örgütün gerçek yüzünün Kuzey İrlandalı Katoliklerce de artık anlaşılmaya başlamasına neden oldu. 
Bunun üzerine binlerce Kuzey İrlandalı Katolik, IRA'nın şiddetten vazgeçmesi ve Sinn Fein'in de bu örgütle arasına mesafe koyması için sokağa döküldü. Washington'dan Madrid'e kadar tüm Batılı başkentler de bu çağrıyı destekledi. Gerry Adams ise -Sinn Fein ile IRA'nın bir şekilde iç içe geçmiş olmaları nedeniyle-, bunu uzun süre yapamadı. Sonunda, geçen hafta -üstelik Zana'nınkine benzer bir şekilde- "denge unsurunu" kollayan bir çağrıda bulunarak, IRA'nın silahlarını bırakmasını istedi. IRA da bunu "düşüneceğini" söyledi. 

AB'nin denge arayışı 
Ancak, ister İrlanda, ister İngiltere, isterse AB'nin genelinde olsun, gözlemciler Sinn Fein ile IRA'nın bu karşılıklı açıklamalarını "zorla yapılan" ve "inandırıcı olmayan" açıklamalar olarak kabul ettiler. Bu konuda son günlerde yazılanlar bunu açıkça gösteriyor. Benzeri zaten daha önce İspanya'da yaşanmış ve Herri Batasuna partisinden, ayrılıkçı ETA örgütü ile arasına "mesafe koyması" istenmiş, bunu yapamadığı için Batasuna yasaklanmıştı. 
Avrupalılar, DEHAP ve "PKK sempatizanı" diye tanımladıkları kişilerin PKK ile olan tüm bağlarını koparmalarını bugün aynı nedenle istiyorlar. Yalnız buradaki "nüansı" da kaçırmamak gerekir. 
PKK'ya "Silahı bırakın" diyorlar. Fakat, "Davanızdan vazgeçin" demiyorlar. "İlla da güdecekseniz, bunu yasalar çerçevesinde, insan haklarına dayalı, barışçıl ve demokratik bir zeminde yapın" diyorlar. Aslında Sinn Fein ile Herri Batasuna'ya ve onlar yoluyla IRA ve ETA'ya da söyledikleri bu. Yani, AB tarafı da bir tür "denge" kolluyor. 
Peki, mevcut koşullarda, Türkiye AB'den gelen mesajın bu kısmına açık mı Bu da başka bir konu. 



</TEXT>
</DOC>
