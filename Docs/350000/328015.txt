<DOC>
<DOCNO> 328015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo10.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'FIFA olumlu bakar' 
</HEADLINE>
<TEXT>


Erzik, Kıbrıs'taki yakınlaşmanın barış yolunda çok önemli bir adım olduğunu söyledi 

MURAT AĞCA 


UEFA Asbaşkanı ve FIFA İcra Kurulu üyesi Şenes Erzik, Kıbrıs'ta 50 yıl aradan sonra ilk kez Türk ve Rum takımlarını karşı karşıya getiren maçın, barışa giden yolda futbolla atılmış çok önemli bir adım olduğunu söyledi. Erzik, "Girişimi hem kişisel, hem de UEFA ve FIFA'da görev alan bir futbol adamı olarak çok olumlu buluyorum. Artık İsrailli ve Filistinli çocuklar bile futbolla bir araya geliyor. Kıbrıs'taki soruna da bir çare bulunması lazım. Bu girişim önemli bir adım" dedi. Bu tip konularda topun UEFA'da değil, FIFA'da olduğunu vurgulayan Erzik, "Eminim FIFA da bu gelişmeye kayıtsız kalmayacaktır" diye konuştu. UEFA Asbaşkanı, aslında futbolcu Coşkun'un Nea Salamina'ya transferi nedeniyle oynanan maçın rövanşının da sözleşme gereği KKTC'de yapılması gerektiğini belirterek, "Ben Rum ekibinin rövanşa da geleceğine yürekten inanıyorum" ifadelerini kullandı. 


</TEXT>
</DOC>
