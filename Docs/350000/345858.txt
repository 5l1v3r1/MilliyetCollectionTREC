<DOC>
<DOCNO> 345858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç işsizler çoğalıyor 
</HEADLINE>
<TEXT>


Şubat, mart ve nisan aylarını kapsayan şubat ayı işsizlik verilerine göre işsizlik oranı yüzde 11.7'ye çıktı. Türkiye genelindeki genç nüfus arasındaki işsizlik oranı da yüzde 21.4'ten yüzde 21.8'e yükseldi 

EKONOMİ SERVİSİ 

İşsizlik oranı şubatta yüzde 11.7'ye, işsiz sayısı da 2 milyon 750 bin kişiye çıktı. Ocak ayına göre işsiz sayısı 53 bin kişi artarken geçen yılın ilk üç aylık dönemine göre 80 bin kişi azaldı. 
Devlet İstatistik Enstitüsü DİE işgücü istatistikleri şubat verisini açıkladı. Ocak, şubat ve mart aylarının ortalamasını ifade eden şubat verilerine göre, ocakta Aralık 2004, Ocak ve Şubat 2005 ortalaması yüzde 11.5 olan işsizlik oranı, şubatta yüzde 11.7'ye yükseldi. İşsizlik oranı geçen yılın ilk üç aylık dönemine göre 0,7 puan geriledi. İşsizlik oranı 2004'ün ilk çeyreğinde yüzde 12.4 olmuştu. 
Şubatta işsizlik oranı kentlerde yüzde 13.9, kırsal kesimde ise yüzde 8.5 olarak gerçekleşti. İşsizlik erkekler arasında yüzde 11.9 kadınlar arasında ise yüzde 10.9 olarak hesaplandı. 
Şubatta işsiz sayısı ise ocak ayına göre 53 bin kişi artarak 2 milyon 750 bine ulaşırken geçen yılın ilk çeyreğindeki 2 milyon 830 bin kişilik rakama göre 80 bin kişi azaldı. 

23 bin kişi iş buldu 
Şubatta istihdama katılanların sayısı bir önceki aya göre 76 bin kişi artarken bunun 23 bini istihdam edilebildi. Ocakta yüzde 46.7 olan İşgücüne katılım oranı şubatta yüzde 46,8'e yükseldi. Tarım dışı işsizlik kentlerde yüzde 14.3, kırsal kesimde ise yüzde 19 olarak hesaplandı. Türkiye genelindeki genç nüfus arasındaki işsizlik oranı da yüzde 21.4'ten yüzde 21.8'e çıktı. 
İstihdam tarımda azalırken, diğer sektörlerde artış trendini sürdürdü. Tarım sektörünün istihdamı şubatta bir önceki aya göre 59 bin kişi, bir önceki yıla göre ise 182 bin kişi azaldı. Buna karşılık sanayi sektörü istihdamını bir önceki aya göre 8 bin, bir önceki yıla göre de 210 bin kişi artırdı. 

İstihdamın yarısı kayıtdışı İstihdam verileri, toplam 20 milyon 838 bin kişinin yüzde 49'unun kayıtdışında çalıştığını gösteriyor. Bir başka deyişle 10 milyon 211 bin kişinin hiçbir sosyal güvencesi bulunmuyor. Kayıtdışı istihdam geçen yıl yüzde 53, Ocak 2005'te ise yüzde 48.9 olmuştu. 
DİE verilerine göre kayıtdışılığın en yaygın olduğu kesim yüzde 95 ile aile işçileri ve yüzde 91.3 ile yevmiyeli çalışanlar. Toplam istihdamın 9 milyon 713 binini yüzde 47 oluşturan ücretli kesim arasında kayıtdışılık ise yüzde 21.5 oldu. Verilere göre 1 milyon 233 bin yevmiyeli çalışanın yüzde 91.3'ü, 1 milyon 62 bin kişi olan işverenlerin yüzde 25.2'si, 5 milyon 458 bin kişi olan kendi hesabına çalışanların yüzde 64.5'i ve ücretsiz aile işçilerinin yüzde 95'i herhangi bir sosyal güvenlik kurumuna kayıtlı bulunmuyor. 
Kayıtdışılık tarımda yüksek seyrediyor. Geçen yıl yüzde 90, Ocak 2005'te yüzde 87.7 olan tarımda kayıtdışılık oranı şubatta yüzde 87.5 oldu. Tarım dışı sektörlerde kayıtdışılık oranı da ocak ayına göre 0.4 puan artışla yüzde 32.5'e yükseldi. Geçen yıl tarım dışı faaliyetlerde kayıtdışılık oranı yüzde 34 olmuştu. 




</TEXT>
</DOC>
