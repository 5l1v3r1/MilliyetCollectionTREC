<DOC>
<DOCNO> 347173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko43.html </URL>
<DATE> 2005/05/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Avro dolar karşısında yıl içindeki en düşük seviyesine indi... 
</HEADLINE>
<TEXT>

     Fransa'da yapılan referandumdan ''Hayır'' çıkması, Avrupa ortak parası avroyu, ABD Doları karşısında yılın en düşük seviyesine geriletti. 
     Uluslararası döviz piyasasında satışların yoğunlaşmasıyla psikolojik öneme sahip 1.25 seviyesinin altına inen avro dolar paritesi, gün içinde 1.2466'yı gördükten sonra hafif toparlandı. 
     Avro dolar paritesi, geçen hafta New York'ta 1.2575 seviyesinden kapanmıştı. 
     Döviz analistleri, Fransa'daki ''Hayır''ın ardından Avrupa'nın siyasi bütünleşmesinin belirsizliğe girdiğini belirterek, yatırımcıların Avrupa'daki pozisyonlarını gözden geçirdiğini ifade ediyorlar. 
     Fransa'daki referandumun sürpriz olmadığını ve daha önceden fiyatlara yansıtıldığını hatırlatan analistler, avroda panik satışlar yaşanmamasında bunun etkili olduğunu vurguluyorlar. 
     Avronun gerilemesinde etkili olan nedenler arasında, Fransa'daki referandum kadar Hollanda referandumuyla ilgili belirsizlik ile diğer büyük ekonomiler Almanya ve İtalya'da açıklanan verilerin beklentileri karşılayamaması da gösteriliyor. 
     
     ''AVRUPA'DAKİ BÜYÜME GÜÇLENECEK'' 
     Öte yandan AB'nin ekonomik ve parasal işlerden sorumlu komiseri Joaquin Almunia, Avrupa'daki büyümenin güçleneceğini söyledi. 
     ''Fransa'nın anayasaya 'Hayır' demesine rağmen şartlar olgunlaştığı için Avrupa'nın büyümesi yılın kalan aylarında hızlanacak'' diyen Almunia, ekonomik reformlardan geriye dönülmemesini istedi. 
     Bir çok Avrupa ülkesinde iç talebin canlanmakta olduğunu ve faiz oranlarının düşük kaldığını vurgulayan Almunia, ''Finansal şartlar uygun. Şirket bilançoları da iyi geliyor'' şeklinde konuştu. 
     
</TEXT>
</DOC>
