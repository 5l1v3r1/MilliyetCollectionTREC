<DOC>
<DOCNO> 309211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy02.html </URL>
<DATE> 2005/01/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
SSK'lıya serbest eczaneden ilaç karmaşası 
</HEADLINE>
<TEXT>

     Çalışma ve Sosyal Güvenlik Bakanlığı, Maliye Bakanlığı ve ilaç sektörü temsilcileri arasında imzalanan protokol kapsamında 10 Şubat'a kadar başlaması öngörülen SSK'lı hastaların ilaçlarını serbest eczanelerden alabilmesi uygulaması konusunda sorunlar hala aşılamadı. 
     SSK'lıların serbest eczanelerden ilaç almasına yönelik protokolde 1 Ocak'tan itibaren yapılması öngörülen iskontoların ilaç firmalarınca uygulanmadığını bildiren eczacılar, mağdur oldukları gerekçesiyle yargıya başvurmaya hazırlanıyor. 
     Türk Eczacıları Birliği TEB Başkanı Mehmet Domaç, ANKA'ya yaptığı açıklamada, SSK'lıların ilaç alımına ilişkin hazırlıkların eczacılar tarafından tamamlandığını ve ilaç vermeye hazır olduklarını bildirdi. Ancak ilaç firmalarının hazırlığı konusunda sorunların bulunduğunu söyleyen Domaç, firmaların 1 Ocak itibariyle ilaçları protokoldeki koşullara göre "iskontolu" vermesi gerekirken, birkaçı dışında bunu uygulayan firma bulunmadığını söyledi. 
     Domaç, ayrıca, kamu kurumlarının, Bağ-Kur ve Emekli Sandığı'nın konsolide bütçeye tabi kurumlar olması nedeniyle protokole göre hazırlaması gereken hisselerinin bulunduğuna dikkat çekerek, bunun da henüz hazırlanmadığını kaydetti. 
     Domaç, her şey hazır olursa 10 Şubat'ta ilaç vermeye başlanabileceğini belirterek, "Bizim dışımızda hazır olması gereken şeyler var" dedi. 
     
     "İLAÇ FİRMALARI SÖZÜNDE DURMADI" 
     İstanbul Eczacılar Odası Başkanı Zafer Kaplan da ilaç firmalarının sözünde durmadığını söyledi. "Protokol ilk adımda ilaç sanayicileri tarafından ihlal edildi" diyen Kaplan, SSK'lıların serbest eczanelerden ilaç almaya "eczacıların mağduriyeti" ile başlayacaklarını ifade etti. 
     Protokole imza atanların bu ihlalin hesabını sorması gerektiğini söyleyen Zafer Kaplan, şöyle konuştu 
     "14 Aralık 2004 tarihli protokol ilaç sanayi tarafından uygulanmıyor. Şu anda çoğu firma uygulamaya başlamadı, başlayanların bir kısmı ise 1 Ocak 2005 öncesi ilaç satış koşullarını uygulamıyor. Farklı uygulamalar ve bir kaos ortamı var. Öngörülerimiz doğru çıktı, eczacının 1 Ocak 2005 öncesi ilaç alım koşulları süreç içinde giderek geriletiliyor." 
     
     "GEREKİRSE PROTOKOLÜN İPTALİ İÇİN YARGIYA GİDEBİLİRİZ" 
     Kaplan, haklarını arayacaklarını, Çalışma ve Sosyal Güvenlik Bakanı Murat Başesgioğlu ile görüşebileceklerini belirtirken, gerekirse protokolün iptali için yargı yoluna da gidebileceklerini söyledi. 
     Kaplan, ilaç sanayiinin geçmişte de verdiği sözleri tutmadığını ifade ederek, ortadaki haksızlığın bir an önce giderilmesini istediklerini dile getirdi. 
     
</TEXT>
</DOC>
