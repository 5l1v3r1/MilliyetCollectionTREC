<DOC>
<DOCNO> 348781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/guncel/gun06.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen hakkını AİHM'de arayacak 
</HEADLINE>
<TEXT>


ANKARA Milliyet 

Eğitim-Sen Genel Başkanı Alaaddin Dinçer, sendikalarının kapatılması yönündeki yargı kararına karşı dün Avrupa İnsan Hakları Mahkemesi'ne AİHM başvurduklarını bildirdi. Dinçer, düzenlediği basın toplantısında, "Hem çalıyı dolaşacağız, hem de kapatılma kararının ardından mücadeleye devam ederek ilkelerimizden vazgeçmeyeceğiz" dedi. KESK'in, salı günü İLO Genel Kurulu'na katılarak, konuyu gündeme getireceğini ve Türkiye'nin "kara listeye alınmasını" talep edeceğini ifade eden Dinçer, Uluslararası Hür İşçi Sendikaları Konfederasyonu ve Eğitim Enternasyonali'nin, sorunun acilen çözülmesi talebiyle ILO'ya başvurduğunu kaydetti. 
Dinçer, taleplerinin gerekçesini adil yargılama sürecinin işletilmemesi, düşünce ve ifade özgürlüğünün ihlal edilmesi ve örgütlenme özgürlüğünün engellemesine dayandıracaklarını bildirdi. Dinçer, tazminat davaları açacaklarını da belirtti. 


</TEXT>
</DOC>
