<DOC>
<DOCNO> 325800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yazar/sazak.html </URL>
<DATE> 2005/03/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kuzey cephesi ve İncirlik 
</HEADLINE>
<TEXT>


ABD Savunma Bakanı Donald Rumsfeld, Irak savaşına ilişkin en büyük pişmanlığın Türkiye üzerinden bir 'Kuzey cephesi' açılamaması olduğunu belirterek, işgale karşı direnişin bu sayede güçlendiğini söylemiş. 
İşgalin ikinci yıldönümü nedeniyle Fox Televizyonu'na konuşan Rumsfeld'in sözleri AKP iktidarınca Washington'a verilen kimi sözlere karşın Meclis'ten geçmeyen 1 Mart tezkeresiyle ilgili düş kırıklığını yansıtmaktadır 
"Olan şudur Güneyden içeri girmek zorunda kaldık. 4. Piyade Tümeni kuzeyde engellendi. Bunun sonucu olarak Bağdat alındığında, Irak askeri ve istihbarat servislerinin geniş bir bölümü halkın içine karışabildi." 
Fox'a çıkan Rumsfeld'den Türkiye'yi suçlamak yerine 'adil' bir değerlendirme yaparak 'Irak'ta Saddam'ı devirmek uğruna koca ülkeyi işgal ettik, on binlerce sivili öldürdük. Üstelik bunları, kitle imha silahı yalanına dayandırdık ' demesini bekleyemezdik. Ancak Rumsfeld'e şunu sormak, kamuoyunun hakkı değil mi 
Irak'ın işgali Türkiye üzerinden gerçekleşseydi, ABD Savunma Bakanı'nın da açıkça itiraf ettiği gibi, 'daha fazla Iraklının öldürülmesi' anlamına gelmeyecek miydi 
Buna izin veren Türkiye, acaba ABD ve müttefiklerinin gözünde daha saygın bir yere mi sahip olacaktı 1915 Ermeni tehciri nedeniyle, Batı'nın gözünde 90 yıldır 'soykırım' yapmakla suçlanan Türkiye 'Kuzey cephesi'ni açarak ABD'nin Irak'taki 'temizliğine' geçit verse, Kürtlerle çatışmaya girmek zorunda kalsa, acaba gelecekte nasıl anılırdı 
Türkiye, Amerika'nın 4. Piyade Tümeni'ne izin vermeyerek bu suça ortak olmadı. Kaldı ki, 'Rumsfeld'in Bağdat düşerken, Irak askerinin ve Baasçıların halkın içine karışabildiği' iddiası da gerçeği yansıtmıyor. 
Savaş başladığında Güney cephesinde birkaç hafta süren çatışmalar, Bağdat'taki direnişin daha güçlü olacağını gösteriyordu. Oysa Amerikan askerleri Bağdat'a neredeyse elini kolunu sallayarak girdiler. Saddam'ın generalleri ile Pentagon arasındaki pazarlığın sonucu olarak kentin teslim alındığı ve Bağdat'ın yağmalanmasına göz yumulduğu akla geliyor. Irak halkının Amerikan askerlerini çiçekle karşılayacağını düşünmek hataydı. 
Rumsfeld şimdi faturayı Türkiye'ye kesmeye çalışıyor. Oysa geçen hafta Washington'da bulunan TBMM heyetiyle görüşürken bu tür suçlamalardan uzak gözüküyordu. Savunma Bakanı Rumsfeld, Türkiye üzerindeki baskıyı artırarak, Suriye ve İran'la ilgili politikalara zemin hazırlıyor gibi. ABD'den dönen CHP Ankara Milletvekili Muzaffer Kurtulmuşoğlu'nun izlenimlerini dinledik. Paul Wolfowitz de, Türkiye'nin Afganistan'daki rolünü överek, 'Geçmişi unutalım' demiş. 
Gündemde İncirlik talebi olabilir mi 



</TEXT>
</DOC>
