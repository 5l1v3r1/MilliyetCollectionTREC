<DOC>
<DOCNO> 329195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yazar/guclu.html </URL>
<DATE> 2005/04/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteler, AB, TCK ve Antalya 
</HEADLINE>
<TEXT>


Milliyet etkinlikleri ve Genç Bakış için iki gündür Antalya'daydık. Bahar gelmiş. Deniz mevsimi çoktan açılmış... 
Milliyet Akdeniz ilavesinden sonra Milliyet Kariyerim de artık düzenli olarak Antalya'da da çıkmaya başlayacak. Bu çerçevede Antalya ve marka konulu geniş katılımlı bir de panel gerçekleştirdik. 
Antalya'nın turizmle özdeşleştiği, bu konuda büyük mesafe kaydettiği, tüm konuşmacılar tarafından dile getirildi. Ama marka olmak için deniz, kum ve beş yıldızlı tatil köylerinin yetmediği ve bu konuda kat edeceği daha çok yolun olduğu özellikle vurgulandı. 
Gece yarısı ise Milliyet yazarları olarak Akdeniz Üniversitesi'nin konuğuyduk. Genç Bakış, yine mahşeri bir kalabalıkta gerçekleşti. Salona girenlerden daha çoğu, kapıdan döndü. Gençlerin, Türkiye'nin güncel sorunlarına karşı böylesine duyarlı olmaları memnuniyet verici. 
Gündüz ve akşam saatlerinde gerçekleştirilen etkinliklere, katılımcı bulunamazken, öğrencilerin 24'ten sonra başlayıp, 02.00-03.00'e kadar devam eden Genç Bakış'a konuk olmaları ve soru sormak için yarışmaları, pek çok konuda önemli sinyaller veriyor. 
Programa, yeni yayın yönetmenimiz Sedat Ergin ve başyazarımız Güneri Cıvaoğlu ile birlikte yazarlarımızdan Derya Sazak ve Meral Tamer katıldı. 
Üniversite gençliğinin, AB konusunda olumsuz bir tavır içerisinde olduğu, dün bir kez daha gözler önüne serildi. 
Hiçbir ideolojik takıntısı olmayan ve değişik konularda farklı bir söylem içerisinde olan öğrenciler, AB söz konusu olduğunda bir anda kilitleniyorlar. Her hafta düzenli olarak Genç Bakış'a katılan öğrenciler arasında gerçekleştirdiğimiz AB anketine, Antalya gibi Batı'ya en dönük kentimizde yaklaşık yüzde 65 35 oranında hayır oyu çıkması düşündürücü. 
Hükümetin, kamuoyunu özellikle de üniversite gençliğini, bilgilendirme ve ikna konusundaki duyarsızlığının devam etmesi halinde, ileride çok daha vahim tablolarla karşılaşabiliriz. Bizden hatırlatması .. 
Giderek yükselen milliyetçilik rüzg rı, Akdeniz Üniversitesi'ni de etkisi altına almış. AB'ye karşı olmanın altında yatan gerekçe de bu. 
Öğrenciler, eskiden sadece YÖK'e karşı ortak tavır alabiliyorlardı. YÖK'ün erozyona uğramasından sonra ise öğrencileri birleştiren en etkili tutkal, AB oldu. Uzun süre etkisini koruyacağı da kesin. 
Öğrenciler, hükümetin icraatları konusunda da müthiş bir memnuniyetsizlik içerisindeler. TCK konusunda ortaya konan tavır, AB'den çok daha sertti. Ertelenmesini ve değiştirilmesini istiyorlardı. Ama bunun Avrupa İnsan Hakları Mahkemesi ya da diğer uluslararası kurumların dayatması ile değil Ankara'nın iradesi ile gerçekleşmesini arzu ediyorlardı. Bu da gerçekleşti. 
Ama şimdi de biz şu soruyu sormadan edemiyoruz Mademki yasa geri çekilecekti, ortam neden bu kadar gerildi Neden bu kadar gecikildi .. 
Öğrencilerden pek çoğu, gelecek için umut veriyor. Donanımlı ve cesurlar. Her türlü soruyu, büyük bir olgunluk içerisinde rahatlıkla soruyorlar. Ama bazıları var ki bilgilenmeye değil adeta kavgaya geliyorlar. Bu konuda da onlara kabahat bulmuyorum. Çünkü onları o noktaya getiren de medya oldu. Bazı arkadaşlarımız reyting yapıyor diye seviyesiz tartışmalara prim verdiler. Genç Bakış'a ilk kez katılan ya da izleyenler, benzeri alışkanlıkları, burada da sürdürmek istiyorlar. Müsaade etmeyince de sinirleniyorlar. Ama öğrencilerin çok azı dışında büyük bir çoğunluğu, düzeyli tartışmalara ve özellikle bilgilendirmeye yönelik programlara yoğun ilgi göstermeye başladı. Bu da mesleğimizin geleceği açısından sevindirici bir gelişme. İyi, kötüyü kovuyor. 
Özetin özeti Milliyet yazarları, gençlerle buluşmaya devam ediyor. Darısı diğer meslektaşlarımıza, özellikle de politikacılara. Uzaktan seyirle olmuyor... 



</TEXT>
</DOC>
