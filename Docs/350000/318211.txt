<DOC>
<DOCNO> 318211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko17.html </URL>
<DATE> 2005/02/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İşnet paketleri PTT şubelerinde... 
</HEADLINE>
<TEXT>

     İnternet servis sağlayıcısı İşNet, internet bağlantı paketlerinin satışı konusunda PTT ile işbirliği yapacak. 
     İşbirliği kapsamında İşNet'in 1 ay İşNet, 12 ay İşNet, 1 ay Ekonet, 12 ay Ekonet ve 10 saatlik internet paketleri, yurt geneline yayılmış 3 bini aşkın PTT şubesinde satılacak. İşNet'in bayi sayısı da işbirliği ile 3 bin 200'ü aşmış olacak. 
     İşbirliğine ilişkin anlaşmanın imza töreninde konuşan PTT Genel Müdürü İbrahim Şahin, mektupta erozyona uğrayan PTT'nin ister istemez yeni arayışlara girdiğini belirtirken, 2 yıl önce zarar eden PTT'nin 2003'de 23 trilyon TL ve geçen yıl 93 trilyon TL kar elde ettiğini bildirdi. 
     Dünyada posta hizmetlerinin kar için değil, kamu yararını dikkate alarak yapıldığını kaydeden Şahin, şöyle devam etti ''Amacımız, PTT merkezlerinin yenilenmesi, posta işleme merkezlerinin modernizasyonu, yani mektupların şu an olduğu gibi elle ayıklayıp daha sonra yüklemek değil, bunların tamamının elektronik ortamda makineler tarafından ayrıştırılıp daha sonra dağıtıcıların çok modern araçlarla dağıtımını yapabilecekleri bir ortamı oluşturmaktır. Bir başka gayemiz de PTT merkezlerinin, tahsilat veya ödeme merkezi olmasıdır.'' Türkiye'de bankacılık sektörünün yavaş yavaş rayına oturduğunu ifade eden Şahin, PTT olarak bankacılık sektörüne yardımcı olmaya çalıştıklarını, şube sayılarının çok olmasının rekabetten öte kendilerini bankalarla işbirliğine zorladığını kaydetti. 
     Şahin, şu anda bin 707 olan online PTT şubelerini 2 bin 500'e çıkarmayı hedeflediklerini belirterek, PTT'nin 52 değişik işlem yaptığını bildirdi. 
     
     ''PTT YENİLENİYOR'' 
     İbrahim Şahin, PTT'nin yenilendiğini ifade ederek, kurdukları PTT Bank nedeniyle bankacılık sektörünün biraz endişelendiğini, ancak bankacıların yaptıkları gözlemlerin ardından bu endişelerin ortadan kalktığını söyledi. 
     Şahin, 14 bankayla protokol imzaladıklarını anımsatarak, ''Sırada 2 tane daha banka var. İş Bankası'yla protokolümüz bitmek üzere. Bir diğer banka da Akbank'tır. Şu anda PTT merkezlerinde ciddi kuyruklar var. Hazine'yi sıkıştırıyoruz. Çok ısrarla en az üniversite mezunu 2 bin gişe memurunun PTT'ye kazandırılması gerekiyor'' diye konuştu. 
     Türkiye'de internet kullanım oranının resmi rakamlara göre yüzde 4 olduğunu belirten Şahin, İşNet gibi internet erişim paketleriyle bu rakamın yukarıya çıkacağını düşündüklerini söyledi. 
     İşNet Genel Müdürü Hakkı Akşener de, İşNet'in internet sektöründe önemli bir mesafe kaydetmeyi ve yerini sağlamlaştırmayı planladığını belirtti. 
     Akşener, İşNet için 2005'i yatırım ve pazarlama yılı olarak belirlediklerini kaydederek, ''Birçok şirket, sektörden çıkmaya karar verirken, İşNet önemli yatırım hedefleri planlamaktadır'' dedi. 
     Akşener, PTT ile işbirliğine, Türkiye'de internet kullanımını yaygınlaştırmak amacıyla gittiklerini de ifade etti. 
     
</TEXT>
</DOC>
