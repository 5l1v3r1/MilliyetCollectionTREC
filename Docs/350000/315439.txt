<DOC>
<DOCNO> 315439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy18.html </URL>
<DATE> 2005/02/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül Irak'ta herkes yönünü Bağdat'a çevirmeli 
</HEADLINE>
<TEXT>

     Başbakan Vekili Abdullah Gül, ''Şimdi artık gün, ırak'ta herkesin yönünü Bağdat'a çevirmesi, Iraklı olduğunun bilincine varması ve Irak'ı elbirliği içinde imar etmesi, demokratik bir Irak'ı ortaya çıkarmak günü olacaktır'' dedi. 
     AK Parti TBMM Grup toplantısında konuşan Gül, Irak seçimlerine değindi. Seçim sonuçlarına göre hiçbir grubun tek başına iktidar olmadığını belirten Gül, seçimlerle ilgili birçok eleştiri bulunduğunu, seçimin zor koşullar altında yapıldığını kaydetti. Bazı bölgelerde hiç oy kullanılmadığını, bazı bölgelerde oy kullanma oranının yüzde 2'lere kadar düştüğünü, bazı bölgelerde korkudan, bazı bölgelerde boykottan dolayı halkın tamamının sandığa gitmediğinin açık bir gerçek olduğunu kaydeden Gül, 14 milyon seçmenden 8.5 milyonunun oy kullandığını ifade etti. 
     Seçime yakışmayan davranışlar olduğu ve bunlarla ilgili itirazların da yapıldığını belirten Gül, şöyle konuştu 
     ''Önemli olan nokta şudur Irak'ta bir çıkışın olması gerekir. Bu çıkışla ilgili seçim ilk adım olarak görülmüştür. Türkiye, bu seçimin yapılmasını desteklemiştir, başından beri. Herkesin oy kullanması için elinden geleni göstermiştir. Düşünülmesi gereken şey şudur. İsteyerek veya istemeyerek seçime katılmayan kesimlerin bu siyasi sürece bir şekilde katılımlarının temin edilmesidir. Çünkü, şimdi kurucu bir Meclis oluşmaktadır. Bu meclis, 15 Ağustos'a kadar anayasayı hazırlayacak ve 15 Ekim'de de bu anayasa referanduma gidecektir. Daha sonra da anayasa kabul edilirse yeni anayasaya göre gerçek bir seçim yapılacaktır. Ve Irak'ı gerçek anlamda Iraklılar devralacak ve oradaki yabancı askerlerin çekilimi sözkonusu olacaktır. Türkiye olarak birinci derecede önem verdiğimiz konu, Irak'ın toprak bütünlüğü ve siyasi birliğinin korunmasıdır. Toprak bütünlüğü ve siyasi birliği korunmayan bir Irak, hem Iraklılar hem de bölge için çok büyük sıkıntılar doğuracaktır. 
     Şimdi artık gün, Irak'ta herkesin yönünü Bağdat'a çevirmesi, Iraklı olduğunun bilincine varması ve Irak'ı elbirliği içinde imar etmesi, demokratik bir Irak'ı ortaya çıkarmak günü olacaktır. 
     Türkiye'nin desteklediği proje budur. Türkiye bunun için çok uğraşmaktadır. Çünkü, Irak'taki kargaşadan sadece Iraklılar değil, komşuları da zarar görmektedir. Bunların başında da Türkiye gelmektedir. O bakımdan bizim arzumuz, Irak'ın bir an önce normalleşmesi, bölgede Türkiye'nin yanında ikinci bir demokratik ülke olarak yerini alması, ekonomik işbirliği, kardeşlik ve akrabalık ilişkilerinin gelişmesi...'' Gül, Türkiye'nin Irak için fedakarlıklarda bulunduğunu belirterek, bunun karşılığını da görme hakkı olduğunu ifade etti. Gül, Irak politikasını dikkatli bir şekilde izlediklerini, geçici yeni yönetim ortaya çıktığında kısa süre içinde Türkiye'de Irak'a komşu ülkeler ile bir toplantı yapılacağını bildirdi. 
     
     ''REZALETE SON VERİLDİ'' 
     Sağlık alanında atılan olumlu adımları anlatan Başbakan Vekili Gül, geçmiş yıllarda hastane kuyruklarında, insanların ''bitsin artık bu rezalet'' diyerek tepki gösterdiğini ifade ederek, ''geçen hafta bu rezaletlerden birin bitirdik. 35 milyon SSK'lının serbest eczanelerden faydalanmasını sağlayan adımları attık'' dedi. 
     Gül, 22 bin eczaneden şu ana kadar 12 bini ile sözleşme imzalandığını bildirerek, dev projeler gerçekleşirken, ''bir gecede siyahtan beyaza geçilemediğini, bazı aksaklıkların olabileceğini, ancak halkın yapılmak istenen hizmeti bildiği için anlayışla karşıladığını söyledi. 
     Yeşil kart uygulamasına da değinen Gül, yeşil kart sahiplerinin aynen devlet memurları gibi tedavi gördüklerini, ilaçlarını istediklerin eczaneden aldıklarını anlattı. 
     Bu hizmetlerin karşılığının ''bütçeye konulduğunu'', ''başkasının kesesinden kart dağıtılmadığını'' ifade eden Gül, sözü ekonomik gelişmelere getirdi. 
     
     EKONOMİDEKİ GELİŞMELER 
     Makroekonomik göstergelerdeki iyileşmenin hem Türkiye'de hem de yurtdışında dikkati çektiğini belirten Gül, eskiden başka ülkelere yapılan ziyaretlerde o ülkelerin başarılarını dinlediklerini, ancak şimdi Türk ekonominin gösterdiği başarının dinlendiğini anlattı. 
     Gül, geçen hafta Çin'e yaptığı ziyarette, bu ülkenin Başbakanı'nın kendisine, ''Çin mi Türkiye mi dünyanın en hızlı ülkesi olacak '' diye sorduğunu anlatarak, Türkiye'nin geçmişte bir yıl büyüme sağlarken, diğer yıllarda ''asansör'' gibi inişe geçtiğini kaydetti. 
     3 yıldan beri Türkiye'nin istikrarlı bir büyüme gösterdiğini 
     belirten Başbakan Vekili Gül,''istikrarlı ekonomik büyüme sağlanmış, enflasyon tek rakamlı hale düşmüş, Türkiye yeni bir krize girer mi girmez mi endişeleri yok olmuştur'' dedi. 2004 yılının 9 aylık ekonomik neticelerine dikkati çeken Gül, ''büyümenin 9.7 olduğunu görüyoruz. Bu çok büyük bir gelişmedir. Dışarıda herkesin gözünü kamaştıran bir büyümedir. Bu devam edecektir. Bunun altında, hükümetimizin kararlı bir şekilde uyguladığı ekonomik politika, mali disiplin ve uzun vadeli görüş vardır'' diye konuştu. Büyümede özel sektörün öncülüğüne işaret eden Gül, geçmişte olduğu gibi verimsiz devlet yatırımları yerine özel sektörün katrilyonluk yatırımları gerçekleştirdiğini anlattı. Geleceğe güvenle bakamayan yatırımcının Türkiye'ye yatırım yapmak istemeyeceğini belirten Gül, yatırımın ortamının giderek iyileştiğini söyledi. Türkiye'nin büyümesinin gelecek yıllarda da sürdüreceğini ifade eden Gül, ihracattaki artışın yanı sıra Türkiye'ye geçen yıl 17 milyon turist geldiğini, bunların 16 milyar dolar gelir bırakarak tarihi bir rekora imza atıldığını bildirdi. Bu süreçte, zaman zaman bazı eleştiriler geldiğini, özellikle dış ticaret açığının büyüdüğünün ifade edildiğini söyleyen Gül, ''bu doğru. Dış ticaret açığı öngördüğümüzden biraz fazla büyüdü. Ama olayı yakından takip eden hükümetimizin aldığı tedbirlerle dış ticaret açığını tehlikeli olmaktan çıkarılmış, ödemeler dengesi sorun olmaktan çıkmıştır'' diye konuştu. 
     
     ''YARATILAN İMAJ'' 
     Bu konuda, hükümetin ''yanlış yapıyormuş gibi bir imaj yaratılmaya çalışındığını'' dile getiren Gül, şöyle konuştu 
     ''Şunu bilmek gerekir, Türkiye çok büyük borçları devraldı. Açık bütçe bunun için yapılıyor. Niye denk bütçe kuramıyoruz Denk bütçe kurabilmek için gelir ile giderleri eşitlememiz lazım. Eski borçlardan dolayı faiz giderlerimiz o kadar çok ki, denk bütçeyi hala yapamıyoruz, inşallah onu da yapacağız. Ama bu olduğu sürece tabii ki borçlarda nominal artış olacaktır. Ama önemli olan borçların gelir içindeki seviyesi nedir Fakir olan insanın borcu ile zengin olanını borcunun mukayesesi gibi bir şeydir. Fakir insanın borcu, zengin için hiçbir şeydir. Ama zengin insanın borcu fakir için yıkımdır. 
     Önemli olan bu oranlara bakmaktır. Bu oranlara baktığımızda 2001 yılında borçlarımız, yani net borç stokumuz, milli gelirimizin yüzde 91'i idi. Şimdi, 2004 yılında bu yüzde 65'e düşmüştür. 
     Gelirimiz içinde borcumuzun seviyesi düşmüştür. Bu çok büyük bir başarıdır. Sadece rakamlarla konuşmak bir şey ifade etmez. Türkiye, güvenilir bir ülkedir. Türkiye daha önce yüksek faizlerle borçlanırken, şimdi daha düşük faizlerle borçlanabiliyor. Türkiye'de tarihinde ilk defa 5 yıllık iç borçlanma gerçekleştirmiştir. Bizden önce ancak 9 ay vade ile borçlanılıyordu. Her şey göstermektedir ki Türkiye'de her şey daha iyiye gitmektedir. Bu gelişmeler halka da yansımaktadır.'' YTL'ye geçiş ile enflasyonun artacağı iddialarının doğru çıkmadığını anlatan Gül, sözlerini, ''şüphesiz ki halkımız bu iktidarı çok bekledi. Halkımız çok çileler çekti. Hatırlayın o günleri, geçti gitti. Halk bizi, yapacağız diye güvenerek iktidara getirdi. Önemli olan bizim de olan iktidarda olduğumuz sürede, çalışarak halkın bu yüksek beklentilerini yerine getirmektir. Ve bir gün onların karşısına çıktığımızda mahçup olmamaktır'' diye tamamladı. 
     
</TEXT>
</DOC>
