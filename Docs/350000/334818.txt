<DOC>
<DOCNO> 334818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy11.html </URL>
<DATE> 2005/04/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Özel kişiler de demiryolu işletmeciliği yapabilecek 
</HEADLINE>
<TEXT>

     Özel kişiler de demiryolu işletmeciliği yapabilecek. 
     Özel kişilerin devlet demiryolları hatlarında yük ve yolcu trenleri işletmesine olanak tanıyan yönetmelik, Resmi Gazete'nin bugünkü sayısında yayımlandı. 
     Buna göre, kuruluş hatlarında tren işletmek isteyenler, yazılı başvurularında trenleri hangi amaçla işleteceklerini içeren belge ve bilgileri de sunacak. Başvuruda, işletmecilik yapılacak parkur, çeken ve çekilen araçların inşa tarzı hakkında fikir verebilecek ve gerekli olabilecek her türlü açıklamalı konstrüksiyon, resim, hesaplamalar, personele ilişkin bilgi ve belgeler de bulunacak. 
     İşletmeciye ait çeken ve çekilen araçların, uluslararası yük ve yolcu taşımacılığını düzenleyen anlaşmalarda öngörülen standartlara ve kuruluş altyapısına uygun olması ve ulusal veya uluslararası muteber yetkili bir kuruluşça onaylanması zorunlu tutulacak. 
     Başvuruları teknik, işletmecilik Hat kapasitesi, orer, gabari, dingil basıncı, terminal hizmetleri ve benzeri ve ekonomik yönden değerlendirecek komisyonun uygun bulması durumunda, talepler kabul edilecek. 
     Kuruluşla işletmeci arasındaki ilişkiler, tren işletmeciliği ile ilgili altyapı kullanımı, idari, teknik ve mali koşulları içeren bir sözleşmeyle düzenlenecek. 
     İşletmecinin talebi halinde, kullanıma uygun olan istasyon, hangar, rampa, antrepo, açık arazi gibi yerler de kiraya verilebilecek. 
     
</TEXT>
</DOC>
