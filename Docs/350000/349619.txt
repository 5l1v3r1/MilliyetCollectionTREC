<DOC>
<DOCNO> 349619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun10.html </URL>
<DATE> 2005/06/07/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Bolivya Devlet Başkanı istifa etti 
</HEADLINE>
<TEXT>

     Bolivya Devlet Başkanı Carlos Mesa, ülkede petrol sanayisinin millileştirilmesi isteyenlerin geçen ayın ortalarından beri sürdürdüğü gösteriler üzerine bugün istifa etme kararı aldı. 
     Mesa, radyo ve televizyondan yayımlanan açıklamasında, "elinden geleni yaptığını" belirterek, devlet başkanlığından istifa etme kararı aldığını söyledi. 
     Başkent La Paz’da, 1997’den beri yabancı şirketlerin elinde olan petrol sektörünün devletleştirilmesini ve Devlet Başkanı Mesa’nın istifasını isteyen yaklaşık 80 bin protestocu sokaklara dökülmüş ve polisle çatışmıştı. 
     Mesa, 17 Ekim 2003’te 1 ay süren halk gösterilerinin ve grevlerin ardından istifa eden eski Devlet Başkanı Gonzalo Sanchez de Lozada’nın yerine seçilmişti. 2 yıl önce Şili’ye doğalgaz ihraç edilmesinin engellenmesi için düzenlenen bu protesto gösterilerinde, göstericiler ile askerler arasında çıkan çatışmalarda 86 kişi ölmüştü. 
     Bolivya, Venezüella’dan sonra Güney Amerika’nın en büyük doğalgaz rezervine sahip. Ülkedeki doğalgaz kaynaklarının büyük bölümü, 90’lı yılların sonunda yabancı şirketler sayesinde ortaya çıkarıldı. 
     Brezilya’nın Petrobras, İspanya’nın Repsol ve Fransa’nın Total şirketlerinin de aralarında bulunduğu yabancı firmalar, petrol sanayisinin devletleştirilmesi halinde Bolivya devletinden yüksek miktarda tazminat talep edeceklerini açıklamıştı. 
     
     İSRAİL, VATANDAŞLARINI ALMAK ÜZERE UÇAK GÖNDERDİ 

     İsrail, hükümet karşıtı gösterilere sahne olan Bolivya’daki vatandaşlarının güvenliğini düşünerek bu ülkeye uçak gönderdi. 
     İsrail’in Lima Büyükelçisi Ori Noy, İsrail radyosuna yaptığı açıklamada, Bolivya’nın başkenti La Paz’dan bugün havalanacak uçağın, ilk grubu oluşturan 24 İsrailliyi, Peru’nun Juliaca kentine getireceğini söyledi. 
     Bolivya’da, petrol sanayisinin millileştirilmesini isteyenlerin geçen ayın ortalarından bu yana sürdürdüğü gösteriler üzerine Devlet Başkanı Carlos Mesa istifa etmek zorunda kalmıştı. 
     Başkent La Paz’da, 1997’den beri yabancı şirketlerin elinde olan petrol sektörünün devletleştirilmesini ve Devlet Başkanı Mesa’nın istifasını isteyen yaklaşık 80 bin protestocu sokaklara dökülmüş ve polisle çatışmıştı. 
     Bolivya, Venezüella’dan sonra Güney Amerika’nın en büyük doğalgaz rezervine sahip. Ülkedeki doğalgaz kaynaklarının büyük bölümü, 90’lı yılların sonunda yabancı şirketler sayesinde ortaya çıkarıldı. 
     Brezilya’nın Petrobras, İspanya’nın Repsol ve Fransa’nın Total şirketlerinin de aralarında bulunduğu yabancı firmalar, petrol sanayisinin devletleştirilmesi halinde Bolivya devletinden yüksek miktarda tazminat talep edeceklerini açıklamıştı. 
     
</TEXT>
</DOC>
