<DOC>
<DOCNO> 315794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy35.html </URL>
<DATE> 2005/02/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rektörler öğrenci affına karşı .. 
</HEADLINE>
<TEXT>

     Anadolu Üniversitesi AÜ Rektörü Prof. Dr. Engin Ataç, dünyanın hiçbir yerinde parlamentonun, öğrencilere yönelik af çıkarmadığını söyledi. 
     Prof. Dr. Ataç, AA muhabirine yaptığı açıklamada, 29 Haziran 2000 tarihinden sonra üniversitelerden ilişiği kesilen öğrencilere sınav hakkı verilmesini öngören yasa teklifinin fayda sağlamayacağını, daha önce de bu yönde çıkarılan affın başarılı olmadığını savundu. 
     Her hükümetin af çıkardığını belirten Prof. Dr. Ataç, şöyle konuştu 
     ''Daha önce çıkarılan aflarda, başarı oranı yüzde 1 veya 2 idi. Bu affın da diğer aflardan hiçbir farkı yok. Dünyanın hiçbir bölgesinde parlamento, öğrencilere yönelik af çıkarmaz. Milli Eğitim Bakanı Hüseyin Çelik de ilke olarak affa karşı olduğunu, ancak toplumsal baskı nedeniyle çıkardıklarını söyledi.'' 
     
     ''İMKANLARIMIZ SINIRLI'' 
     Fırat Üniversitesi FÜ Rektörü Prof. Dr. Hamdi Muz da yaptığı açıklamada, affın çıkması durumunda üniversiteye yaklaşık 3 bin öğrenci gelebileceğini ifade ederek, ''Bu durumda, mevcut bütçe imkanlarıyla bloke oluruz'' dedi. 
     Affa imkanlarının sınırlı olması nedeniyle karşı olduklarını belirten Prof. Dr. Muz, şunları kaydetti 
     ''Üniversitenin, fiziki, idari yapısı ve bütçesi, afla gelecek öğrencileri karşılayabilecek güçte değil. Üniversitemizde 2000 yılından bugüne kadar çeşitli nedenlerle okullarından ayrılan öğrenci sayısı, 3 bin 172'dir. Biz, yılda ortalama 3 bin yeni öğrencinin kaydını yapıyoruz. Af kapsamına alınan öğrencilerin üniversitemize döndüğünü düşünürsek, kayıt yaptıran öğrenci sayımız bir anda iki katına çıkacaktır.'' 
     
</TEXT>
</DOC>
