<DOC>
<DOCNO> 348715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur28.html </URL>
<DATE> 2005/06/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Okul müdürü öğretmeni dövdü iddiası 
</HEADLINE>
<TEXT>

     Konya’da, bir ilköğretim okulu öğretmeninin, sınıfını teftiş eden okul müdürü tarafından dövüldüğü iddia edildi. Öğrencilerin durumu ailelerine anlatmasıyla ortaya çıkan olayla ilgili olarak, okul müdürü ile müdür yardımcısı açığa alındı. 
     Edinilen bilgiye göre, merkez Selçuklu İlçesi’nde bulunan Mustafa Necatibey İlköğretim Okulu Müdürü M.A, dün rutin sınıf teftişleri sırasında, Öğretmen Oğuz A’nın bulunduğu 3. sınıfın dersine girdi. 
     İddialara göre, bir süre dersi izleyen okul müdürü, sınıftan ayrılırken, öğretmen Oğuz A. ile "arkasından kapıyı sert kapattığı" gerekçesiyle tartışmaya başladı. Okul Müdürü M.A, sınıfta öğrencilerin gözü önünde öğretmen Oğuz A’ya birkaç kez tokat attı. 
     Tarafların şikayetçi olmamasına rağmen olay, öğrencilerin yaşadıklarından etkilenerek durumu ailelerine anlatmasıyla ortaya çıktı. Velilerin ihbarı üzerine harekete geçen Milli Eğitim Müdürlüğü, idari soruşturma açtı. 
     Milli Eğitim Müdürü Mehmet Özer, A.A muhabirine yaptığı açıklamada, Okul Müdürü M.A. ile Müdür Yardımcısı R.G’nin de açığa alındığını söyledi. Olayla ilgili olarak 2 müfettiş görevlendirildiğini belirten Özer, yapılan soruşturmada iddiaların araştırılacağını, kusuru olanlar hakkında gereken işlemlerin yapılacağını kaydetti. 
     
     TÜRK EĞİTİM-SEN "ÖĞRETMEN ŞİKAYETÇİ OLACAK" 
     Öğretmenin üye olduğu Türk Eğitim-Sen 2 No’lu Şubesi Başkanı Sadi Eriş, gazetecilere şu açıklamayı yaptı 
     "Okul Müdürü M.A, sınıfta yaptığı teftiş sırasında, bir süre önce yayınlanan ve okul öğretmenleri ile öğrencilerinin deneme yazılarından oluşan ’Karların İlk Aşkı’ isimli kitaptan kaç öğrencinin satın aldığını sormuştur. Kimsenin satın almadığını öğrenince, Bu sınıfta kimsenin okuma sevgisi yok mu demiş ve sınıftan çıkmıştır. Okul Müdürü sınıfa tekrar gelerek, arkasından kapıyı sert kapattığı gerekçesiyle, Oğuz A. ile tartışarak kendisini tokatlamıştır." Daha sonra sevk almak isteyen Oğuz A’nın, Okul Müdür Yardımcısı R.G tarafından da itildiğini iddia eden Eriş, öğretmen Oğuz A’nın Pazartesi günü savcılığa giderek, Okul Müdürü M.A’dan şikayetçi olacağını sözlerine ekledi. 
     
</TEXT>
</DOC>
