<DOC>
<DOCNO> 342685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo03.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
100. yıl hediyesi 
</HEADLINE>
<TEXT>


Galatasaray Yönetimi, futbolcuları motive edebilmek için kesenin ağzını açtı. Sarı - Kırmızılılar, 100. yılda Türkiye Kupası'ndan sonra şampiyonluğun da yakalanması halinde 100'er bin dolar prim verme kararı aldı 


Fenerbahçe karşısında alınan 5 - 1'lik galibiyet ve Türkiye Kupası'nın kazanılması Galatasaray'ı şampiyonluk yolunda umutlandırdı. Sezon başından bu yana Fenerbahçeli taraftarların söylediği "İki kupa getirin bize, canımızı verelim size" sloganı artık Sarı - Kırmızılılar'da moda oldu... 
Galatasaray Yönetimi, lig yarışında son üç haftaya girilirken, takımın motivasyonunu artırabilmek için kesenin ağzını sonuna kadar açtı. Sezon başında şampiyonluk primini 75 ile 100'er bin dolar arasında bir rakam olarak açıklayan yönetim, son dakikada primi 100 bin dolar olarak netleştirdi. Canaydın ve ekibi, 100. yıl nedeniyle primi 100'er bin dolar olarak belirledi. 
Bu arada Galatasaray Yönetimi, Türkiye Kupası'nı farklı bir skorla kazanan ve taraftarlarını büyük bir sevince boğan futbolcular için ortaya koyduğu 25'er bin dolarlık primleri de en kısa zamanda ödeyecek. 

'Hagi ile devam' 

ERHAN TELLİ 

Sarı - Kırmızılı kulübün Asbaşkanı Turgay Kıran, Teknik Direktör Hagi'nin görev süresi konusundaki spekülasyonlara nokta koydu. Kıran, Rumen teknik adamla bir yıllık daha sözleşmelerinin olduğunu belirterek, "Biz ayrılamayız. Hagi gelecek sezonda da Galatasaray'ı çalıştıracak. Ondan çok memnunuz. Teknik direktörlük kariyerini futbolculuğunda olduğu gibi yine Galatasaray'da büyük başarılara imza atarak yapacağına inanıyoruz" diye konuştu. 
Kıran, her şartta Hagi'ye destek verdiklerini ve bunu yeni sezonda da sürdürme konusunda kararlı olacaklarını açıkladı. Kıran, "Biz yönetim olarak sonuna kadar Hagi'nin arkasındayız. Şimdilik olmayan şeyleri gündeme getirip devam eden bir sözleşmeyi yeniden konuşmanın anlamı yok. Bir yıl daha mukavelemiz var. Zamanı gelince oturulur ve herşey konuşulur. İnşallah Hagi'yle uzun seneler çalışacağız" ifadesini kullandı. 
Hagi'yi Chelsea Teknik Direktörü Mourinho'ya benzettiğini belirten Galatasaray Asbaşkanı şunları söyledi "Mourinho, Porto'da başarılı bir çıkış yaptıktan sonra teklifler aldı ve Chelsea'nin başına geçti. Hagi de onun gibi hırslı ve başarılı bir teknik direktör olacak. İnanıyorum ki gelecek yıllarda Hagili Galatasaray çok daha başarılı olup iyi yerlere gelecektir." 

'Kupayı unutun' 

Galatasaray, Gençlerbirliği maçının son hazırlıklarını dün basına kapalı yaptığı tek antrenmanla sürdürdü. Teknik Direktör Hagi, çalışma öncesinde futbolcularıyla toplantı yaparak, bir dizi uyarılarda bulundu. Rumen çalıştırıcının, "Kupa zaferini unutun. O maçtan almanız gereken tek şey mücadeleci futbolunuz olmalı. Taraftarlarımız kupanın ardından ligde de güzel bir futbol ve galibiyet bekliyor" dediği öğrenildi. 
Bu arada Rumen hocanın, kritik maç öncesinde Hakan Şükür ve Necati ile de bire bir görüşmeler yaptığı bildirildi. Hagi iki yıldızına, "Sizden yine goller bekliyorum. Bu maçta da kalitenizi gösterin. Fenerbahçe maçındaki performansınız kusursuzdu. Bu çıkışı sürdürmelisiniz" uyarısında bulundu. 

Hasan Şaş yetişmiyor 

Galatasaray'da Gençlerbirliği maçı öncesinde tek sorun Hasan Şaş'ın sakatlığı. Fenerbahçe derbisinde darbe nedeniyle dizinde ödem oluşan yıldız futbolcu bugünkü karşılaşmada takımdaki yerini alamayacak. Adalesinde ödem oluşan Orhan Ak'ın durumunun iyi olduğu bildirildi. Hagi'nin şans vermesi durumunda Orhan'ın takımdaki yerini alabileceği açıklandı. Bu arada tedavi için İsviçre'ye giden Hakan Yakın dışında tüm futbolcular kampa alındı. 

Hamburg'ta kutlama 

Galatasaray'ın 100. yıl kutlamaları büyük bir coşkuyla sürüyor. Sarı - Kırmızılı kulübün Hamburg Derneği, 20 Mayıs'ta Hamburg-Veranst Altungsraume'de özel bir gece yapma kararı aldı. Yöneticilerin de katılması beklenen 100. yıl kutlamasında, Rafet El Roman, Eser Kardeşler, Grup Arkadaşlar, Grup İmparator ve birçok sürpriz sanatçının sahne alacağı açıklandı. 

PAF maçı ertelendi 

PAF Ligi'nde 68 puanla lider olan Galatasaray'ın bugün oynanması gereken Gençlerbirliği maçı 6 futbolcusunun 17 Yaş Altı Milli Takımı'nda yer alması nedeniyle ertelendi. Özgürcan, Erkan, Aydın, Muhammet, Serdar ve Harun'un Milli Takımlar'da olması nedeniyle Galatasaray'ın talebini kabul eden Futbol Federasyonu, zorlu 90 dakikayı ileri bir tarihe aldı. 


</TEXT>
</DOC>
