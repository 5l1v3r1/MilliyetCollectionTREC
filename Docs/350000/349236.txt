<DOC>
<DOCNO> 349236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/axspo02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım dümende 
</HEADLINE>
<TEXT>


İsviçre'den dönen Fenerbahçe Başkanı transfer çalışmalarının başına geçti. Aziz Yıldırım önce Rüştü ve Emre'nin işini bitirmek için kolları sıvayacak, ardından Daum'un raporuna göre yurt dışına çıkarma yapılacak 

YUSUF KOBAL 


Yeni sezonda camianın beklediği Avrupa'da başarı hedefine ulaşmak isteyen Fenerbahçe'de büyük transfer harek tı başlıyor. Sarı - Lacivertli yönetim, transfer listesinde yer alan yıldız futbolcular ve kulüpleriyle bugünden itibaren pazarlıklara başlayacak. Tatil için gittiği İsviçre ve İtalya'dan dönen Başkan Aziz Yıldırım tam yetkili olarak transfer harek tının başına geçerken, ilk hedef, Rüştü Reçber ve Emre Belözoğlu olarak belirlendi. 
Başkan Yıldırım, kiralık sözleşmesi biten Rüştü için Barcelona Kulübü ile masaya oturup problemi çözecek. Yönetimin, takımda kalmak isteyen milli kalecinin bir sezon daha kiralanmasına sıcak baktığı bildirildi. Yıldırım ardından Emre için Inter Kulübü ile görüşüp, transferi bitirmeye çalışacak. 
Yönetim yabancı transferi için ise Teknik Direktör Daum'un vereceği raporu bekliyor. İdareciler, Alman hocanın raporuna göre daha önce temas kurulan oyuncularla masaya oturmak için Brezilya, İtalya ve Arjantin'e çıkarma yapacak. 

Statta son sürat yıkım 

ERDOĞAN DERMANCI 

Fenerbahçe Şükrü Saracoğlu Stadı'nın kapalı tribününde başlatılan yıkım çalışmaları tamamlanma aşamasına geldi. Başkan Aziz Yıldırım'ın 20 Haziran'a kadar bitmesini istediği yıkımın, geceli gündüzlü çalışmayla 10 Haziran'da sona ereceği bildirildi. Bu arada Migros tribünündeki inşaatın da son hızla sürdüğü ve belirlenen tarihte biteceği vurgulandı. 

Alex'e yakın takip 

Konyaspor'la oynanan ligin son maçında kasığından sakatlanan Alex'in, Temmuz ayındaki kampa katılması için kollar sıvandı. Teknik Direktör Daum, tercümanı olan Ali Orçun'u Brezilya'ya göndererek, sambacıya tedavi programı verecek. Daum'un, sakatlığı yüzünden Brezilya Milli Takımı kadrosundan çıkarılan Alex'i gerekli görülmesi halinde Almanya'ya tedaviye göndereceği bildirildi. 

Gel 17 Haziran gel 

Fenerbahçe'de, UEFA İcra Kurulu'nun, Liverpool'un Şampiyonlar Ligi'ne yeni sezonda doğrudan katılması konusunda 17 Haziran Cuma günü yapacağı kritik toplantının sonuçları merakla bekleniyor. UEFA, Şampiyonlar Ligi Şampiyonu olan İngiliz ekibini dışarıda tutarsa Sarı - Lacivertli takım, ön eleme turu oynamadan dev kupaya katılacak. Kararı bekleyen Teknik Direktör Daum, buna göre hazırlık kampı programı hazırlayacak. Fenerbahçe ön eleme oynamak zorunda kalırsa sezon erken açılacak. 


</TEXT>
</DOC>
