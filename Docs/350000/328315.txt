<DOC>
<DOCNO> 328315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/dunya/adun.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İmza süreci başladı 
</HEADLINE>
<TEXT>


Türkiye, 'Kıbrıs protokolü'nü imzalayacağına dair mektubu AB'ye iletti. Olli Rehn, adımı, 'Türkiye'nin taahhütlerine bağlı kaldığının bir göstergesi' olarak yorumladı 

Güven Özalp - Brüksel 


Türkiye, Ankara Anlaşması'nı "genişlemiş Avrupa Birliği'ne" AB uyarlayan protokole ilişkin mutabakatını önceki akşam AB Komisyonu'na iletti. Türkiye'nin ilettiği mutabakat metniyle birlikte protokolün imzasıyla ilgili süreç de resmen başlamış oldu. Bu aşamadan sonra Ankara, AB'nin onay sürecini tamamlamasını bekleyecek. Türkiye, Rum Kesimi'ni tanımadığına ilişkin deklarasyonu ise imza aşamasında yapacak. 

Kısa bir metin 
İmza sürecinin başlayabilmesi için gerekli olan mektup önceki akşam, Türkiye'nin AB nezdindeki daimi temsilcisi Büyükelçi Oğuz Demiralp'in imzasıyla Komisyon'un ilgili birimlerine iletildi. 
Oldukça kısa olan "mektupta" Türkiye'nin protokol metniyle mutabık olduğu vurgulandı. Mektup önceki gün Komisyon'a iletilirken, "Türkiye'nin Rum Yönetimi'ne ilişkin politikalarında bir değişiklik olmadığı" yönünde bir deklarasyon yapılmadı, mektupta da bu yönde bir ibare yer almadı. Sadece, Ankara'nın protokolün imza aşamasında bu yönde bir deklarasyonda bulunacağı Komisyon'a iletildi. 

Resmi tanıma değil 
AB Komisyonu'nun Genişlemeden Sorumlu Üyesi Olli Rehn, Avrupa Parlamentosu Dışişleri Komisyonu'nda yaptığı konuşmada, "Türkiye'nin mutabık kaldığını bildirmesi, müzakerelerin başlaması yönünde olumlu bir adım ve Ankara'nın 17 Aralık'taki taahhütlerine bağlı kaldığının da bir göstergesi. Türkiye'nin bu adımı güven artırıcı önlem olarak da etki yaratacak" dedi 
Olli Rehn'in sözcüsü Krisztina Nagy de Türkiye'nin imzasının Rum Kesimi'ni "resmen ve yasal" olarak tanıma anlamı taşımayacağını söyledi. Türkiye'nin imza aşamasında yapmayı öngördüğü deklarasyonun da "tek taraflı" olacağına dikkat çeken Nagy, "Bu tür belgelere yönelik bu tür açıklamalar normal" diye konuştu. Protokolün 3 Ekim'den önce yürürlüğe sokulup sokulmaması gereği üzerinde de duran Nagy, "17 Aralık'ta Türkiye'den istenen sadece protokolün imzalanmasıydı" dedi. Komisyon sözcüsü, TBMM'nin onayının 3 Ekim'den sonra gelmesinin de AB açısından sorun yaratmayacağını söyledi. Komisyon, protokolün imzalanmasını resmi tanıma olarak görmese de Gümrük Birliği'ni Rum Kesimi'ne de genişleten bu belge ışığında Rum bandıralı gemilere yönelik olası kısıtlamaların "uygun olmayacağı" Türk tarafına iletildi. 

Top, en az 2-3 ay AB'de 

Gelinen aşamada Türkiye, 17 Aralık'ta alınan karar çerçevesinde üzerine düşeni yaparak imzaya hazır hale gelmiş oldu. Mektubun iletilmesiyle birlikte imza süreci başlarken, bu aşamaya ne zaman gelineceğinde AB'nin onay sürecini bitirme süresi etkili olacak. Komisyon öncelikle belgeyi AB Daimi Temsilciler Komitesi'ne COREPER gönderecek. COREPER incelemesini tamamladıktan sonra belgeyi AB Konseyi'ne iletecek. Konsey de belgeyi Avrupa Parlamentosu'na AP gönderecek. AP, belge konusunda "uzlaşı" içinde olduğunu bildirecek. Bunun ardından belge tekrar Konsey'e gidecek ve onaylanacak. Bu onayın ardından ise Türkiye, AB Dönem Başkanı'yla uyum protokolüne imza atacak. Komisyon kaynakları her şeyin yolunda gitmesi halinde Komisyon'un teknik hazırlığı ve Konsey ile AP arasındaki danışmaların alacağı zamanı en az 2- 3 ay olarak öngörüyorlar. 


</TEXT>
</DOC>
