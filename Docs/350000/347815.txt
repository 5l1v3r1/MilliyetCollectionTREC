<DOC>
<DOCNO> 347815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko18.html </URL>
<DATE> 2005/06/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Araç muayene istasyonlarının devrinde belirsizlik sürüyor... 
</HEADLINE>
<TEXT>

     Özelleştirmede geçen yılın en yüksek rakamına ulaşılan araç muayene istasyonlarında, Haziran başı itibariyle gerçekleştirilmesi gereken devirde belirsizlik yaşanıyor. 
     Edinilen bilgiye göre, araç muayene istasyonlarının devri için Danıştay'dan görüş beklenirken, bunun hala gelmemesi, devir sözleşmesinin imzalanmasını geciktiriyor. 
     Özelleştirme İdaresi yetkilileri, istasyonların özelleştirmesinin imtiyaz sözleşmesi niteliği taşıdığını düşündükleri için konunun Danıştay'a gönderildiğini kaydediyor. 
     Danıştay'ın nasıl bir karar vereceğinin bilinmediğini vurgulayan yetkililer, Danıştay'ın Anayasa Mahkemesi'nin kararını görmek eğiliminde de olabileceğini belirtiyor. 
     Burada sıkıntının, Karayolları Genel Müdürlüğü'nce iptal edilen ihaleden kaynaklandığı, söz konusu ihaleyi alan MNG firmasının başında olan grubun, Danıştay 8. Daire'ye muayene istasyonlarının özelleştirmesini sağlayan yönetmelik ve kanunun Anayasa'ya aykırılığı için dava açtığı hatırlatılıyor. 
     Danıştay 8. Daire'nin de dosyayı Anayasa Mahkemesi'ne gönderdiği, Danıştay'ın buradan çıkacak kararı bekleme eğiliminde olabileceği, bu durumun ise ÖİB'nin elini kolunu bağladığı ifade ediliyor. 
     Yetkililer, Danıştay görüşü gelmediği için devir sözleşmesinin imzalanmasında gecikmenin ortaya çıktığını belirttiler. 
     
     613.5 MİLYON DOLARLIK İHALE 
     Araç muayene istasyonları özelleştirmesinde, Türkiye iki bölgeye ayrılırken, ihaleyi toplam 613.5 milyon dolar ile Akfen-Doğuş-TüvSüd Ortak Girişim Grubu kazanmıştı. 
     Özelleştirme Yüksek Kurulu ÖYK da, araç muayene istasyonları hizmetlerinin işletilmesi hakkının, Haziran ayından itibaren 20 yıl süreyle söz konusu gruba devrini onaylamıştı. 
     Bu arada alıcı firmanın ihale bedelini peşin ödeme eğiliminde olduğu belirtilirken, bu durumda alıcı yüzde 10 indirimden yararlanabilecek. 
     
</TEXT>
</DOC>
