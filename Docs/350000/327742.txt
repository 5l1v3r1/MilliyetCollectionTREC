<DOC>
<DOCNO> 327742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun36.html </URL>
<DATE> 2005/03/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Akayev dönerse ne olacak 
</HEADLINE>
<TEXT>

     Kırgızistan'da başbakanlığa vekalet ettiği açıklanan Kurmanbek Bakiyev, devrik devlet başkanı Askar Akayev'in, ülkeye dönerse anayasal güvencelerden yararlanacağını açıkladı. 
     Parlamentoda konuşan Bakiyev, ''Akayev ülkeye dönerse, anayasa ve yasaların verdiği güvencelerin hepsinden yararlanır'' dedi, ancak bu güvencelerin, Akayev hakkında kovuşturma açılmayacağını da garanti edip etmeyeceğine açıklık getirmedi. 
     Bakiyev, Akayev'in ''susmakta olduğuna'' işaret ederek, istifayı kabul etmediğine dair açıklamanın sahte olabileceğini de ima etti. 
     Vekil başbakan Bakiyev, ayrıca Rus, Özbek ve Kazak liderleriyle telefonla görüştüğünü, hepsinin yeni Kırgız yönetimini desteklediğini ve yardıma hazır olduklarını söylediğini anlattı. 
     
     AKAYEV İÇ SAVAŞI ENGELLEDİM 

     Bu arada, Kırgızistan'ın devrik Devlet Başkanı Askar Akayev, ''Kırgızistan'da iç savaşı engellemeyi başardığını'' belirtti. 
     Akayev, Kırgız ulusal ajansı Kabar'a e-postayla gönderdiği açıklamasında, istifa etme niyeti olmadığını belirterek, ''İç savaşı engelleme konusunda başarılı oldum. Ellerimi kana bulamadım'' ifadesine yer verdi. 
     Akayev, ''Kırgızistan Cumhuriyeti Devlet Başkanı'ndan Kırgızistan Halkına'' başlıklı açıklamasında, ''Kırgızistan halkının insani ve sivil haklarının korunmasında, bu keyfi hareket ve zulmün durdurulması için elimden gelenin en iyisi yapacağım konusunda umutlu olabilirsiniz'' dedi. 
     ''Bu çapulcu ve hırsız kalabalıklar gökten inmedi'' diyen Akayev, ''Bunlar yeni Bişkek'te yönetimi ele geçirmeye çalışan devrimcilerin suç eylemleri sonucu ortaya çıktı. Bunlar sadece halkımızı utandırmakla kalmadılar aynı zamanda ekonomiye onarılamayacak zarar da verdiler'' ifadesini kullandı. 
     
</TEXT>
</DOC>
