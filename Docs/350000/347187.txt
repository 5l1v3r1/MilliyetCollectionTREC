<DOC>
<DOCNO> 347187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy10.html </URL>
<DATE> 2005/05/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan, ABD'ye Gül'le gidiyor 
</HEADLINE>
<TEXT>

     Başbakan Recep Tayyip Erdoğan’ın 7-11 Haziran tarihleri arasında gerçekleştireceği ABD ziyaretinde Başkan George Bush ve BM Genel Sekreteri Kofi Annan görüşmeleri başta olmak üzere temaslarının tamamına yakınına Dışişleri Bakanı ve Başbakan Yardımcısı Abdullah Gül de katılacak. 
     Başbakanlık’tan yapılan açıklamaya göre Erdoğan’ın 7-11 Haziran tarihleri araksında ABD’ye yapacağı gezi, "çalışma ziyareti" olarak gerçekleşecek. Başbakan Erdoğan’ın 8 Haziran’da ABD Başkanı Bush ile yapacağı görüşmenin yanı sıra temaslarının büyük bölümüne Dışişleri Bakanı Gül de katılacak. Erdoğan, 9 Haziran’da BM Genel sekreteri Kofi Annan ile de biraraya gelecek. 
     Erdoğan’ın ABD ziyareti süresince Türk-Amerikan Konseyi ATC Kongresi’nde bir konuşma yapması, bazı Senato ve Temsilciler Meclisi üyeleriyle çeşitli düşünce kuruluşlarından temsilcilerle biraraya gelmesi ve Temsilciler Meclisi Türkiye Dostluk Grubu üyeleriyle görüşmesi öngörülüyor. Erdoğan, ikili ilişkilerin ele alınacağı bölgesel ve uluslararası konuların da değerlendirileceği temasları çerçevesinde ABD’deki Türk toplumu ile de biraraya gelecek. Erdoğan, basın-yayın kuruluşları temsilcileri ile de biraraya gelecek. 
     
</TEXT>
</DOC>
