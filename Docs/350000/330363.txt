<DOC>
<DOCNO> 330363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun52.html </URL>
<DATE> 2005/04/05/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Hatami "AB ve İran nükleer program konusunda ilerleme sağladı" 
</HEADLINE>
<TEXT>

     İran Cumhurbaşkanı Muhammed Hatemi, nükleer programlarıyla ilgili olarak AB ile yapılan görüşmelerde ilerleme sağlandığını söyledi. 
     UNESCO'nun düzenlediği bir konferans için Paris'te bulunan Hatemi, bu akşam Fransa Cumhurbaşkanı Jacques Chirac ile Cumhurbaşkanlığı Sarayı'nda görüştükten sonra basına yaptığı açıklamada, İran'ın nükleer programının askeri amaçlı kullanılmayacağını yineledi. 
     Hatemi, ''İleriye doğru adımlar attığımızı düşünüyorum. İran, sorunu çözmek için genel bir plan önerdi, Avrupa'nın özellikle Fransa'nın buna tepkisi olumlu. 29 Nisan tarihinde düzenlenecek toplantıda somut ilerleme sağlamayı umut ediyorum'' dedi. 
     Olası bir anlaşmanın, İran'ın nükleer enerji geliştirme hakkını tanıması gerektiğini belirten Hatemi, ''Bugün, bir müddet öncesine oranla sorunun çözümüne daha yakın olduğumuza eminim'' dedi. 
     AB adına Tahran ile görüşmeye katılan üst düzey Alman, Fransız ve İngiliz bürokratlar, İranlı yetkililerle 29 Nisan tarihinde Londra'da biraraya gelecek. 
     İran, Uluslararası Atom Enerjisi Ajansı'nın UAEA yakın denetimi altında, nükleer enerji programı için az miktarda uranyumu zenginleştirme faaliyetine izin verilmesini öneriyor. 
     AB ülkeleriyse, İran'ın uranyum zenginleştirme faaliyetine son vermesi halinde Tahran yönetimine siyasi ve ekonomik teşvikler vaat ediyor. 
     İran, AB ile müzakereler devam ederken uranyum zenginleştirme faaliyetini askıya aldığını açıklamıştı. 
     AB, İran'ın tekrar uranyum zenginleştirme faaliyetine dönmesi halinde, ABD'nin, İran'a ekonomik ambargo uygulanması yolunda BM'ye sunacağı karar tasarısını destekleme yolunda karar almıştı. 
     
</TEXT>
</DOC>
