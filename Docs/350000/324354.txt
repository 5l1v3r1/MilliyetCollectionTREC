<DOC>
<DOCNO> 324354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun47.html </URL>
<DATE> 2005/03/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Papadopulos, Annan'nın yeni önerisini kabul etti... 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs Rum tarafının BM Genel Sekreteri Kofi Annan'a, Kıbrıs sorunu konusunda yeni girişim başlatmasını önerdiğini açıkladı. 
     Papadopulos, Güney Kıbrıs'ı ziyaret eden Polonya Cumhurbaşkanı Aleksander Kwasniewski'yle görüşmesi sırasında, önerinin Annan'a, Rum yönetiminin BM Daimi Temsilcisi tarafından iletildiğini söyledi. 
     Rum yönetimi sözcüsü Kipros Hrisostomidis de bugünkü olağan basın toplantısında, Kıbrıs Rum tarafının ''bir ay kadar önce, Annan'ın önerdiği çözüm planı esasları üzerinde yeni görüşmelere hazır olduğunu belirttiğine'' dikkati çekti. 
     Hrisostomidis, Güney Kıbrıs'ın BM'deki Daimi Temsilcisi ile BM'nin siyasi işlerinden sorumlu Genel Sekreter Yardımcısı Kieran Prendergast'ın yaptığı bir görüşmede, Rum tarafının bu görüşlerini BM'ye duyurduğunu kaydetti ve ''Kıbrıs sorununu çözmek için yeni görüşmelere hemen başlanmasına hazırız'' dedi. 
     Soruları da yanıtlayan Hrisostomidis, ''buna, yeni girişim yapılmasını önerme ya da sadece görüşmelerin başlaması için isteğini dile getirme denilebileceğini, ne denildiğinin önemli olmadığını'' söyledi. 
     Rum sözcü, BM'nin yanıt verip vermediğinin sorulması üzerine de, ''konunun incelenme ve değerlendirilme aşamasında olduğunu, herhangi bir yanıtın Güney Kıbrıs'ın BM Daimi Temsilcisi kanalıyla geleceğini'' belirtti. 
     
</TEXT>
</DOC>
