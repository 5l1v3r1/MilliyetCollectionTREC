<DOC>
<DOCNO> 300148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun04.html </URL>
<DATE> 2004/12/23/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Sipariş üzerine kedi klonladılar... 
</HEADLINE>
<TEXT>

     Merkezi San Fransisco'da bulunan ''Genetic Savings and Clone'' adlı şirket, sipariş üzerine klonladığı kediyi sahibine verdi. 
     Teksas'ta geçen yıl ölen ''Nicky'' adlı kedinin DNA'larından, sipariş üzerine 50 bin dolar karşılığında klonlanan ve ''Little Nicky'' adı verilen kedi 9 haftalıkken sahibine verildi. 
     17 yıl birlikte yaşadığı kedisinin ölmesinden büyük üzüntü duyan ve kedisinin kopyasını sipariş eden Teksaslı kadın, ''Little Nicky''nin, eski kedisiyle aynı özellikleri taşıdığını ve aynı karaktere sahip olduğunu söyledi. 
     Kedinin fotoğraflarının çekilmesine izin veren July adlı Teksaslı kadının, klonlama karşıtlarının tepkisinden çekindiği için soyadının ve açık adresinin açıklanmasını istemediği kaydedildi. 
     ''Genetic Savings and Clone''un, Mayıs ayında da bir köpeği klonlamayı planladığı belirtildi. 
     Bilim adamları, klonlanmış hayvanların, daha fazla sağlık sorunu yaşayabileceği uyarısında bulunuyor. Klonlanmış kedilerin ortalama yüzde 30'u ilk 30 gün içinde ölüyor. 
     
</TEXT>
</DOC>
