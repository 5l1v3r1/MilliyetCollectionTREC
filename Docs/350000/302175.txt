<DOC>
<DOCNO> 302175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko24.html </URL>
<DATE> 2004/12/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Asya'daki felaketin maliyeti yavaş yavaş ortaya çıkıyor... 
</HEADLINE>
<TEXT>

     Dünyanın en büyük doğal felaketleri arasında gösterilen ve Güney Asya'yı vuran deprem ve tsunaminin maliyeti yavaş yavaş belirginleşmeye başladı. 
     Yaklaşık 14 milyar dolar olarak hesaplanan zararın önemli bir kısmı sigorta kapsamında bulunmuyor. 
     Felaketten en çok etkilenen ülkelerden Tayland'ın 2005 yılı büyümesinin yüzde 0.7 daha düşük gerçekleşmesi beklenirken, felaketin daha çok vurduğu fakir Maldivler'de büyümenin yüzde 4'e kadar olumsuz etkilenebileceği değerlendiriliyor. 
     Dünyanın en büyük reasürans şirketi Alman Munich Re, ilk tahminlerinde felaket bölgesindeki zararın 10 milyar euroyu geçeceğini bildirmişti. Fakat Munich Re'nin tahmini sigorta kapsamında olmayan zararı da hesaba katıyor. 
     Munich Re'nin ardından dünyanın ikinci büyük reasürans şirketi olan İsviçreli Swiss Re ise felaket nedeniyle karşılaşacağı sigortalı hasarın 100 milyon İsviçre Frangı'nı 88.2 milyon dolar geçmeyeceğini açıkladı. 
     Felaketin vurduğu ülkelerin fakir olması nedeniyle varlıkların sigorta değerlerinin düşük olduğunu bildiren Swiss Re, sigorta ödemelerinde ''gayrimenkul ve iş bozulması'' nedeniyle yapılacak başvurularının önemli yer tutacağını kaydetti. 
     Swiss Re, sigorta tarihinde benzer bir olay bulunmaması nedeniyle gerçek rakamları tahmin etmenin zorluğuna da dikkat çekti. 
     
     MADDİ KAYIP KORKUTUCU DEĞİL 

     Ekonomistler, felaketin üzerinden geçen 4 gündeki gelişmelere bakılırsa 100 bin sınırına yaklaşan insan kayıpları yanında maddi hasarın ikinci planda kalacağını ifade ediyor. 
     Avustralya bankası ANZ'nin müşterilerine gönderdiği bilgi notunda Japonya'da 1995 yılında meydana gelen Kobe depreminin 5 bin can almasına rağmen 132 milyar dolar hasar oluşturduğu, 1992 yılında ABD'yi vuran Andrew Kasırgası'nın ise 50 kişiyi öldürmesine rağmen 30 milyar dolara mal olduğu anlatılarak, ''Felaketlerde kaybedilen insan sayısıyla oluşan ekonomik kayıp çok fazla birbiriyle örtüşmeyebilir'' deniliyor. 
     Felaketin vurduğu Asya ülkelerinde sanayi üretiminin çok fazla olumsuz etkilenmeyeceği, özellikli evlerini kaybeden insanların yaşam koşullarının kötüleşmesi haricinde turizm sektörünün darbe alacağı belirtiliyor. 
     Bu bağlamda ekonomisi daha çok turizme dayanan Tayland'ın felaket bölgesindeki diğer ülkelere kıyasla daha büyük sorun yaşayabileceği değerlendiriliyor. 
     İngiliz Standard Chartered bankasının tahminlerine göre felaket Sri Lanka ve Maldiv Adaları gibi küçük ülkeleri ekonomik açıdan daha fazla olumsuz etkileyecek. 
     Buna göre tsunami nedeniyle 2005 yılında Sri Lanka'nın gayri safi milli hasılası yüzde 2, Maldiv Adaları'nın ise yüzde 4 gerileyebilecek. 
     Yatırım bankası J.P. Morgan analistlerinden Rajeev Malik'e göre ise felaket bölgesi, 2003 yılında SARS salgınından gördüğü ekonomik zarardan daha azını deprem ve tsunamiden görecek. Normale dönüş ise beklenenden daha hızlı gerçekleşecek. 
     Felaket merkezine yakınlığı nedeniyle en çok insan kaybının yaşandığı Endonezya'nın Sumatra adasının yeniden inşası için resmi makamlarca 1 milyar dolara ihtiyaç duyulduğu açıklanırken, Tayland, turizm sektörünü yeniden ayağa kaldırabilmek için 510 milyon dolar gerektiğini bildirdi. 

     
</TEXT>
</DOC>
