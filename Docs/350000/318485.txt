<DOC>
<DOCNO> 318485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun27.html </URL>
<DATE> 2005/02/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Irak'ta sivil otobüs askeri araçla çarpıştı 3 ölü, 19 yaralı 
</HEADLINE>
<TEXT>

     Irak'ta bir sivil otobüsün, koalisyon güçlerinden Polonya'ya ait askeri bir araçla çarpışması sonucu 3 kişinin öldüğü, 19 kişinin yaralandığı bildirildi. 
     Polonya askeri sözcüsü, Irak'ın güneyinde Polonya askeri cipinin, otobüsle çarpıştığı sırada bir patlayıcı imha ekibine eşlik ettiğini söyledi. 
     Sözcü, Polonya askeri aracının hatası olmadığını söylediği kazada, 1 Polonya askeriyle 2 Iraklının öldüğünü ve 4 Polonya askeriyle 15 Iraklı sivilin yaralandığını kaydetti. 
     Polonya askeri sözcüsü, kazayla ilgili soruşturma başlatıldığını belirtti. 
     
     SALDIRILARDA 10 IRAKLI ÖLDÜRÜLDÜ 

     Bu arada, Irak'ın kuzeyinde dün geceden beri düzenlenen saldırılarda 4'ü direnişçi 10 Iraklı öldürüldü. 
     Güvenlik kaynaklarına göre, bu sabah Bağdat'ın 200 km kuzeyindeki Beyci'de Amerikan askeri konvoyunun geçtiği yolda bir bombanın patlaması sonucu, konvoyu takip eden otomobildeki 3 sivil öldü. Patlamada yaralanan şoför hastaneye kaldırıldı Askeri kaynaklar, Bağdat'ın 60 km kuzeyindeki Nibai bölgesinde düzenlenen saldırıda 1 Iraklı askerin öldürüldüğünü duyurdu. 
     Polise göre, Bağdat'ın 140 km kuzeyindeki Abbasiye bölgesinde, Amerikan askerlerinin koruduğu bir yakıt tankeri konvoyuna saldırı düzenlendi. Saldırıda Iraklı 1 kamyon şoförü öldürüldü. Bakuba'da da kimliği belirsiz kişilerce açılan ateş sonucu 1 Iraklı polis hayatını kaybetti. 
     Irak ordusundan yapılan açıklamada da, Irak askerlerinin kuzeydeki Kerkük'te dün gece 2 direnişçiyi öldürdüğü belirtildi. Amerikan ordusu, kuzeydeki Musul'da da dün gece 2 direnişçinin öldürüldüğünü duyurdu. 
     
     -HAVAN TOPU SALDIRISI 13 YARALI 

     Öte yandan, Irak'ın kuzeyindeki Samarra kentinde bazı evlere havan topu saldırısı düzenlendiği bildirildi. 
     Polis ve hastane kaynakları, 13 kişinin yaralandığı saldırıda 5 havan topu atıldığını söyledi. Yetkililer, saldırının hedefinin henüz bilinmediğini belirtti. 
     Irak'ta direnişçiler, sık sık polisi ve Irak Ulusal Muhafızları'nı hedef alan havan topu saldırılarında bulunuyor. Bu saldırılarda, siviller de zarar görebiliyor. 
     
</TEXT>
</DOC>
