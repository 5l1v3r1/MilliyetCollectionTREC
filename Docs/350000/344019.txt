<DOC>
<DOCNO> 344019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo22.html </URL>
<DATE> 2005/05/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Venus Williams Benim için yalnız tenis değil tarihsel bir gezi oldu 
</HEADLINE>
<TEXT>

     WTA 2005 İstanbul Cup Tenis Turnuvası’nda yarı finale yükselen ABD’li ünlü tenisçi Venüs Williams, İstanbul yolculuğunun kendisi için maç yapmaktan daha öte olduğunu söyledi. 
     Turnuvada bugün yaptığı çeyrek final maçından sonra basın mensuplarının sorularını yanıtlayan Venüs Williams, Türkiye yolculuğunun kendisi için yalnızca tenis değil, tarihsel bir gezi olacağını da bildiğini ifade ederek, "Buradaki mimariyi çok beğendim. 
     Osmanlı tarihini ve Türkiye’nin binlerce yıllık geçmişi olduğunu biliyordum. Reklamlarda buranın insanların tatilini geçirmesi için güzel bir yer olduğunu izliyordum ama Türk insanının bu denli sıcakkanlı olduğunu bilmiyordum. Özelikle camileri ve tarihi pazarları çok beğendim" diye konuştu. 
     İstanbul Cup’ın, Fransa’daki Roland Garros Turnuvası öncesi büyük önem taşıdığını ve burada kazandığı her maçın kendisi için en iyi hazırlık anlamına geldiğini kaydeden Williams, organizasyon için "İstanbul Cup’ın ilk yılı olmasına karşın çok iyi bir organizasyon var. Sanki 10. yılı yapılıyormuş gibi. Kendi adıma burada yeniden yer almaktan memnun olurum" derken, çeyrek finaldeki rakibi Rus rakibi Anna Chakvetadze’yi tanımaması nedeniyle ilk setin başlarında biraz zorlandığını, ancak daha sonra oyunu çözdüğünü anlattı. 
     
</TEXT>
</DOC>
