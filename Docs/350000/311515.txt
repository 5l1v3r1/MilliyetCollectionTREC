<DOC>
<DOCNO> 311515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/eko04.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara ve içkiye ÖTV zammı 
</HEADLINE>
<TEXT>


Alkollü içki ile sigarada ÖTV artırılırken, Maliye Bakanı Unakıtan, "Ben vergime bakarım, zammı üretici bilir' dedi 


Alkollü içkilerle, sigara ve diğer tütün ürünlerinden maktu parasal miktar olarak alınan özel tüketim vergisi tutarları artırıldı. Fiyatlara zam olarak yansıması beklenen ÖTV tutarlarındaki artış oranı alkollü içkilerde yüzde 22 ile yüzde 118.6 oranları arasında, sigarada ise yüzde 7.4 ile yüzde 49.8 oranları arasında değişti. Tütünde şark tipi tütün kullanım oranı arttıkça ÖTV zammı oranı düşük tutuldu. Bakanlar Kurulu Kararı ile, içeriğindeki şark tipi tütün oranı yüzde 33'e kadar olan sigaraların özel tüketim vergisi tutarı yüzde 35 artırılarak 20 sigaralık bir paket için 1 YTL'den 1.35 YTL'ye çıkarıldı. ÖTV artışının paket fiyatlarına yüzde 10'a yakın zam olarak yansıması bekleniyor.Rakıdan litre başına alınan ÖTV, yüzde 26.3 artırılarak 35.8480 YTL'ye çıkarıldı. 
Maliye Bakanı Kemal Unakıtan, vergi artışının fiyatlara yansıtılıp yansıtılmamasının üreticinin tercihi olduğunu belirtirken, "Bu düzenleme ile bir gelir artışımız olacak. Ben alacağım vergiye bakarım, üreticiler kararname sonrası nasıl hereket edeceğini kendileri bilirler" dedi. 


</TEXT>
</DOC>
