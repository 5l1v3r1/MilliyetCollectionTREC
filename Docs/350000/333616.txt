<DOC>
<DOCNO> 333616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun20.html </URL>
<DATE> 2005/04/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eroğlu Talat'ın cumhurbaşkanlığı demokrasi açısından sıkıntı yaratabilir 
</HEADLINE>
<TEXT>

     KKTC'de ana muhalefet partisi olan Ulusal Birlik Partisi'nin UBP lideri ve cumhurbaşkanlığı seçimlerinde aday olan Derviş Eroğlu, pazar günü yapılacak seçimlerin ikinci tura kalacağını ve KKTC Başbakanı Mehmet Ali Talat ile kendisinin cumhurbaşkanlığı için şanslarının yarı yarıya olduğunu söyledi. 
     UBP Genel Merkezi'nde AA muhabirinin sorularını yanıtlayan Eroğlu, KKTC'nin büyük bölümünü gezdiklerini ve seçimlerin ikinci tura kalacağı izlenimini edindiklerini söyledi. 
     KKTC'de 20 Şubat'ta yapılan genel seçimlerin hemen ardından cumhurbaşkanlığı seçim sürecinin başlamasının, Cumhuriyetçi Türk Partisi CTP ve onun lideri Talat'ın lehine bir durum oluşturduğunu kaydetti. 
     İki seçim arasında çok az zaman olmasında Talat'ın pay sahibi olduğunu ifade eden Eroğlu, hükümetin 24 Nisan 2004'te Meclis'teki çoğunluğunu yitirmesine karşın, ekim ayına kadar istifa etmediğini hatırlattı ve ''Güzel planlanmış bir olay, CTP'nin hesaplayarak ortaya çıkardığı bir durum bu'' diye konuştu. 
     Talat'ın genel seçimlerin rüzgarını arkasına aldığını, ancak ''burada elde ettiği avantajın cumhurbaşkanlığı seçimlerinin ikinci turunda ortadan kalkacağını'' söyleyen Eroğlu, cumhurbaşkanlığı seçimlerinin 2005 yerine 2006 yılında yapılması ve bir yıl daha başbakanlık yapması durumunda ise ''Talat'ın seçimlerde aday dahi olmayacağını'' öne sürdü. 
     
     ''AĞIR AĞIR BAŞKANLIK SİSTEMİ, ARDINDAN DA DİKTATÖRLÜK'' 
     ''Cumhurbaşkanlığı seçimlerini Talat'ın kazanması olasılığının demokrasi anlamında ciddi sıkıntılara neden olabileceğini düşündüklerini'' söyleyen Eroğlu, ''Cumhurbaşkanlığını CTP'nin kazanması durumunda, başbakanlığı da yönlendirebilecek bir cumhurbaşkanının, önce yavaş yavaş başkanlık sistemine ve ardından diktatörlüğe doğru gidebileceği endişesini taşıyoruz'' diye konuştu. 
     Talat hükümetinin Kıbrıs Türk halkında baskı havası yarattığını'' öne süren Eroğlu, ''Bu sindirilmiş hal, uzun süre devam etmez'' dedi ve cumhurbaşkanının ayrı partiden olmasının bazı dengelerin korunması bakımından daha yararlı olacağına inandığını söyledi. 
     
     ''KURU SEMPATİ KAZANDIK'' 
     Eroğlu, referandumdan bu yana KKTC için somut olumlu gelişme olmadığını belirtti ve ''Verilen sözler yerine getirilmedi, kuru sempati kazandık, sözler eyleme dönüşmedi'' dedi. 
     AB'nin doğrudan ticarete ilişkin tüzüğü askıya aldığını ve Güney Kıbrıs Rum yönetiminin onayı olmadan bu tüzüğün hayata geçmeyeceğinin anlaşıldığını ifade eden Eroğlu, somut bir kazanım elde edilmemesi durumunda, bir süre sonra çözümsüzlüğün Rum tarafından kaynaklandığının unutulacağını kaydetti. 
     Eroğlu, ''Türkiye'nin dahi kabul etmeyeceği değişiklik önerilerinin Talat tarafından kabul edilebileceğini'' de söyledi. 
     Kendisinin de adada çözüm istediğini, ancak her şeye ''evet'' demenin doğru olmayacağını kaydeden Eroğlu, ''Arada 'hayır' demesini bilmek lazım, biz de çözüm istiyoruz, AB üyesi olmak istiyoruz, ama tüm haklarımızdan taviz vermenin adı çözüm değil, çözülmektir'' diye konuştu. 
     
     DENKTAŞ'IN ZAMANLAMASI 
     KKTC Cumhurbaşkanı Rauf Denktaş'ın cumhurbaşkanlığı seçimlerinde aday olmama kararını yerinde bulduğunu ifade eden Eroğlu, ''şartların değiştiğini ve dıştan esen rüzgarların arttığını'' belirterek, Denktaş'ın KKTC'nin yaşamasını isteyen bir kişi olarak devletin ortadan kalkmasına neden olabilecek herhangi bir belgeye imza atmak istemediğini kaydetti. 
     ''Denktaş bir dönem önce bıraksaydı, ben çok daha kolay cumhurbaşkanı olurdum'' diyen Eroğlu, kim cumhurbaşkanı seçilirse seçilsin, o koltukta bir süre Denktaş'ın gölgesi altında kalacağını belirtti. 
     Denktaş'ın 60 yıldır siyasetin içinde olduğunu, uzun süre cumhurbaşkanlığı görevini yürüttüğünü, tüm kurum ve kuruluşlarla sıkı işbirliği içinde çalıştığını hatırlatan Eroğlu, ''Bu makama gelecek kişi, bir süre kendisiyle kıyaslanacak. Belli bir müddet sıkıntılar hissedilebilir'' dedi. 
     Eroğlu, cumhurbaşkanı seçilememesi durumunda, kendisinin de bir sonraki genel seçimlere parti başkanı olarak katılmayacağını önceden açıkladığına işaret etti ve beş yıl sonrasının UBP kadrolarının yetiştirilmesi için çalışacağını kaydetti. 
     
     ''CUMHURBAŞKANLIĞI DENEYİM GEREKTİRİR'' 
     Eroğlu, 22 yıldır parti başkanlığı yaptığını, 17 yıl da başbakanlık görevini üstlendiğini vurgulayarak, Cumhurbaşkanlığı makamına bu siyasi tecrübelerini düşünerek aday olduğunu söyledi. 
     ''Annan planının KKTC toplumunu cephelere böldüğünü'' belirten Eroğlu, ''30 yıllık siyaset deneyimiyle bozulan birlik ve beraberliği ortadan kaldırmak için çalışacağını'' kaydetti. 
     ''Cumhurbaşkanlığı makamı deneyim gerektirir'' diyen Eroğlu, Talat'ın bir buçuk yıllık başbakanlık deneyiminin böyle bir görev için yeterli olmayacağını düşündüğünü söyledi. 
     
</TEXT>
</DOC>
