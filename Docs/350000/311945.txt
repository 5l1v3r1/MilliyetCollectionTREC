<DOC>
<DOCNO> 311945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/zbirand.html </URL>
<DATE> 2005/02/03/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
SEÇİMLER KÜRTLERİN İŞİNİ GÜÇLEŞTİRDİ 
</HEADLINE>
<TEXT>


Salı günkü MANŞET CNN TÜRK'te hafta içi hergün 17 00'de programında Lehay Üniversitesi öğretim üyesi Henri Barkey çok ilginç bir yorum yaptı "Irak seçimlerine katılım beklentilerin ötesinde gerçekleşince, ülkenin toprak bütünlüğünün korunabileceği inancı arttı. Bu da Kürtlerin bağımsızlık planlarına önemli bir darbe vurdu" dedi. 
Seçimler bir çok açıdan yorumlandı, ancak bu yönüne kimse değinmemişti. Oysa çok doğru bir değerlendirme... 
Kürtlerin, dışardan bakıldığı zaman, şöyle bir oyun planı varmış gibi bir izlenim oluşmuştu 
"Irak seçimlerinde büyük bir direniş ile karşılaşılacak, kan gövdeyi götürecek, yüzlerce insan ölecek ve katılım yüzde 15'lerde kalacak... Bu sonucun ardından iç direniş daha da artacak ve ülke ister istemez bir iç savaşa kayacak... Bu durumda da Kürtler, bağımsızlıklarını ilan edecekler..." 
Senaryonun böyle olduğu tahmin ediliyordu... 
Seçimlere katılım ve büyük olayların çıkmaması, başta Washington olmak üzere, çok ülkenin ümidini arttırdı. Iran'ın bölünmemesi, toprak bütünlüğünün korunması imkan dahiline girdi. 
İşte Kürtlerin beklentilerini olumsuz etkileyecek olan da budur. 
Şimdi Kürtler kalkıp "bu iş yürümüyor, bizim için bağımsızlıktan başka çare yok" diyemezler. Daha doğrusu kimse onlara bu sözleri söyletmez. 
Ne Ankara, ne Tahran, ne de Washington... Kürtler şimdi tekrar beklemeye başlayacaklardır. Yeni bir ortam bulmaya çalışacaklardır. 
Bu aralarda seslerin yüksek çıkması, karşılıklı bir güç gösterisi, karşılıklı bir pazarlıkla ilgili. 
Kürtler bağımsızlıktan söz ederken "Bizim bağımsızlığa gitmemizi istemiyorsanız, Bağdat'taki merkezi hükümette Kürtlere daha geniş yer verin" mesajını veriyorlar. 
Ankara sesini yükseltirken, Washington'a "Kürtlerin sırtını fazla sıvamayın. Kerkük'ü onlara bırakmayın, aksi halde ilişkilerimiz gerginleşir" mesajını veriyor. 
Bundan dolayı fazla heyecanlanmamamız gerekir. Herkes tribünlere oynuyor, çok yönlü mesajlar gidip geliyor. 
Hele bazılarımızın istediği gibi, "Türk askeri Irak'a" çağrılarına aman kulak asmayalım. Bakın koskoca ABD girdi, ne oldu... Türkiye'nin diplomatik yollara öncelik vermesi, her yönden daha yararlıdır... 

KIBRIS TÜRKÜ ZENGİNLEŞİYOR... Demokrat Parti lideri Serdar Denktaş önceki gün CNN TÜRK'te MANŞET programında çok ilginç bir portre çizdi. 
Tüm belirsizliğe rağmen , KKTC vatandaşlarının yıllık geliri son üç yıl içinde, kişi başına 4.500 dolardan 7.500 dolara çıkmış durumda. Gayrimenkul fiyatları, yerine göre yüzde 100-200 arası artış göstermiş. Hele şimdi, Gümrük Birliğinin Güney Kıbrıs'a da genişlemesiyle birlikte KKTC'ye yapılacak yaklaşık 70-100 milyon dolarlık bir kaynak arttırımı da buna eklenirse, Kıbrıs Türkü eski kötümser havadan uzaklaşıyor. Ancak yine de çözümsüzlük hali ve belirsizliğin devamı insanları rahatsız ediyor. 
Ne olursa olsun dikkat ettim, Serdar Denktaş ile ilk defa "dövünmediğimiz", herşeyin kötümser görünmediği bir söyleşi yapmıştık. 
Kıbrıs Türkleri, Annan planına EVET demelerinin avantajlarını görüyorlar. Beklentiler tam anlamıyla karşılanmadı henüz, ancak referandum sonucu özellikle ve öncelikle Türkiye'ye, dolaylı olarakta KKTC'ye yaradı. Hepimizin kendimize güvenimiz arttı. 

KIBRIS'TA TOPRAK KOMİSYONU DEĞİŞTİ, ANCAK... Hatırlayacak olursanız, kısa bir süre önce KKTC'de kurulan "Gayrimenkul Komisyonu" hakkında bir yazı yazmıştım. 
Avrupa İnsan Hakları Mahkemesinin, Loizidu tipindeki binlerce Rum başvurusuna bir yanıt vermesi gerektiğini, ya Loizidu davasında olduğu gibi Türkiye'yi tazminat ödemeye mahkum edebileceğini veya başvuru sahiplerinin önce KKTC'de kurulan komisyona başvurmalarını isteyebileceğini yazmıştım. KKTC'deki komisyon yolu açıldığı taktirde Türkiye aradan çekilecek, top KKTC'ye atılacak, nihai çözüme kadar zaman kazanılıp bir nefes alınacak aksi halde, milyar dolarlara ulaşabilecek tazminatlarla karşı karşıya kalınabilinecek. 
Ancak, Avrupa Mahkemesinin KKTC'deki Komisyonun yolunu gösterebilmesi için, bu Komisyonun inandırıcı , güven verici ve tarafsız kişilerden oluşması gerekiyor. Komisyon üyelerinin, örneğin Rum evlerinde oturan veya eski Rum topraklarını işleten kişilerden oluşmaması, "çıkar çatışması" yaşanmaması gerekiyor. Oysa, komisyonda, böyle isimlerin bulunduğunu yazmıştım. 
KKTC hükümeti, akılcı bir tutumla Komisyon'daki isimleri değiştirmiş. Ancak bu arada bir başka sorun var ki, çözülmesi daha güç. 
KKTC Anayasasının 159 uncu maddesi, Rum gayrimenkullerinin karşılığında tazminat ödenmesini kesinlikle yasaklıyor. Yani bu Komisyon, son derece düzenli çalışsa dahi, sonunda para ödenmesine karar veremeyecek. 
Karar verse dahi, Anayasa değişmeden uygulanamayacak. KKTC'deki siyasi dengeler de, Anayasa'nın değişmesini 20 Şubat seçimleri sonuçlanana kadar engelliyor. 
20 Şubat seçimlerini, TALAT veya DENKTAŞ ile koalisyon oluşturacak şekilde ve Anayasayı değiştirebilecek güçte kazanırsa, o zaman işler bir oranda hafifleyebilir, aksi halde durum güç görünüyor. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
