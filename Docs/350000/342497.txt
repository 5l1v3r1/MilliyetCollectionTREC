<DOC>
<DOCNO> 342497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun21.html </URL>
<DATE> 2005/05/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Putin ile Kerimov telefonla görüştü... 
</HEADLINE>
<TEXT>

     Rusya Devlet Başkanı Vladimir Putin’in, Özbekistan Cumhurbaşkanı İslam Kerimov’a, bu ülkedeki kargaşanın Orta Asya’daki istikrarı tehdit etmesinden endişe ettiğini söylediği bildirildi. 
     Kremlin tarafından yapılan açıklamada, Putin ile Kerimov’un, telefonla görüşerek, Orta Asya’daki durumun istikrarsızlaşmasından duydukları endişeyi dile getirdikleri kaydedildi. 
     Açıklamada, Kerimov’un, Özbekistan’ın doğusundaki Andican kentinde patlak veren ve bastırılan kargaşayla ilgili bilgi verdiği belirtildi. 
     İslam Kerimov, bugün düzenlediği basın toplantısında, Andican kentinde son günlerdeki şiddet olaylarında 10 asker ve çok daha fazla sayıda protestocunun öldüğünü, en az 100 kişinin de yaralandığı kaydetmişti. 
     Andican’daki şiddet olaylarının arkasında dinci Hizbüttahrir örgütünün bulunduğunu söyleyen Kerimov, hiç kimsenin askerlere kalabalık üzerine ateş açma emri vermediğini belirtmişti. 
     Güvenlik kuvvetlerinin, Andican’da silahlı kişilerin aralarında aşırı dincilikle suçlanan 23 kişinin de aralarında bulunduğu 2 bin mahkumu salıvermesiyle başlayan ayaklanmayı bastırmak için toplanan binlerce göstericiye ateş açtığı haberleri verilmiş, ölü sayısı hakkında da çelişkili bilgiler gelmişti. 
     Görgü tanıkları, Andican’da bastırılan ayaklanmada 200-300 ceset gördüklerini söylemişti. 
     
</TEXT>
</DOC>
