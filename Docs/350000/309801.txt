<DOC>
<DOCNO> 309801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yazar/heper.html </URL>
<DATE> 2005/01/27/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Farklı olmak, fark yaratmak 
</HEADLINE>
<TEXT>


DOĞAN Medya Grubu'nun bu yılki "buluşma" konusu "Fark Yaratmak"tı. 
Şu anda önümde 117 adet sınav k ğıdı var. İstanbul Üniversitesi İletişim Fakültesi "Temel Gazetecilik" dersi sınav k ğıtları. 
Dört soru sordum, biri "Fark yaratmak"... 
Gazetecilik mesleğinin genç adaylarının bu konuyu nasıl görüp, yorumladıklarını merakla okuyorum. Fark yaratmanın önemini ne boyutta kavradıklarını anlamak istiyorum. 
Onlar da biliyorlar ki, fark yaratmak için bir bakıma farklı da olmak gerekiyor. 
Bunun için de bu mesleğe girecek olanların en azından artık İngilizceyi iyi derecede konuşup yazmaları bekleniyor. 
Yüksek eğitim görmüş, mümkünse lisansüstü diplomaya da sahip, master yapmış olanlar tercih ediliyor. 
Yaratıcılık kabiliyetine sahip, hırslı, arzulu olmaları gerekiyor. 
Örneğin, bir yabancı dili iyi derecede bilmeyenin gazeteciliğe başlayabilme dönemi bizim kuşakla son buldu, dersem yanlış olmaz sanırım. 
Bu mesleği seçenlerin birçoğunun üniversitedeki ve iş yaşamındaki çizgilerini yıllarca çok yakından izleyebildim. Gazetecilik eğitimiyle beraber hukuku da bitirerek bunun yararlarını bizzat yaşadım. Bu nedenle de saptamalarda ve tavsiyelerde bulunabilme cesaretini gösterebiliyorum. 

YALNIZ statükoyu korumak, müesseseleri bu rekabet ortamında uzun süre ayakta tutamıyor. 
Fark yaratamayan kuruluşlar yaşanan bu yarış döneminde amiyane tabiriyle, nal topluyor. 
Rutin olmaktan, sıradan olmaktan, benzer olmaktan ancak fark yaratılarak kurtulmanın mümkün olduğu artık açıkça görülüyor. 
Siyasette de bu böyle değil mi 
Bakın CHP'nin çektiklerine. Sıradanlık onu ne hallere getirdi. 
Kendini yenilemeyen lider ve yönetici kadroların elinde CHP de yenilenemiyor, değişemiyor, günü aşıp geleceğin partisi olamıyor. 
Bakın Tony Blair'e ve partisine, bakın CHP'ye ve onun "A" takımına... 
CHP'nin fark yaratması hayal gibi... 

TÜRK siyasal yaşamının yakın geçmişinde bir de Turgut Özal vardı. 
Onu övenler kadar, yerenlerin de olduğunu biliyorum. 
Ama rutinin dışına çıkmak, özel olmak, düşünülmeyenleri düşünmek, uygulamak, yani farklı olmak ve fark yaratmak diyorsanız işte Turgut Özal oydu... 
Onun bu açıdan bıraktığı boşluğu bugün hakkıyla doldurabilenler var mı 
Yok... 
Başarının temel taşı fark yaratabilmektir, denilse yanlış olur mu 

Kerkük ve Genelkurmay Türkiye'nin Kerkük'le ilgili kırmızı çizgileri de silindi. Kürtler ve onları şımartan ABD Türkiye'nin endişeleriyle adeta alay eder gibi davranıyor. Dün bu konuda Ankara ilginç bir noktaya geldi. "Kerkük'te etnik kesimler adil şekilde temsil edilmeli" diyerek olaya Genelkurmay açıkça ağırlığını koydu. 

3 KAYIP 
Vefasız toplum olduk Son birkaç günde aramızdan ayrılanlar oldu. Biz toplum olarak bazı kıymetlere kayıpları halinde maalesef gerektiği kadar ilgi göstermiyoruz. 
Örneğin hocamız Prof. Dr. Halit Kemal Erbil'in Türk hukuk eğitimindeki ve öğrencilerinin gönlündeki, kafalarındaki yerinin bazı gazetelerdeki tek sütun ölüm haberlerinden çok daha büyük ve görkemli olduğu bilinmiyor. 
1974 Kıbrıs Barış Harek tı'ndaki komando tugayımızın efsane komutanı emekli Tuğgeneral Sabri Demirbağ da öyle... 
Recep Birgit de son elli yılın en önemli müzik adamlarından biriydi. Türk müziğine davudi sesiyle önemli yorumlar getirmişti. Efendi tavrıyla da örnek bir sanatçıydı. 
O da bu dünyadan gerektiği şekilde uğurlanamadı. 
Ben onun tevazuu dışında, gerekti mi Türk müziğini nasıl titizlikle savunduğuna da tanık olmuştum. 
Erdal Dumanlı dostumuzun evindeki bir yemekte ağırlananlardan biri de Recep Birgit'ti. 
O günlerde Mustafa Keser rüzg rı vardı. 
Benim Keser'in sadık dinleyicilerinden olduğumu bilenlerden biri bunu rahmetli Birgit'e fısıldamış. Bir baktım, klasik müziğimizin en güç parçalarından birini seslendirirken yanıma geldi, kulağıma sokuldu. "Doğan Bey, Doğan Bey, konuş bakalım Mustafa Keser bu şarkıyı böyle söyleyebilir mi .." 
Farklı alanlardaki bu üç kıymet de toplumsal vefasızlığımızı affetsinler... 

KİM KAZANIR 
Seçimler çakıştı Türkiye için önemli iki seçim çakıştı. 
Irak'ta seçim, CHP'de seçim. İkisinde de belirsizlik var, kargaşa var. Örneğin, CHP'de bana göre Baykal kazanacak olsa da bazılarına göre sonuç ortada. Sarıgül'e şans tanıyanlar da var. 
Seçim deyince, bir de "erken genel seçim" haberi var. O da İlhan Kesici'den. "2006'da" diyor. 
Kesici'nin benim gibi sevenleri vardır. Ama eleştirenleri de. Çünkü o hep hariçten konuşur. "Şu işin içine gir, politikaya soyun" deyince kaçar. 
İsmet İnönü ne diyor "Bir memlekette namus erbabı en az namussuzlar kadar cesur olmadıkça kurtuluş yoktur"... 



</TEXT>
</DOC>
