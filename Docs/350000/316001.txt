<DOC>
<DOCNO> 316001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/pulur.html </URL>
<DATE> 2005/02/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Borazan, hava parası, yolsuzluk... 
</HEADLINE>
<TEXT>


Daldan dala atlamak hoş oluyor bazı okurlar da öyle söylüyor, madem velinimet efendimiz de memnun, mesele yok... 
Her iktidarın bir gazetesi olmuştur, kimi apaçık, kimi gizli kapaklı, örtülü... 
Açıklar ortadadır, mesele Tek Parti devrinin iktidar gazetesi "Ulus"tur. lakin CHP muhalefete düştükten sonra "Ulus" rahmetli Metin Toker'in deyimiyle "Allah'lık" olmuştur. 

"ZAFER" Demokrat Parti'nin gazetesidir, ama resmi ilanlarla beslenen, iktidar borazanlığı yapan irili ufaklı başka gazeteler de vardır. Bir de "Vatan Cephesi" kampanyasıyla, "Demokrat" iktidarın emrine giren radyo o zaman Türkiye'de tek radyo var, o da iktidarın borazanı. 

"27 Mayıs" darbesinden sonra, ihtilalciler, "ihtilalin gazetesi"ni çıkarmak istediler "Öncü" tutmadı, el değiştirdi, bitti. 
"Adalet Partisi"nin Ankara'da "Zafer", İstanbul'da "Son Havadis" denemeleri oldu ama, yöntem değişti, iktidara bağlı gazete çıkarmak yerine, kaleyi içeriden ele geçirmenin, önemli köprübaşlarını tutmanın daha işe yarar olduğunu Süleyman Demirel anladı, Özal zirveye çıkardı. "Yağdanlıklar" 1980 sonrasının, ANAP iktidarının mutena ürünleridir, rahmetli Özal bile "yağdanlık" lafını tutmuştu, bir gün karşılaştığımızda gülerek sordu 
"Yağdanlıklar nasıl " 
"Sayenizde iyiler " deyince çok gülmüştü. 
Yani sizin anlayacağınız, her devrin, her iktidarın, açık ya da kapalı yayın organları olmuştur. 

AMA CHP Grup Başkan Vekili Haluk Koç'un söyledikleri bu işin hangi boyutlara ulaştığını gösteriyor, Koç'a göre, bugün iktidarın elinde 17 televizyon, 10 radyo, 1 günlük gazete ve 6 dergi var. 
Nereden çıktı bunlar diyeceksiniz 
TMSF'nin el koyduğu bankaların bunlar. 
TMSF kime yakın 
İktidara tabii, muhalefete değil ya 
TMSF ne yapacak bunları 
Güya satacak 
Satıncaya kadar da, böyle çalıştıracak, istediklerini işe alarak, sonra atarak... 

KİRACI-mal sahibi sorunu birden gündeme düştü. Kiralara sınır getirileceğini okuyunca aklımıza eski günler geldi. 1940'larda, 1950'lerde, mal sahibi kirayı istediği gibi artıramazdı ya da istediği paraya kontrat yapamazdı. 
Ama bunun da çaresi hemen bulunmuştu... 
Kira 100 liraysa, açıktan 500 lira "hava parası" alınırdı. 
Bir yandan nüfus artacak, bir taraftan büyük şehirlere göç olacak, en önemlisi inşaat sektörü yeteri kadar bina üretemeyecek, kiralar da sınırlandırılacak... 
"Hava parası"na davetiyedir bu... 

AKP iktidarının atadığı yüksek memurların yolsuzluk yaptıkları iddia ediliyor, bunların arasında, Cumhurbaşkanı Sezer'in kararnamesini geri çevirdikleri de var. 
Başbakan Erdoğan'a göre "Yolsuzluklara damardan girilecekti." 
Geçin beyim, geçin 
Cumhuriyet'in ellinci yılında, Osmanlı Bankası'nın bir reklam sloganı vardı 
"Aslında yok birbirimizden farkımız 
Ama biz Osmanlı Bankası'yız." 
Yolsuzlukla mücadele edeceklerini söyleyenler, en azından dokunulmazlık zırhını kaldırırlar. 
Şair der ki 
"Onlar ki verir laf ile dünyaya nizamet 
Bin türlü teseyyüp bulunur hanelerinde" 



</TEXT>
</DOC>
