<DOC>
<DOCNO> 331394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun42.html </URL>
<DATE> 2005/04/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Papa öldü, dergi tirajları patladı... 
</HEADLINE>
<TEXT>

     Papa 2. Jean Paul'ün ölümü ünlü haber dergileri Time, Newsweek ve U.S. News World Report'un tirajında yüz binlere varan artışlar sağladığı bildirildi. 
     Bu haftaki sayısı için savaş karşıtı ünlü sinema oyuncusu Jane Fonda'yı ve Salı günü piyasaya çıkan sansasyonel kitabı ''My Life So Far''ı kapak yapmayı planlayan Time dergisinin, Papa'nın ölümüyle bu planından vazgeçtiği belirtildi. Time dergisinin bu haftaki sayısını 200 bin adet daha fazla basarak dağıtıma verdiği kaydedildi. 
     Newsweek dergisi de Papa'nın ölümünün kapak olduğu sayının geçen yılın en önemli anma sayısı olan ABD eski Başkanı Ronald Reagan ölümünden sonraki sayıdan en az yüzde 50 daha fazla satılmasını beklediğini açıkladı. Newsweek'in Reagan'ın kapak olduğu sayısının 320 bin nüsha satıldığı kaydediliyor. Reagan kapaklı Time'ınsa 350 binden fazla sattığı belirtiliyor. 
     Ölümü üzerine Reagan'ı kapak yapan dergilerin satışlarının iki kattan fazla arttığına dikkat çekilirken, Papa'nın ölümü üzerine U.S. News World Reports'un normal dergide yaptığı yayının yanı sıra 500 bin nüsha bastığı ayrı bir anma ekini piyasaya sürdüğü ve bu ekin aylarca piyasada kalmasının planlandığı bildirildi. 
     
</TEXT>
</DOC>
