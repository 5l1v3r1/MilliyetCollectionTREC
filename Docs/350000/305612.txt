<DOC>
<DOCNO> 305612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/ekonomi/aeko.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den 'işler yolunda' sinyali 
</HEADLINE>
<TEXT>


Merkez, yeni bir faiz indirimi için IMF anlaşmasının onaylanması beklentisindeki piyasalara sürpriz yaptı. Enflasyon bekleyişlerindeki iyileşmenin indirimde etkili olduğu belirtiliyor 

SONGÜL HATISARU 

Merkez Bankası MB piyasanın hiç beklemediği bir zamanlamayla kısa vadeli faizi 1 puan indirdi. Piyasalar bir önceki faiz indiriminin üzerinden henüz 20 gün geçmiş olması ve IMF ile üzerinde mutabakata varılan ancak henüz onaylanmayan niyet mektubunun imzalanması öncesinde faiz indirimi beklemiyordu. 
Enflasyon bekleyişlerindeki iyileşme, KDV ve benzindeki indirimlerin yeni faiz indiriminde etkili olduğunu tahmin ediyoruz. Çünkü vergi indirimlerinin nihai tüketim fiyatları üzerinde ve özellikle eğitim, sağlık gibi enflasyon ataletinin tam olarak kırılamadığı hizmet sektörlerindeki fiyatlarda indirim sağlayacak olması enflasyona ilişkin değerlendirmelerin olumlu olmasına olanak sağlıyor. Merkez Bankası, Para Politikası Kurulu, değerlendirmelerini içeren raporunu iki gün içinde yayımlayacak. 

Beklentiler hedeflere yaklaştı 
MB, faiz indirimlerini ağırlıklı olarak enflasyon bekleyişlerindeki iyileşmeler paralelinde alıyor. 2005'te enflasyon hedefi yüzde 8 iken, piyasa beklentisi bunun sadece 0.40 puan üstünde oldu. Öte yandan global piyasalarda ABD Merkez Bankası FED ile ilgili gerginlik yaşanırken faiz indiriminin yapılması yatırımcılara Türkiye'de işlerin yolunda gittiğinin mesajı olarak algılandı. Dün FED başkanlarından birisinin de ifade ettiği gibi ABD'de kısa vadeli faizlerin hızlı artma riski de halihazırda mümkün görünüyor. Bu nedenle, Türkiye'ye yabancı yatırımcı iştahının azalma ihtimaline karşın Merkez'in dünkü faiz indirimi Türkiye'de işlerin iyi gittiğine ve ilerleyen dönemde daha da iyi gideceğine dair bankanın umutlu olduğunu gösteriyor. 

Borsa, indirim ve yabancıyla coştu Dünkü indirim sonrasında Merkez Bankası'nın gecelik borçlanma faizi yüzde 18'den 17'ye gerileyince, gecelik vadede fonlama maliyeti de yüzde 19.72'den 18.50'ye gerilemiş oldu. 
Faiz indirimi sonrasında bono faizleri ise 0.50 puanlık gerilemeyle yüzde 20.15 seviyesine geriledi. Faizdeki gevşemenin sınırlı kalmasında gelişmekte olan ülkelerden en önemlisi olan Brezilya piyasalarındaki satış baskısı etkili oldu. ABD'de bugün açıklanacak olan ticari denge datasının paritede kısa vadeli yönü belirlemesi bekleniyor. 
Borsa ise faiz indiriminin olumlu etkisi ve yabancı girişiyle adeta coştu. İMKB 100 Endeksi 505 puanlık yükselişle 26.110 puanla YTL bazında tarihinin en yüksek seviyesinden kapandı. Faiz indirimi sonrasında ise yine döviz piyasasında satış görüldü. Bankalararası döviz piyasasında 1.3885 seviyesinde bulunan dolar kuru faiz indirimi sonrasında 1.3755 seviyesine gevşedi. Fakat öğleden sonra euro - dolar paritesindeki hareketlere de bağlı olarak dolar kuru yeniden 1.38 seviyesine yükseldi. 
Öte yandan, iyimser ortamda Hazine de dün üç ayda bir değişken kupon faizli, 13 Eylül 2006 itfa tarihli FRN ihraç etti. 
Hazine yılın ilk ihalesinde nette 1.825,7 milyon YTL borçlanırken ortalama fiyat ise 103,735 YTL oldu. İhale öncesinde de piyasa yapıcısı bankalara rekabetçi olmayan tekliften 1.530 milyon YTL'lik satış yapıldı. 





</TEXT>
</DOC>
