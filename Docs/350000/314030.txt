<DOC>
<DOCNO> 314030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/heper.html </URL>
<DATE> 2005/02/10/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Kim vurduya gitmek .. 
</HEADLINE>
<TEXT>


Geçen gün TV'de Ceviz Kabuğu programında Orgeneral Eşref Bitlis'in, uçağının düşmesi sonucu şehit olması olayı tartışıldı. 
O TV programında da ortaya çıktı ki, bu düşüşte sabotaj ihtimali buzlanma olasılığından çok daha yüksektir. 
Şimdi hukuki gereği neyse yerine getirilip dosyanın yeniden açılması gerekmez mi 

ABDİ İpekçi cinayetinde de, perde arkasının aydınlanmadığı iddiaları hep vardı, bugün de var. 
Milliyet'te Derya Sazak'la söyleşisinde Abdi Bey'in kızı Nükhet kardeşimiz bu noktanın da üzerinde duruyor. 
Nükhet, Mehmet Ali Ağca'yı askeri cezaevinden kimlerin nasıl kaçırdığını da sorguluyor. 
Papa kendisini vuran Ağca'yı bir tarihte cezaevinde ziyaret ediyor, bugünlerde de Ağca ona geçmiş olsun dileklerinde bulunuyor. 
Bu karmaşık ilişki nasıl başladı bir hatırlayalım. 
Ağca, İstanbul'da Abdi İpekçi'yi öldürdükten sonra uzun süre saklandı. Bir ihbar üzerine yakalandı. 25 Kasım 1979 günü ise yattığı İstanbul Sıkıyönetim Komutanlığı Kartal Maltepe Askeri Cezaevi'nden kaçtı. 
Ağca, kaçıştan bir gün sonra 26 Kasım 1979'da büyük bir ihtimalle Cağaloğlu'nda Milliyet'e yakın bir binadan bize telefon ediyordu. Yazı işleri müdürü olarak yazı işleri masasında arkadaşlarımla çalışıyordum. 
"Ben Mehmet Ali Ağca'yım. Şimdi size bir bildiri gönderdim. Gazetenizin sırasındaki Bilge Eczanesi'nin önündeki posta kutusuna bakın. Bildirimi orada bulacaksınız." 
Hemen koşuldu, civarda bir çöp kutusu bulundu, altüst edildi. Böyle bir bildiri yoktu. 
Zırrr yine telefon 
"Ben Mehmet Ali Ağca, bildirimi aldınız mı Sizin gazetenin köşesinde, Bilge Eczanesi var ya... Onun önünde çöp değil, bir posta kutusu var. Bildirim, posta kutusunda. Bir zarfın içinde. Üstü yazısız, beyaz bir zarfta bildirim..." 
Bu kez adres tamamdı. Posta kutusu operasyonu hızla tamamlandı. 
Ağca'nın mektubu özetle şöyleydi 
"Milliyet Gazetesi'ne 
...Papa'yı kesinlikle vuracağım, cezaevinden kaçmamın tek nedeni budur..." 
Ve bu mektuptan tam bir buçuk yıl sonra 13 Mayıs 1981 günü Ağca, İtalya'da Papa'yı vurdu. 

O günden bugüne çok şey yazıldı, söylendi. 
Papa'yı, Ağca'ya vurdurtanların Vatikan'ın bazı üst düzey yetkilileri olduğu bile "Le Voce" gazetesi tarafından iddia edildi... 
Ama ne Abdi Bey'in öldürülüşünün ne de Papa'nın vuruluşunun perde arkası aydınlatılabildi. 
Eşref Bitlis'in ki gibi... 

Sahibinin sesi Türkiye, ABD karşıtlığında en üst sıralarda yer alıyor. Neden böyle oldu 
Şu sebeple bile yeter, "Barzani" boyuna posuna bakmadan Türkiye'ye karşı her gün küstahça bağırıp duruyorsa bu kime güvendiği içindir Sahibine değil mi Bu durumda tabii ki Türkiye'de onun sahibine olan sempati de antipatiye dönecektir. Dönmüştür... 

HIRSIZLAR 
Ve haksızlıklar... Emniyet'in "hırsızlık" ve "kapkaç" raporu açıklandı. 
"İşsizlik önlenmeli, kültürel, ekonomik düzenlemeler yapılmalı. Olaylar yalnız polisiye tedbirlerle önlenemez" ifadeleri raporda yer alıyor. 
Emniyet'in tespitleri doğru da olsa, hırsızlıktaki artışı önleme konusunda polise düşen görevi geri plana itemez. 
Böyle giderse "hırsız yatak odasına girerse ev sahibi için meşru müdafaa hali doğar, salonda yakalanırsa doğmaz" saçmalığına rağmen hırsız vuranlar artabilir. 
Hırsızı 3-5 ayda salan, mağduru hapse sokan kanun, adaleti sağlayamaz. 
Hukuk yalnız kanun da değildir. Günün koşulları meşru müdafaada anlayış genişliği gerektiriyor. Bunu yapacak olansa kanunu durumun icabına göre yorumlaması gereken h kimden başkası olamaz. 

LATİFE HANIM 
Fırsat kaçtı .. Latife Hanım'ın belgelerinin açıklanması önlendi. İyi de oldu. 
Özel hayatın gizliliğine pek de itibar etmeyen ne kadar meraklı varmış, hayret doğrusu. 
Hele konu Atatürk olunca bunlar mal bulmuş Mağribi gibi hücum ettiler... 
Belgeler, mektuplar açıklansın histerisinin altında yatan, Atatürk'le ilgili istismar edilebilecek bir tek cümle bile olsa bulma iştahıydı. 
Çünkü Atatürk'ün Latife Hanım'la mutlu bir evliliği olmamıştı. Eşler, kırgınlıklar, hatta kızgınlıklar yaşamıştı. 
Bu şartlarda Latife Hanım'ın yazdıklarının objektif olması da pek beklenemezdi. 
Hevesleri kursaklarında kalanların artık 75 yıl daha sabretmeleri gerekiyor .. 

Uzun lafın kısası... Hıncal Uluç, "Seks mutlaka yatak değildir" demiş. 
65'ten sonra ne diyebilirdi ki 

"AB standartlarına uymadığı için at arabalarına yasak geldi..." 
Sucuklara dikkat 

"İnsan Hakları Kurulu İHK Başkanlık Divanı 'kovuldu'." 
İHK'ye başvurabilirler. 

Gazeteler nedense haber yapmış "Seda Sayan boşandı." 
Boşanmasaydı haberdi. 



</TEXT>
</DOC>
