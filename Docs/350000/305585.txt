<DOC>
<DOCNO> 305585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas04.html </URL>
<DATE> 2005/01/11/ </DATE>
<TIME> 02.23 </TIME>
<AUTHOR>  </AUTHOR>
<HEADLINE>
Uykunun kalitesi ölçülecek 
</HEADLINE>
<TEXT>

     Türkan GENÇ DHA 

      BURSA Uludağ Üniversitesi UÜ Tıp Fakültesi'nde, uyku kalitesinin ölçüleceği Uyku Laboratuvarı' açıldı. Merkezde, horlayan, gündüz sık sık uyuklayan ve uyurken geçici olarak nefesi duran kişilerin sorunlarına çözüm aranacak. Merkezde bir gece yatırılacak hastaların uykusu aşama aşama cihazlar ve kameralarla izlenecek. 
     UÜ Tıp Fakültesi Göğüs Hastalıkları Anabilim Dalı Öğretim Üyesi Prof.Dr. Mehmet Karadağ, solunum şikayetlerinin büyük bir kısmının uykusuzluk kaynaklı olduğunu, bu nedenle uyku kalitesini ölçmenin, tedavi sürecinin önemli bir adımı olduğunu söyledi. Merkezde bir gece yatırılacak hastaların uykusunun aşama aşama cihazlar ve kameralarla izleneceğini anlatan Prof.Dr. Karadağ, yaşanan problemin nedenini ortaya koyduktan sonra, bazı hastalarda basınçlı hava ile tedaviye geçeceklerini, bazı hastalarda da cerrahi müdahalede bulunacaklarını kaydetti. Prof.Dr. Karadağ, hastanın rahat uyuyabileceği özel yataklı, televizyon ve diafonlu lüks otel odası biçiminde düzenlenen uyku merkezinin, şimdilik tek yatakla hizmet vereceğini söyledi. 
     Bursa'da 12 bine yakın uyku bozukluğu çeken kişi olduğunu belirten Prof.Dr. Mehmet Karadağ, Uyku Laboratuvarı'nda araştırma ve geliştirme yapılacağını, birçok hastalığın tanısının konularak tedavisine başlanacağını vurguladı. Karadağ, Uyku Apnesi olan kişileri ise şöyle tanımladı 
     "Vücutları yeterli oksijeni alamadığı için derin uykuyu yaşayamazlar. Kilolu, obez ve kolay yorulan bir vücuda sahiptirler. Kolay kilo veremezler. Solunum yetmezliğinden, libido azalmasına, hipertansiyondan depresyona hatta kalp yetmezliğine kadar yaşam kaliteleri bozulur.'' 
     
</TEXT>
</DOC>
