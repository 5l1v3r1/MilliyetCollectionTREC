<DOC>
<DOCNO> 327061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy16.html </URL>
<DATE> 2005/03/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çelik'ten öğretmenlere dizüstü bilgisayar müjdesi 
</HEADLINE>
<TEXT>

     Milli Eğitim Bakanı Hüseyin Çelik, dizüstü bilgisayarların Nisan ayı başında öğretmenlerin elinde olacağını söyledi. 
     Aksaray Valisi Hüseyin Avni Coş'u makamında ziyaret eden Çelik, ardından Aksaray Belediyesi'ne geçerek Belediye Başkanı Nevzat Palta ile bir süre görüştü. 
     Burada gazetecilerin sorularını yanıtlayan Çelik, öğretmenlere, dizüstü bilgisayarların kısa süre içinde teslim edilmeye başlanacağını söyledi. 
     Dizüstü bilgisayarlarla ilgili her türlü prosedürün tamamlandığını belirten Çelik, ''Protokol imzalandı, ihale bitti. Sadece dağıtım aşaması kaldı. Başbakan Recep Tayyip Erdoğan'dan randevu talep ettim. Başbakan Erdoğan müsait olduğunda, Ankara'da bir törenle dağıtıma başlayacağız. Dizüstü bilgisayarlar Nisan başında öğretmenlerimizin elinde olacak'' dedi. 
     Fiyatları bin 32 dolar ve 866 dolar arasında değişen dizüstü bilgisayarların, piyasaya göre, yüzde 40 daha ucuz olduğun ifade eden Çelik, ''Bu bilgisayarlara, 48 aya kadar vade olanağı getirdik. Faiz oranını ise 1,60 olarak tespit ettik'' diye konuştu. Çelik, bu bilgisayarların, öğretmenler için önemli bir hizmet olduğunu belirterek, aynı zamanda 2005 yılı içinde bilgisayar laboratuvarı olmayan okul kalmaması için yoğun çaba içinde olduklarını söyledi. 
     
     LİSELERDE EĞİTİM 
     Liselerde 4 yıllık eğitime geçişle ilgili bir soruyu yanıtlayan Çelik, şunları kaydetti 
     ''Bu konuyla ilgili karar, daha önceden verilmişti. Gelecek yıl liseye başlayacak öğrenciler, 4 yıl okuyacak. Bir de liselerde öğrenim süresinin 4 yıla çıkarılması bazıları tarafından abartılıyor. Liselerimizin yüzde 54'ü zaten 4 yıllıktı. Örneğin Anadolu liselerinin tamamı 4 yıllık. Bu yıl birinci sınıfta olan öğrenci 4 yıl okumayacak. Gelecek yıl birinci sınıfa kaydolanlar 4 yıl okuyacak.'' 
     
     REHBER ÖĞRETMEN 
     Rehber öğretmenlerle ilgili devam eden çalışmaların hatırlatılması üzerine Çelik, ''10 bin rehber öğretmenimizi, rehberlik araştırma merkezlerinde topluyoruz. Söz konusu branşta öğretmen sayısı az olduğu için her merkezi, belli okullarla ilişkilendireceğiz. Tıpkı ilköğretim müfettişleri gibi rehber öğretmenler de o ildeki tüm öğrencilerin rehber öğretmeni olacak. Bu sistemle rehberliği sağlıklı bir temele oturtacağız'' diye konuştu. 
     Rehber öğretmen sayısının az olduğu yönünde eleştiriler aldıklarını belirten Çelik, uygulamaya konulacak sistemle böyle bir sıkıntının bütünüyle ortadan kalkacağını bildirdi. 
     Ziyaretin ardından, AK Parti İl Başkanlığı'nda partililerle buluşarak yaklaşık yarım saat süren basına kapalı bir toplantı yapan Çelik, daha sonra Zafer Mahallesi'ndeki toplu konut bölgesinde inşa edilen 8 derslikli Milli Egemenlik İlköğretim Okulu'nu törenle hizmete açtı. 
     
</TEXT>
</DOC>
