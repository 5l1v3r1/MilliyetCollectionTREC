<DOC>
<DOCNO> 316169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur03.html </URL>
<DATE> 2005/02/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erkek olmak isteyen Yurdagül kız kaçırdı 
</HEADLINE>
<TEXT>

     Zafer TOKUŞ - Hakan TURHAN DHA 

SAKARYA'nın Akyazı İlçesi'nde oturan ve 3 yıldır erkek olabilmek için tedavi gören 24 yaşındaki Yurdagül Yıldıztaş, 8 yıldır arkadaşlık yaptığı 23 yaşındaki Filiz Kılıçsoy'u evlenmek için kaçırdı. Erkek gibi yaşayıp, çevresinin kendisini Ali' adıyla tanıdığı Yurdagül Yıldıztaş, amacının tedaviyi tamamlandıktan sonra ameliyatla erkek olup mavi nüfus cüzdanı almak olduğunu söyledi. Filiz Kılıçsoy ise Yurdagül'ü sevdiğini belirterek, "Bizi ancak ölüm ayırır'' dedi. 
     Sakarya'daki ilginç olay 2 hafta önce meydana geldi. Çocukluğundan beri kendisini erkek gibi hissettiğini söyleyen Yurdagül Yıldıztaş, aynı köyden uzun süredir gönül ilişkisi olduğunu söylediği Filiz Kılıçsoy'la anlaştı ve birlikte kaçtılar. Filiz Kılıçsoy eşyasını toplayıp Yurdagül'ün ailesinin evine yerleşirken, kendi isteğiyle kaçtığını söyledi. 
     Olaya Filiz Kılıçsoy'un ailesi tepki gösterirken, Yurdagül Yıldıztaş'ın babası Mustafa Yıldıztaş da başlarının derde girebileceği ve can güvenliklerinin tehlikeye düşebileceği düşüncesiyle endişeyle durumu jandarmaya bildirdi. Jandarma, kızların yaşlarının büyük olması nedeniyle ifadelerini aldıktan sonra suç unsuru bulamayınca durumu Savcılığa bildirmedi. Filiz Kılıçsoy da bu gelişmelerin ardından ailesinin yanına gitmeyip Yurdagül Yıldıztaş'ın babasının evinde kalmaya başladı. 
     

     
</TEXT>
</DOC>
