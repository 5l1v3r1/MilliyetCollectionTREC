<DOC>
<DOCNO> 332984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy29.html </URL>
<DATE> 2005/04/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hıdıroğlu Sakarya'da yaşanan linç değil kavga 
</HEADLINE>
<TEXT>

     TBMM İnsan Hakları Komisyonu üyesi Zafer Hıdıroğlu, Sakarya'da yaşanan olayların linç girişimi değil kavga olduğunu söyledi. 
     TBMM İnsan Hakları Komisyonu üyeleri olan AK Parti Bursa Milletvekili Zafer Hıdıroğlu, AK Parti Ordu Milletvekili Hamit Taşçı, CHP Gaziantep Milletvekili Ahmet Yılmazkaya ve komisyon uzman yardımcısı İzzet Eroğlu, Giresun Valisi Şükrü Kocatepe'yi ziyaret etti. 
     Taşçı, burada yaptığı konuşmada, daha önceki dönemlerde oluşturulan insan hakları komisyonlarının, Türkiye'nin belirli bölgelerinde çalışmalar yaptığını belirtti. 
     İnsan haklarının Türkiye'nin her bölgesinde olması için uğraş verdiklerini ifade eden Taşçı, ''Hakkari'de de olacağız, Keşan'da da olacağız. Bugün buradayız. İnsan haklarını banka kuyruğunda da arayacağız, hastanede de arayacağız, cezaevinde de arayacağız. Bu tür komisyonlar bazı başka düşüncedeki kurul üyelerinin şov yapma yeri olarak bilinirdi. Biz bunu mümkün mertebe dünya nasıl algılıyorsa o noktaya taşıyacağız'' dedi. 
     Hıdıroğlu da bir gazetecinin, sorusu üzerine Sakarya'da yaşanan olayın linç girişimi değil kavga olduğunu kaydetti. Hıdıroğlu, ''Burada 3-5 kişi bildiri dağıtıyor, 10-15 kişi de ona müdahale etmeye kalkıyor. Bunun boyutlarını fazla göstermenin Türkiye'ye hiç bir yararı yoktur'' diye konuştu. 
     Trabzon'da TAYAD üyelerinin demokratik haklarını kullanarak bildiri dağıtırken Trabzonluların demokratik haklarını, rahat yaşama haklarını engelleyebileceklerini düşünmeleri ve olayı daha uygun zamanda gerçekleştirmeleri gerektiğini ifade eden Hıdıroğlu, şöyle devam etti 
     ''Bu da bir demokrasi gereğidir. Hak kullanımında zamanı iyi seçmeleri gerekirdi. İstanbul'da toplanan TAYAD üyeleri onlara destek vermek amacıyla oraya gideceklerini açıkladı. Tabii insanların protesto hakları da vardır. Hassas olan bu bölgemizde birtakım şeylerden insanların kaçınmasına uygun zemin hazırlanırken bu haklarını ertelemeleri çok aklıselim insanların yapacağı iş olurdu, öyle de yaptılar. 'Engellendiler' cümlesi de bence burada yanlıştır. Kimsenin kimseyi hak kullanırken engellemeye hakkı yoktur. Ben de basın aracılığıyla kendilerinden bu konuda ricada bulundum. Bu engelleme değil, bir tehirdir. Onların Trabzon'a gelmemeleri çok iyi olmuştur. Başka zamanda daha rahat ortamda Trabzon'a gelsinler ve Boztepe'ye çıkarak çaylarını içsinler.'' Hıdıroğlu, Giresun'da 2 gün sürecek incelemelerinin ardından izlenimleri konusunda açıklama yapacaklarını söyledi. 
     
</TEXT>
</DOC>
