<DOC>
<DOCNO> 344806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sondun12.html </URL>
<DATE> 2005/05/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AB'den Kıbrıs formülü Doğrudan ticarete karşılık inşaat yasağı 
</HEADLINE>
<TEXT>

     Avrupa Birliği Dönem Başkanı Lüksemburg’un, Kıbrıslı Türkler’le AB arasında doğrudan ticaretin başlatılmasına karşılık, Rumlar’ın KKTC’de bıraktığı mülklere inşaat yasağı getirilmesini öngören bir formül üzerinde çalıştığı öne sürüldü. 
     Rum Fileleftheros gazetesi’nin haberine göre, AB Dönem Başkanlığı’nın üzerinde çalıştığı formül, Kıbrıslı Türkler’in Birlik ile doğrudan ticaret yapmasına ve Gazimagosa Limanı’nın Türkler’le Rumlar’ca ortak kullanılmasına karşılık olarak Rumlar’ın Kuzey Kıbrıs’ta bıraktıkları taşınmaz malları için bir moratoryum ilan edilmesini öngörüyor. 
     Lüksemburg’un Atina Büyükelçisi tarafından yürütüldüğü belirtilen çalışmalara Avrupa Komisyonu’nun da destek verdiğini belirten gazete, AB yetkililerine dayanarak Türk tarafının, Maraş’ın Rumlar’ın yerleşimine açılması ve Gazimagosa Limanı’nın ortak kullanıma açılması yönündeki Rum önerilerini reddetmesinin ardından böyle bir formül geliştirilmesine ihtiyaç duyulduğunu yazdı. 
     
</TEXT>
</DOC>
