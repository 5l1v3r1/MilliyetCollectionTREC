<DOC>
<DOCNO> 307863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur02.html </URL>
<DATE> 2005/01/19/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Nikahsız eşini bıçakladı 
</HEADLINE>
<TEXT>

     İsmail AKDUMAN DHA 

      SAMSUN'da 35 yaşındaki Servet Çakır, tartıştığı nikahsız eşi 41 yaşındaki Muzaffer Bilgin tarafından bıçaklandı. Karnından ve bacaklarından 5 bıçak darbesi alan Servet Çakır'ın hayati tehlikesinin sürdüğü belirtilirken, Muzaffer Bilgin ortadan kayboldu. 
     Olay, Zafer Mahallesi'nde önceki gece meydana geldi. İddiaya göre, 2 çocuk annesi Servet Çakır, 4 yıldır nikahsız yaşadığı ve kendisini erkeklere satmak istediğini ileri sürdüğü Muzaffer Bilgin'i terk ederek, yakını olan İsmet Çakır'ın evine sığındı. Servet Çakır'ın kaldığı eve gelen Bilgin, burada genç kadınla tartışmaya başladı. Zorla evden çıkarıp götürmeye çalıştığı Servet Çakır'ın direnmesi üzerine Muzaffer Bilgin, yanında getirdiği ekmek bıçağını, 5 kez eşine sapladı. Karnından ve bacaklarından yaralanan Servet Çakır yere yığılırken, Muzaffer Bilgin kaçtı. Yakınları tarafından Samsun Devlet Hastenesi'ne kaldırılan Çakır, yoğun bakım servisinde tedaviye alındı. 
     Çakır'ın hastane polisine verdiği ifadesinde, kendisini resmi nikahsız yaşadığı Muzaffer Bilgin'in bıçakladığını söylediği ve "Beni erkeklere satmak istediği için evden kaçtım. Ancak peşimden geldi. Gitmek istemeyince bıçakladı. Kendisinden şikayetçiyim'' dediği öğrenildi. 
     Servet Çakır'ı hastaneye getiren yakını İsmet Çakır ise "3 gün önce de yine eşini zorla alıp götürmeye çalıştı. Ben engel oldum. Kendisi işsiz güçsüz birisi. Bu kadını para karşılığı erkeklere satmak istiyor. Kadın gitmek istemeyince onu bıçakladı'' diye konuştu. 
     
</TEXT>
</DOC>
