<DOC>
<DOCNO> 325640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur12.html </URL>
<DATE> 2005/03/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Diyarbakır'da Tatlıses'li, Civan Haco'lu Nevruz kutlaması 
</HEADLINE>
<TEXT>

     İbrahim Tatlıses ve Civan Haco'nun konser vereceği Diyarbakır'daki Nevruz kutlamaları, Fuar Alanı'nda Nevruz ateşinin yakılmasıyla başladı. 
     Diyarbakırlılar, kutlamaların yapılacağı Fuar Alanı'na sabahın erken saatlerinden itibaren akın etti. Nevruz Tertip Komitesi'nin kutlamaların kent merkezinde yapılması isteğinin kabul edilmemesi nedeniyle her yıl olduğu gibi bu yıl da Fuar Alanı'nda yapılan kutlamalara, Diyarbakır kent merkezinden, çevre illerden, ilçelerden binlerce kişi geldi. 
     Şehir merkezinden alana gelenler, 25 ayrı noktadan kalkan araçlar, halk otobüsleri, kamyonlar, minibüsler ve sepetli motosikletleri kullandı. 
     Sık sık "Biji Serok Apo", "Ya çözüm ya çözüm" sloganlarını atan gruplar, polis noktalarından arandıktan sonra alana girebildi. 
     Nevruz ateşinin yakılmasının ardından, kalabalık davul zurna eşliğinde halay geçmeye başladı. Nevruz ateşi yakılırken bir kişi yüzünden, bir kişi de elinden yaralandı. 
     Eski DEP milletvekilleri Leyla Zana, Orhan Doğan, DEHAP Genel Başkanı Tuncer Bakırhan, yabancı gazeteciler ve heyetlerin katıldığı kutlamalarda, Abdullah Öcalan'ın sarı zemin üzerine basılı çok sayıda posteri taşındı, Kongra-Gel ve "Demokratik Konfederalizm" ve Türk bayrakları açıldı. 
     12 metre uzunluğunda "Barışa bir ses çift taraflı 
     ateşkes", "Demokratik konfederalizm, Ortadoğu'nun kurtuluşudur", "İnkar kazandırmıyor, ya çözüm ya çözüm", "Jin jiyan azadi" pankartları açan gruplar, benzer sloganlar attılar. Alana Öcalan posterleriyle girmek isteyen yaklaşık bin kişilik grup, polis tarafından engellendi. Olağanüstü güvenlik önlemlerinin alındığı Nevruz kutlamalarında, yoğun kalabalık nedeniyle izdiham yaşandı. Ambulansların hazır bulunduğu Fuar Alanı'ndaki kutlamaların, konuşmaların ardından İbrahim Tatlıses ve Civan Haco'nun konseriyle, 17.00'de tamamlanması bekleniyor. 
     
</TEXT>
</DOC>
