<DOC>
<DOCNO> 329688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo09.html </URL>
<DATE> 2005/04/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Trabzonspor-B.B. Ankaraspor maçında 5 bin Türk bayrağı dağıtılacak 
</HEADLINE>
<TEXT>

     Trabzonspor Taraftarlar Derneği Başkanı Özgür Özalp, yarın yapılacak Trabzonspor-Büyükşehir Belediyesi Ankaraspor maçında 5 bin Türk bayrağı dağıtacaklarını bildirdi. 
     Özalp, TSYD Trabzon Şubesi'nde düzenlediği basın toplantısında, Hüseyin Avni Aker Stadyumu'nda oynanan Türkiye-Gürcistan milli maçında bazı medya mensuplarının tribünlerde az sayıda Türk bayrağı bulunduğu yönündeki açıklamaları ile Mersin'de yaşanan Türk bayrağına saldırı olayını protesto etmek amacıyla yarın oynanacak Trabzonspor-Büyükşehir Belediyesi Ankaraspor maçında taraftarlara 5 bin Türk bayrağı dağıtacaklarını söyledi. 
     Taraftarlardan maça Türk bayrakları ile gelmelerini isteyen Özalp, ''Tribünlerde karnaval havası yaratmak istiyoruz. Bunun için derneğimizin dağıtacağı bayraklar dışında taraftarlarımızın da bayraklarıyla maça gelmesini istiyoruz. Bu maçta özellikle bayan taraftarlarımızı tribünlerde görmek istiyoruz'' dedi. 
     Özalp ayrıca, son günlerde 4 büyük kulübün başkanları arasında yaşanan tartışmada Trabzonspor Başkanı Atay Aktuğ'a destek verdiklerini açıkladı. Fenerbahçe Başkanı Aziz Yıldırım'ın açıklamalarını ''talihsizlik'' olarak nitelendiren Özalp, ''Bu tür açıklamalar temiz futbol anlayışına zarar veriyor'' diye konuştu. 
     Özalp, Ankara Büyükşehir Belediyesi ve Büyükşehir Belediyesi Ankaraspor Kulübü Onursal Başkanı Melih Gökçek'in, ''4. büyük biz olacağız'' açıklamasını yaptığını belirterek, ''4. büyük olabilmeleri için önce 6 kere şampiyon olmaları gerekir. Eğer '4. büyük biziz' diyorsa, gidip Trabzonspor Müzesi'ni gezsin'' dedi. 
     
</TEXT>
</DOC>
