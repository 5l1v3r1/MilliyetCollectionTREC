<DOC>
<DOCNO> 321516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy13.html </URL>
<DATE> 2005/03/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
CHP'li Canan Arıtman'dan Arınç'a "kırmızı biber"... 
</HEADLINE>
<TEXT>

     CHP İzmir Milletvekili Canan Arıtman, TBMM Başkanı Bülent Arınç'a ''Kırmızı biber'' hediye etti. Arıtman, ''Eşine söylenmesini istemediği şeyleri başkalarının eşlerine, başka kadınlara da söylememesi için kırmızı acı biber hediye ettim'' dedi. 
     Eski Senato Salonu'nda düzenlenen ''TBMM'nin Açılışının 85. Yılında Kadın Haklarının Gelişimi'' konulu panelin başlangıcında TBMM Başkanı Arınç'a bir paket içinde kurutulmuş kırmızı biber hediye eden Arıtman, daha sonra gazetecilerin sorularını yanıtladı. Özel günlerde hediye vermenin adet olduğunu kaydeden Arıtman, ''8 Mart da özel bir gün. Kadınların tarih boyunca ezilmişliğine, hak ihlallerine başkaldırının yıldönümü...'' dedi. 
     TBMM Başkanı Bülent Arınç'ın, bir röportajda kendisi için ''Bikini ile Meclis'e gelebilir, ama yaşı ileri'' dediğini ifade eden Arıtman, ''Kendi eşine söylenmesini istemediği şeyleri başkalarının eşlerine de söylememeli. Kendisi Anadolu adetlerini iyi bilir, bu nedenle ben de ona kırmızı biber hediye ettim. Afiyet olsun'' dedi. Arınç'ın bu sözleri ile kendisine ''Manevi şiddet'' uyguladığını da kaydeden Arıtman, ''Buna bir karşılık vermeliydim, verdim. Bundan sonra onunla barış içinde olmak istiyorum'' diye konuştu. 
     Paketin üzerine ''Eşinize söylenmesini istemediğiniz şeyleri başkalarının eşlerine de söylememeniz dileğiyle...'' yazılı bir kart koyduğunu bildiren Arıtman, verirken '' Kadınları incitmemenizi diliyorum'' dediğini de aktardı. 
     CHP'li Arıtman, TBMM Başkanı Bülent Arınç'a, TBMM'ye, yasalara aykırı kılık kıyafet ile gelenlerle ilgili önlem alınması istemini içeren bir mektup göndermişti. Arıtman'ın ''Ben de bikini ile gelebilir miyim '' demesine Arınç, bir gazetede yayınlanan röportajında ''Bikini ile Meclis'e gelebilirsiniz ama iki mahzuru var. Bazı milletvekilleri Meclis'te konuşmaları ile çalışkanlıkları ile iz bırakmış, siz de bikini ile Meclis'e gelen milletvekili olarak iz bırakırsınız. Benim için mahzuru yok ama, sizin bikini giyme yaşınız çoktan geçti'' yanıtını vermişti. 
     
</TEXT>
</DOC>
