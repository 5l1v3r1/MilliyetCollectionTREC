<DOC>
<DOCNO> 326284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko48.html </URL>
<DATE> 2005/03/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Babacan Yabancı firmalar sessizce geliyorlar... 
</HEADLINE>
<TEXT>

     Devlet Bakanı Ali Babacan, serbest kur mekanizmasının hızlı sermaye giriş ve çıkışlarının önündeki en önemli frenleyici faktör olduğunu söyledi. 
     Babacan, ''37 milyar dolarlık sermayenin hepsinin kısa sürede çıkması hem teoride hem de pratikte mümkün değil'' dedi. 
     CNN Türk Televizyonu'nda çeşitli konulardaki soruları yanıtlayan Devlet Bakanı Babacan, hızlı sermaye çıkışlarında Merkez Bankası'nın kura çok da müdahale etmeyeceğini defalarca yatırımcılara açıkladığını hatırlatarak, ''Aşırı oynaklık müdahalesi geçerli, ancak Türkiye'den bir hızlı çıkış yaşanıyorsa, bu hızlı çıkışın sonucunda oluşacak kur artışı, çıkışı önemli ölçüde zaten düzenliyor'' dedi. 
     Türkiye'de 37 milyar dolar civarında yabancıların portföyünde bir sıcak paranın olduğunun söylendiğinin hatırlatılması üzerine Babacan, aslında sıcak para tabirinin tüm portföy yatırımları için kullanıldığını, detayına bakıldığında son dönemlerde Türkiye'ye giren portföy yatırımlarının kalitesinin önceki dönemlere göre çok farklı olduğunu anlattı. Babacan, artık Türkiye'de daha uzun vadeli getirilerin peşinde koşan yatırımcıların sayısının oldukça fazla olduğunu kaydetti. 
     Babacan, 37 milyar dolar olarak ifade edilen sıcak paranın sermayenin hepsinin kısa sürede çıkışının hem teoride hem de pratikte de mümkün olmadığını vurgulayarak, şunları kaydetti 
     ''Çünkü bir çıkış başladığında bonoların fiyatı düşüyor, hisse senetlerinin fiyatı düşüyor. Çıkabilecek miktar değer olarak düşmüş oluyor. Üstelik bizim serbest kur rejimimiz konusu. Hızlı çıkışlarda Merkez Bankamızın kura çok da müdahale etmeyeceği, Merkez Bankası tarafından defalarca yatırımcılara açıklanmış durumda. Aşırı oynaklık müdahalesi geçerli ancak eğer Türkiye'den bir hızlı çıkış yaşanıyorsa, bu hızlı çıkışın sonucunda oluşacak kur artışı, çıkışı önemli ölçüde zaten düzenliyor. Hızlı çıkışlarda yabancı yatırımcılar iki türlü etkileniyor Bir sahip oldukları varlıkların değeri düşmeye başlıyor. Döviz yükseldiğinde daha pahlıya alınıyor.'' 
     
     YÖNLENDİRİLEBİLİR DALGALI KUR TARTIŞMASI 
     Türkiye'nin aslında gerçek anlamda serbest kur rejimini yeni yeni yaşadığını ifade eden Babacan, yönlendirilebilir dalgalı kur önerisine ilişkin bir soru üzerine, şunları kaydetti 
     ''Bunların hepsi hikaye. Ya serbest kur rejimi vardır ya da devlet bir şekilde müdahale ediyordur. Biz serbest kur rejimine inanıyoruz. Bizim serbest kur ve serbest sermaye hareketleri konularında asla ve asla taviz vermemiz olmaz. Bu konuları tartışmaya dahi açmayız. Tabi ki dinleriz bu politikalar uzun vadeli politikalar, bunlar akşamdan sabaha değiştirilecek politikalar değil.'' Ekonomide güvenin temel olduğuna inandıklarını vurgulayan Babacan, Türkiye ekonomisi eğer 2.5 yılda bu duruma geldiyse bu güven ve istikrardandır. Bu nasıl oluşur derseniz verilen taahhütlerin zamanında ve tam yapılmasıyla olur'' dedi. 
     
     ''HER DÖNEM KURU BEĞENMEYENLER VAR'' 
     Piyasalarda dalgalanmaların her zaman olacağını ifade eden Babacan, artık Türkiye'de kur yükseldiği ya da düştüğü zaman bir şeylerin kötüye gittiğine işaret etmediğini söyledi. 
     ''Her dönemde kuru beğenmeyenler var'' diyen Babacan, kur serbest piyasa mekanizmasında oluşuyorsa, alan ve satan arasında yoğun bir işlem hacmi ile oluyorsa o andaki kura doğru kur demek gerektiğini kaydetti. 
     Bağımsız bir Merkez Bankası'nın bulunduğunu vurgulayan Babacan, ''Merkez Bankamıza, şöyle yapın, böyle yapın diye bir yönlendirmem olmamıştır. Ama genel anlamda sık sık toplantı yaparız. Makro politikalarla ilgili ortak kararlar geliştiririz, ama o noktadan sonra karar Merkez Bankası'nındır'' diye konuştu. 
     
     ''YABANCI FİRMALAR SESSİZCE GELİYORLAR'' 
     Devlet Bakanı Ali Babacan, doğrudan yabancı sermayenin akşamdan sabaha girmesini beklemenin de yanlış olduğunu ifade ederek, ''Çok sayıda Avrupalı banka, Türk bankalarla görüşme halinde, Almanya Başbakanı Schröder çok sayıda Alman işadamıyla birlikte Mayıs ayında Türkiye'ye geliyor'' dedi. 
     Bir çok ülkeden firmaların sessizce geldiğini vurgulayan Babacan, çünkü hiç bir firmanın rakibinin Türkiye ile ilgileniyor olmasını bilinmesini istemeyeceğini ifade etti. 
     
     ''2004'DEKİ FAİZ DIŞI FAZLA YÜZDE 6,9 OLACAK'' 
     Devlet Bakanı Babacan, geçen yıl ki faiz dışı fazlanın şu andaki hesaplamalara göre yüzde 6.9 gibi bir rakam olacağını belirterek, 2005, 2006 ve 2007 yıllarında da çok yüksek bir faiz dışı fazlayla devam edeceklerini açıkladıklarını söyledi. 
     Türkiye'nin 2004 yılında 15.5 milyar dolarlık cari açık verdiğini ve aynı dönemde 17.4 milyar dolarlık yatırım ürünü ithalatı bulunduğunu söyleyen Babacan, ''Eğer yatırım ürünü ithalatı bu rakamın yarısı olsaydı cari açığımız yarı yarıya daha az olacaktı. Cari açıkta bizim en çok dikkat ettiğimiz, konsantre olduğunuz konu tüketim ürünleri ithalatı'' dedi. 
     AB'ye üye olan 10 ülke izlendiğinde 4 ülkenin arka arkaya yüzde 5.5'i bulan cari açıklar verdiklerini anlatan Babacan, ''Bir ülkeye yatırım arttığı sürece cari açık olacaktır. Türkiye'de portföy yatırımları var, ancak 8 milyar dolarlık bankacılık dışı özel kesimin bir finansmanı söz konusu. Sermayesini yurtdışında şahsi hesaplarında tutup, Türkiye'deki şirketine kredi kullanan çok sayıda büyük işadamımız var. Bu yeni değil çoktandır böyle'' dedi. 
     Babacan, Türkiye'nin yurtiçindeki borçlanmadaki faiz oranının hala yüksek olduğunu vurgularken, Hazine'nin tarihinin en düşük faiziyle borçlandığını kaydetti. 
     2005 yılı için önemli bir yıl olacağını belirttiklerini anlatan Babacan, yeni programın devreye girmiş durumda olduğunu belirtti. Babacan, ''Bütün uygulamamız, bütçe uygulamaları, Merkez Bankamızın uyguladığı para politikaları, uygulamakta olduğumuz yapısal konular şu anda imzaladığımız bir stand-by düzenlemesi olmamasına rağmen önceden açıkladığımız şekilde devam ediyor'' dedi. 
     ABD Merkez Bankası FED'in açıkladığı faiz oranına ilişkin bir soru üzerine ise Babacan, FED'in yüzde 0.25'lik faiz artırım kararının beklenen bir şey olduğunu ve kararın piyasalar için olumlu olarak algılandığını ifade etti. 
     
</TEXT>
</DOC>
