<DOC>
<DOCNO> 315610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/siyaset/axsiy02.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi kızdırdı 
</HEADLINE>
<TEXT>


Diyanet'ten Sorumlu Devlet Bakanı Mehmet Aydın, Avrupa Konseyi'nin, "Zorunlu din dersi kalksın" çağrısına, "Çocuklarımıza Müslümanlığı öğretmeyecek miyiz " yanıtını verdi 

ANKARA Milliyet 


Diyanet'ten Sorumlu Devlet Bakanı Mehmet Aydın, Avrupa Konseyi'nin, "Türkiye'de nüfus cüzdanlarında din hanesinin çıkarılması ve din derslerinin zorunlu olmaması" çağrısını, "Çocuklarımıza Müslümanlığın ne olduğunu öğretmeyecek miyiz " diye değerlendirdi. Abdullah Gül de, "Komisyon fotoğrafta şu var diyor. Bu bir karar değil. Bunu tespit etmişler ama bu bizim bileceğimiz bir iş" dedi. Türkiye'de din dersinin zorunlu olmadığını, kültür dersi olarak okutulduğunu ifade eden Aydın da, "Din konusunda bilgi sahibi olmayanlar, hiçbir zaman o ülkede olup bitenleri yeterince değerlendiremezler. Dini, sosyal gerçeklik olarak görmek lazım" diye konuştu. 
Aydın, nüfus cüzdanlarında din hanesinin boş bırakılması konusunda vatandaşların düşüncesini öğrenmenin daha doğru olduğunu belirterek, "Din - devlet ilişkileri ülkeden ülkeye değişir. İngiltere'de kraliçe, her ikisinin başındadır. Avrupa'da tek bir uygulama yok ki" şeklinde konuştu. AKP'li Tayyar Altıkulaç da, "Türkiye'de zorunlu din dersi yok. Zorunlu Din Kültürü ve Ahlak Bilgisi Öğretimi var. Ne laiklik ne Anayasa ile çelişen bir durum var" dedi. 

Arınç ve Gül de tepkili 
Avrupa Konseyi'nin taleplerine TBMM Başkanı Bülent Arınç ve Dışişleri Bakanı Abdullah Gül'den de sert tepki geldi. Okullarda mecburi din dersi olmadığını belirten Arınç, "Önce Türkiye'de ne var onu öğrensinler, ondan sonra eleştirileri varsa getirsinler" diye konuştu. Arınç, nüfus cüzdanlarında din hanesinin kaldırılması konusunda ise, "Bu, çok zorlayıcı bir hüküm değil. Değişiklik yapılabilir" şeklinde konuştu. Gül ise, raporla ilgili bir soruya, "Bu bizim bileceğimiz bir iş" yanıtını verdi. 



</TEXT>
</DOC>
