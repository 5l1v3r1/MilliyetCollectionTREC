<DOC>
<DOCNO> 341059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/ekonomi/eko03.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'da 'ek süre' isteği 
</HEADLINE>
<TEXT>


T.Telekom ihalesine katılması beklenen 8 yatırımcıdan 5'i,'finansman bulma ve konsorsiyum oluşturma' gerekçesiyle son teklif tarihinin uzatılmasını istedi 

EKONOMİ SERVİSİ 

Özelleştirme programının en önemli şirketlerinden biri olan T.Telekom'un ihalesi için 8 yatırımcı grubundan 5'i 'finansman bulma ve konsorsiyum oluşturma' gerekçesiyle 31 Mayıs olan son teklif verme süresinin uzatılmasını istediler. Süre uzatım talebini Özelleştirme İdaresi Başkanlığı ÖİB , Ulaştırma Bakanlığı ve Hazine Müsteşarlığı temsilcisinden oluşan ve özelleştirme çalışmalarını yürüten beş kişilik İhale Komisyonu değerlendirerek karar verecek. 
T.Telekom özelleştirmesinde 13 firma ön yeterlilik alırken, bunlardan Belçika şirketi Belgacom ile İspanyol Telefonica ihaleden çekildiğini açıklamıştı. 
Resmi olarak ihalede 11 firma kalırken, MNG şirketlerinden MAPA ile Malezyalı Multi Global Link firmaları da bilgi odası sürecine katılmamıştı. Bunun yanında Güney Kore firması olan SK Telekom'un da ihaleye katılmasının beklenmediği vurgulanıyor. 

Katılması beklenen gruplar 
Bu arada daha önce ihaleye birlikte girme kararı alan Sabancı ve Koç grupları da geçen hafta bu konudaki ortaklığı bitirirken, Koç Grubu ihaleye devam edeceğini, Sabancı Grubu ise konuyu değerlendireceğini açıklamıştı. 
Böylelikle ihalede 8 yatırımcı kalırken, bu gruplar şöyle 
"Doğan Şirketler Grubu Holding, Emirates Telecommunications Corporation Etisalat Cetel Çalık Enerji Sanayi ve Ticaret Dubai İslamic Bank Ortak Girişimi, Koç Holding Hacı Ömer Sabancı Holding Ortak Girişimi İki grup ayrıldı , Ordu Yardımlaşma Kurumu OYAK , Saudi Oger Ltd., Telecom Italia, Turkish Privatization Investors, Turkcell"in iştiraklerinden Turktell Bilişim Servisleri liderliğinde 14 üyeli Ortak Girişim Grubu." 
ÖİB, T. Telekom'un yüzde 55 hissesinin blok satışına ilişkin özelleştirme ihale ilanını 25 Kasım 2004"te vermiş, son teklif verme tarihini 31 Mayıs 2005 olarak belirlemişti. 

'İhaleden hiçbir kuşkum yok' Ulaştırma Bakanı Binali Yıldırım, T. Telekom özelleştirmesinde sonuç alınacağı konusunda hiçbir tereddütü bulunmadığını söyledi. Yıldırım, "Bu özelleştirme takviminin nihayet sonuna yaklaşmış bulunuyoruz" dedi. 
Yıldırım, "Esasen özelleştirmeye gösterilen ilgi de bunun en güzel delilidir. O bakımdan özelleştirmede sonuç alınacağı konusunda hiçbir kuşkum yoktur" diye konuştu. 

Telekom'da 'gizli zam' iddiası Haber - Sen Genel Başkanı Esin Yelekçi, T.Telekom'un 1 Ağustos 2004'de başlattığı tarifelerde değişiklik yaparak, dar ve orta gelirli telefon abonelerinin en çok görüşme yaptığı saatlerdeki indirimi kaldırdığını ve "gizli zam yaptığını" savundu. 
Yelekçi, T. Telekom'un bu uygulamayla hem indirimli zaman dilimini kısalttığını hem de görüşme ücretlerine yüzde 50 gizli zam yaptığını öne sürdü. 


</TEXT>
</DOC>
