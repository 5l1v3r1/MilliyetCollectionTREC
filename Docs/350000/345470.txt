<DOC>
<DOCNO> 345470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur36.html </URL>
<DATE> 2005/05/24/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
İstanbul'da gerçekleştirlen çete operasyonunda, 4 kişi yakalandı... 
</HEADLINE>
<TEXT>

     İstanbul’da çok sayıda gasp ve hırsızlık olayına karıştıkları ileri sürülen 1’i kadın 4 kişi tutuklandı. 
     İstanbul Emniyet Müdürlüğü’nün açıklamasına göre, Asayiş Şube Müdürlüğü ekiplerince, "kent genelinde polis süsü vermek suretiyle mesken ve işyeri gaspı" olaylarına ilişkin yapılan çalışmalarda, Maltepe, Kadıköy, Kartal ve Pendik’te 20 Mayıs 2005 günü "Kelepçe-3" adı verilen eş zamanlı operasyonlar düzenlendi. Operasyonlarda, 1’i kadın 6 kişi gözaltına alındı. 
     Haklarında, "4422 Sayılı Çıkar Amaçlı Suç Örgütleriyle Mücadele Kanunu’na muhalefet", "polis süsü vermek suretiyle işyeri ve mesken gaspı", "oto hırsızlığı", "6136 Sayılı Ateşli Silahlar Kanunu’na muhalefet" ve "sahtecilik" suçlamalarından işlem yapılan zanlılar Beşiktaş’taki İstanbul Adliyesi’ne sevk edildi. 
     Buradaki işlemlerin ardından zanlılardan Hakan Çetinkaya, Ebru Karadeniz, Savaş Çetinkaya ve Birim Uğur tutuklandı. Diğer 2 zanlıysa serbest bırakıldı. 
     Gözaltına alınan şüphelilerin üst, ev, işyeri ve gösterdikleri yerlerdeki aramalarda 4 adet ruhsatsız tabanca, 1 adet kurusıkı tabanca, 1 çalıntı oto, 1 çift sahte plaka, 2 çift çalıntı plaka, 1 adet sahte oto ruhsatı, 1 polis rozeti, 3 adet metal kelepçe, 16 adet plastik kelepçe, 1’i polis ibareli 2 adet bere, 4 kar maskesi, 3 bıçak ve 1 peruk ele geçirildi. 
     -EYLEMLERİ- Açıklamada, yakalanan kişilerin gerçekleştirdikleri belirlenen eylemlerse şöyle sıralandı 
     -25 Ocak 2005 günü Şişli’de bir mağdura ait işyerinden silahlı ve kar maskeli 6 kişi tarafından 8 bin avro ve 5 bin 115 YTL’nin gasp edilmesi, -23 Mart 2005 günü Kadıköy’de bir kişinin evinden silahlı 3 kişi tarafından 900 YTL ile 6 adet banka ve kredi kartının gasp edilmesi, -30 Mart 2005’te Kadıköy’de bir işyerinden silahlı 3 kişi tarafından bin YTL para ve kredi kartı gasp edilmesi, -12 Nisan 2005’te Üsküdar’da bir kişinin evinden, 1’i resmi polis elbiseli, diğerleri polis rozetli ve silahlı 3 kişi tarafından gasp yapılması, -2 Mayıs 2005’te Beşiktaş’ta bir işyerinden maskeli ve silahlı 4 kişi tarafından 2 bin 200 ABD Doları ile 3 bin YTL paranın ve çeşitli bankalara ait kredi kartlarının gasp edilmesi, -25 Ocak 2005’te Kocaeli’nde oto hırsızlığı, -14 Mart 2005 günü Kartal’da plaka hırsızlığı, -12 Mayıs 2005’te Tuzla’da plaka hırsızlığı, -20 Mayıs 2005 günü Kadıköy’de polisin "dur" ihtarına uyulmayarak silah yöneltilmesi. 
     
</TEXT>
</DOC>
