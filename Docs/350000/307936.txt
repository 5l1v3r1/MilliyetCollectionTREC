<DOC>
<DOCNO> 307936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/guncel/agun.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğun önünde kurban kesmeyin 
</HEADLINE>
<TEXT>


Başbakan Yardımcısı Abdüllatif Şener Kurbanların rasgele kesilmesi, çocukların gözleri önünde gerçekleşen bir seremoniye dönmesi hoş değil 

ANKARA Milliyet 

Başbakan Yardımcısı Abdüllatif Şener ile Diyanet İşleri Başkanı Ali Bardakoğlu, belediyeleri, kurban kesiminin çevre bilincine uygun olması konusunda uyardı. Şener, çocukların gözleri önünde kurban kesilmemesini istedi. 
Şener, kurban kesimi sırasında önceki yıllarda ekrana yansıyan görüntülerin oluşmamasını dilediğini belirtti. Belediyelere büyük görev düştüğünü ifade eden Şener, "Kurbanların rasgele kesilmesi, çocukların, gözleri önünde gerçekleşen bir seremoniye dönüşmesi hoş değil. Müslümanın görevini, merhamet ve şefkat duygularına uygun gerçekleştirmesi gerekir" diye konuştu. 
Diyanet İşleri Başkanı Ali Bardakoğlu da bayramı mesajında, Kuran'da, kurbanın kan ve etinin değil, kesenlerin dini duyarlılıklarının Allah'a ulaşacağının belirtildiğini kaydetti. 

Temizlik ve insana saygı 
İbadetin yerine getirilmesinde gözetilmesi gereken ilkeler ve amaçların da önemli olduğunu belirten Bardakoğlu, şunları vurguladı 
"Yaratılana şefkat ve merhamet, temizlik, insana saygı Müslüman'ın temel hassasiyetleridir. Kesim esnasında sergilenen bilinçsiz ve sağlıksız davranışlara karşı kamuoyunda gösterilen tepkileri olumlu eleştiri olarak değerlendiriyor, kurban ibadetini yerine getirenlerin temizlik, insana saygı, çevre bilinci ve bütün canlılara şefkat ve merhamet yönüyle daha da duyarlı olmaları gerektiğini bir kez daha hatırlatmak istiyorum. İslamın öngördüğü de budur. İlgili her birimin üzerine düşen sorumluluğun farkında olarak gerekli tedbirleri almasıyla uygulamadaki sorunların giderek azalacağına olan inancımı dile getirmek isterim." 

Bayram hutbesi ilahiyatçıdan 

MARMARA Üniversitesi İlahiyat Fakültesi Öğretim Üyesi Prof. Dr. Mehmet Erdoğan'ın hazırladığı "Bayramlarımız ve Kurban" başlıklı hutbe yarın camilerde okunacak. Yıl boyunca insanların günlük telaş içinde akrabalarını ihmal ettiğinin anlatılacağı hutbede, "Bayramlarda insanlar, ziyaretleşme yerine tatil ve eğlence merkezlerine gidiyor. Bu tutum, bayramlarda gözetilen ilahi amaçla bağdaşmaz" denilecek. 


</TEXT>
</DOC>
