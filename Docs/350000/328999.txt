<DOC>
<DOCNO> 328999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo10.html </URL>
<DATE> 2005/03/31/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
A Milli Futbol Takımı yurda döndü... 
</HEADLINE>
<TEXT>

     Gürcistan ile deplasmanda oynadığı 2006 Dünya Kupası grup eleme maçını 5-2 kazanan A Milli Futbol Takımı yurda döndü. 
     THY'ye ait uçakla gece saatlerinde Tiflis'ten Atatürk Havalimanı'na gelen milli takım kafilesindeki Milli Takımlar Menajeri Can Çobanoğlu, son oynanan Arnavutluk ve Gürcistan maçlarına ilişkin basın mensuplarının sorularını yanıtladı. İki maçın peş peşe geldiğini, Türkiye için çok zor karşılaşmalar olduğunu söyleyen Çobanoğlu, ''Buna rağmen futbolcularımızı, teknik heyetimiz çok iyi toparladı. Dolayısıyla önemli bir seviye atlattık. Bundan sonra Yunanistan ve Kazakistan maçlarını düşünüyoruz'' dedi. 
     Çobanoğlu, özellikle kamp dönemi içinde son derece disiplinli hareket eden ve hangi hedefe gitmek istediğini bilen futbolcuları da kutladı. 
     Çobanoğlu, ''Sahada bugün önemli bir performansla kendilerini gösterdiler. Çok iyi mücadele ettiler, gönülden mücadele ettiler. Böyle mücadele ederse Türkiye'nin önü açık diye bakıyoruz. 2006 yılı bizim için herkesten daha önemli. Futbolcu kardeşlerim de bunu biliyor. Bu galibiyet için futbolcu kardeşlerime ve teknik heyete teşekkür ediyorum. Ülkemize armağan olsun'' diye konuştu. 
     
     MİLLİ FUTBOLCULARIN GÖRÜŞLERİ 
     Milli futbolcu Emre de, her iki maçı kayıpsız kapattıkları için mutlu olduğunu belirterek, ''Önümüzde önemli iki maçımız daha var. Gruptaki iddiamızı devam ettirmek için bu iki maçı kazanmamız çok iyi oldu. Moralli bir şekilde Yunanistan maçına hazırlanacağız'' dedi. 
     Yıldıray da, iki önemli maç oynadıklarını ve ikisini de kazanmayı başardıklarını anlatarak, ''Bundan sonraki maçlar da bizim için çok önemli. O maçları da kazanıp dünya şampiyonasına gitmek istiyoruz'' diye konuştu. 
     Fatih Tekke ise, son iki maçta iki galibiyet istediklerini vurgulayarak, Gürcistan maçının çok zor olduğunu, ancak çok iyi mücadele ederek kazandıklarını söyledi. 
     Necati Ateş de kalan maçları da kazanarak, Dünya Kupası'na gitmek istediklerini belirterek, ''Dünya Kupası'na katılacağız. Onun için hedefimiz, kalan bütün maçları kazanmak'' dedi. 
     
</TEXT>
</DOC>
