<DOC>
<DOCNO> 309963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo26.html </URL>
<DATE> 2005/01/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kupa'da Beşiktaş'ın Konyaspor'a elenmesi Bosque'nin sonu oldu... 
</HEADLINE>
<TEXT>

     Beşiktaş Kulübü'nde Yıldırım Demirören ve ekibinin göreve gelmesiyle teknik direktörlüğe büyük umutlarla getirilen Vicente Del Bosque, yarım sezonda hayal kırıklığı yarattı ve görevine son verildi. 
     Beşiktaş Yönetim Kurulu, dün yaptığı toplantı sonrası İspanyol çalıştırıcının görevine son verirken, Del Bosque, yarım sezonda görevinden ayrılmak zorunda kalmış oldu. 
     Ligde rakiplerinin gerisinde kalan UEFA Kupası'nda da istediğini elde edemeyen Beşiktaş, özellikle geçtiğimiz hafta Türkiye Kupası'nda kendi sahasında Konyaspor'a 3-1 yenilerek elenirken, bu maç Del Bosque'nin sonu oldu. 
     
     LİGDE 8 GALİBİYET ALDI 

     Beşiktaş, Del Bosque yönetiminde ligde 17 maçta 8 galibiyet alabildi. 
     Siyah-beyazlı takım, bu karşılaşmalarda 5 beraberlik ve 4 yenilgi alırken, topladığı 29 puanla 5. sırada yer aldı. 
     ''Kara kartallar'', aldığı 29 puan sonrası 43 puanlı lider Fenerbahçe'nin 14 puan gerisinde kaldı ve şampiyonluk şansını azalttı. 
     
     UEFA KUPASI'NDA 2 GALİBİYET 

     Bu sezon UEFA Kupası'nda mücadele eden Beşiktaş, İspanyol çalıştırıcı yönetiminde bu kupada yaptığı 6 maçta sadece 2 galibiyet alabildi. 
     Eleme maçında Norveç'in Bodo Glimt takımını kendi sahasında 1-0 yenen siyah-beyazlı takım, diğer galibiyetini grup maçlarında Atletic Bilbao'yu yine İstanbul'da 3-1 mağlup ederek aldı. 
     Beşiktaş, kupada Bodo Glimt ve Belçika'nın Standart Liege takımlarıyla 1-1 berabere kalırken, Rumen Steau Bükreş takımına 2-1 ve İtalyan Parma'ya 3-2 yenilmişti. 
     
     TÜRKİYE KUPASI SONU OLDU 

     Ligin ilk yarısında ilk haftalarda kötü sonuçlar alan Beşiktaş'ta bu başarısızlıklara rağmen yönetim Del Bosque'nin arkasında dururken, özellikle siyah-beyazlı takımın Türkiye Kupası 3. kademede Konyaspor'a İstanbul'da elenmesi İspanyol çalıştırıcının sonunu getirdi. 
     Ligde şampiyonluktan uzaklaşan ve tamamen Türkiye Kupası'na yoğunlaşan siyah-beyazlı takım, Türkiye Kupası'nda Konyaspor'a 3-1 mağlup olarak elenmişti. 
     
     25 MAÇTA 11 GALİBİYET 

     Beşiktaş, Del Bosque yönetiminde ligde, Türkiye ve UEFA kupalarında 25 maç yaparken, bu karşılaşmalarda 11 galibiyet aldı. 
     Siyah-beyazlı takım, Del Bosque ile oynadığı 25 maçta 7 yenilgi ve 7 de beraberlik elde etti. 
     
</TEXT>
</DOC>
