<DOC>
<DOCNO> 348942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo27.html </URL>
<DATE> 2005/06/04/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Tribünler maç saatinde tamamen doldu.. 
</HEADLINE>
<TEXT>

     Türkiye’nin, 2006 yılında Almanya’da düzenlenecek 18. Dünya Kupası Finalleri öncesi Avrupa Elemeleri 2. Grup’ta Yunanistan ile yaptığı maçta tribünler tamamen "Kırmızı-beyaz" renklere büründü. 
     Karşılaşmanın biletleri 40, 100, 150 YTL liradan satılmasına rağmen A Milli Takım’ın finallere gidebilmesi için büyük önem taşıyan Yunanistan maçında taraftarlar 33 bin kişi kapasiteli BJK İnönü Stadı’nı tamamen doldurdu. 
     Sponsorların stada gelen her taraftara milli forma ve bayrak dağıtması nedeniyle tribünlerde tamamen kırmızı-beyaz renkler hakim olurken, taraftarlar ellerindeki bayrakları sallayarak maç öncesi 10. 
     Yıl Marşı eşliğinde coşkuyla Türkiye’yi destekledi. 
     Tribünlerde Türk bayraklarının yanı sıra Kuzey Kıbrıs Türk Cumhuriyeti bayrakları da dikkat çekti. 
     
     NECATİ’NİN YERİNE HÜSEYİN 

     A Milli Takım Teknik Direktörü Ersun Yanal, Yunanistan maçında, bundan önceki Gürcistan maçının ilk 11’inde bir değişiklik yaptı. 
     Gürcistan maçında ilk 11’de görev verdiği Necati’yi bu akşam yedek soyunduran Yanal, bu oyuncunun yerine Hüseyin’i ilk 11’de oynattı. 
     A Milli Takım aday kadrosuna ilk kez çağrılan iki oyuncudan Erdinç 18 kişilik kadroda yer alırken, Güven maç kadrosuna alınmadı. 
     Ömer, Erdinç, Bülent, Serkan, Tuncay, Necati ve Halil’in yedek soyunduğu karşılaşmada, Volkan, Serhat, Cihan, Güven ile sakatlıkları bulunan Ayhan ve Okan 18 kişilik kadroya alınmadı. 
     
     İSTİKLAL MARŞI’NI GENÇLİK KOROSU SESLENDİRDİ- 

     Karşılaşma öncesindeki törende İstiklal Marşı’nı TRT İstanbul Radyosu Gençlik Korosu söyledi. 
     Yunanistan ve Türkiye milli marşlarını 1. Ordu Bandosu’nun canlı olarak çaldığı tören esnasında, Gökçen Koray yönetimindeki TRT İstanbul Radyosu Gençlik Korosu da seslendirdi. 
     Bu arada, Yunanistan’dan gelen özel konuklar, numaralı tribünde Türk ve Yunan bayraklarını beraber salladılar 
     
     YUNAN MİLLİ MARŞI ISLIKLANDI- 

     Maç öncesi stat hoparlörlerinden yapılan anonslarla, Yunanistan Milli Marşı çalındığı zaman ıslıklanmaması istendi. 
     Buna rağmen Yunan Milli Marşı’nın çalındığı sırada tribünlerden ıslık sesleri duyuldu. Bu durum karşısında Devlet Bakanı ve Başbakan Yardımcısı Mehmet Ali Şahin ile Futbol Federasyonu Başkanı Levent Bıçakcı elleriyle taraftarları engellemeye çalıştıkları görüldü. 
     Öte yandan güvenlik güçleri, tribünlerde açılan politik pankartları süratle kaldırdı. 
     
</TEXT>
</DOC>
