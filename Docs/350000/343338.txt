<DOC>
<DOCNO> 343338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy23.html </URL>
<DATE> 2005/05/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
CHP'li Yıldız Dokunulmazlığımı kaldırın beni yargıya gönderin 
</HEADLINE>
<TEXT>

     CHP Şanlıurfa Milletvekili Mahmut Yıldız, 22 yıllık müteahhitlik döneminde en ufak bir şaibesi olmadığını belirterek, dokunulmazlığının kaldırılmasını istedi. 
     TBMM Genel Kurulu’nda hakkındaki yolsuzluk iddialarını cevaplandırmak için gündemdışı söz alan Yıldız, 1985’te ihalesi yapılan Batman Barajı’nın ihaleyi alan firma tarafından bitirilmediğinden baraj inşaatı işinin kendisinin de ortak olduğu firmaya devredildiği bildirdi. 
     Milletvekili seçildikten sonra şirketleriyle her türlü hukuki bağını bitirdiğini anlatan Yıldız, kendisi hakkında suçlamalarda bulunan kişilerin işsiz kaldığından dolayı bu yolu seçtiklerini belirtti. 
     Yolsuzlukla ilgili şikayet dilekçesinde kendisinin isminin yer aldığını ancak muhatabın kendisi değil firma olduğunu anlatan Yıldız, 20 yıl süren baraj inşaatı sırasında 130 hakediş raporu 
     hazırlandığını, bu raporlarda DSİ’deki 15 yetkilinin imza ve onayı olduğunu kaydetti. CHP Genel Saymanlığı görevinde bulunduğu için bu tür iddialarla karşılaştığına değinen Yıldız, şöyle devam etti "Senaryolarda adım kullanılarak yıpratılmak isteniyor. Beni, haksız suçlama yükünün altında fazla tutmayacağınıza inanıyorum. 22 yıllık müteahhitlik dönemimde en ufak bir şaibeye maruz kalmadım. Toplumdaki itibarımı, temiz adımı geri istiyorum. Üzerimdeki zırhı alın, beni yargıya gönderin. Yargılanma imkanını bana vermenizi istiyorum. Başkalarının zırhının kaldırılmasını istemiyorum. Sadece kendi dokunulmazlığımın kaldırılmasını istiyorum." 
     
     DÜNYA SÜT GÜNÜ... 
     TBMM Genel Kurulu’nda 21 Mayıs Dünya Süt Günü nedeniyle gündemdışı söz alan AK Parti Adana Milletvekili Vahit Kirişçi, süt arzının artışı nedeniyle satış fiyatlarında düşüş meydana geldiğini söyledi. 
     Süt ve süt ürünlerinin yeterince tüketilmediğini anlatan Kirişçi, sütteki yüzde 8 ila 18 oranlarındaki katma değer vergisinin kayıtdışı ekonomiye yol açtığını ifade etti. 
     Kirişçi, yılda 10.6 milyon ton süt üretildiğini, ancak süt ürün çeşitliliğinin arttırılması gerektiğini bildirdi. 
     Avrupa ülkelerinde 900 çeşit peynir üretildiğini anlatan Kirişçi, Türkiye’deki sütün sadece yüzde 19’unun model işletmelerde değerlendirildiğini söyledi. 
     
     ÇAY ÜRETİCİLERİNİN DESTEKLENMESİ... 
     AK Parti Rize Milletvekili Abdulkadir Kart ise gündemdışı konuşmasında çay üreticilerinin sorunlarına değindi. 
     Karadeniz Bölgesi 1 milyon insanın çay üreticiliği ile geçimini sağladığını kaydeden Kart, 1950’li yıllarda mısır ve fındık tarlalarına çay ekilmesi için devlet tarafından teşviklerin verildiğini söyledi. 
     Önceki yıllara göre, et ve zeytine oranla çayın 10 ila 20 kat değer kaybettiği belirten Kart, çay üretimin oldukça güç olduğunu ve tamamen insan gücüyle üretim yapılabildiğini anlattı. 
     Köylerden göçün önlenmesi için tarımın sübvanse edilmesi gerektiğini kaydeden Kart, "Kentsel dönüşüm projelerine ayrılan pay, tarımda sübvansiyon için ayrılmalı. Tarımın desteklenmesiyle göç önlenir, kentsel dönüşüm projelerine de ihtiyaç kalmaz" dedi. 
     Bu arada, kabul edilen Danışma Kurulu önerisi uyarınca TBMM Genel Kurulu yarın saat 13.00’te toplanarak, Enerji ve Tabii Kaynaklar Bakanı Hilmi Güler hakkında CHP milletvekillerince verilen gensoru önergesini görüşecek. 
     
</TEXT>
</DOC>
