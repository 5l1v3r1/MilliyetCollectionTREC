<DOC>
<DOCNO> 309524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko12.html </URL>
<DATE> 2005/01/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Babacan Türkiye'nin uzun vadeli plan ve hedeflerini anlatacağız 
</HEADLINE>
<TEXT>

     Mustafa Seven AA 

Devlet Bakanı Ali Babacan, ''Türkiye'nin 2020 yılındaki Avrupa vizyonu içinde yer alması, Türkiye'nin AB vizyonu içinde ne derece önemli bir geleceğe sahip olduğunu gösterir'' dedi. 
     Bakan Babacan, Dünya Ekonomik Forumu DEF çerçevesinde geldiği İsviçre'nin Davos kasabasında, A.A muhabirinin sorularını yanıtladı. 
     Davos toplantılarına Başbakan Recep Tayip Erdoğan başkanlığında geniş bir heyetle katılacaklarını anlatan Babacan, Davos'un, Türkiye'nin sesini çok daha etkili şekilde duyurabilmesi açısından çok önemli bir ortam olduğunu söyledi. 
     
     YABANCI SERMAYE GİRİŞİ 
     Bu arada yabancı sermaye açısından Türkiye'de en çok merak edilen konunun, ''uzun vadeli siyasi ve ekonomik istikrar'' olduğunu vurgulayan Babacan, bu çerçevede AB'nin, Türkiye'nin uzun vadeli istikrarını garanti altına almak bakımından son derece önemli olduğunu bildirdi. 
     17 Aralık'tan hemen sonra yabancı yatırım konusunda çok önemli sonuçlar alındığının altını çizen Babacan, kararın hemen ardından Türkiye'ye önemli ölçüde portföy cinsinden yatırım girişi olduğunu bildirdi. 
     Babacan, AB kararının hemen ardından yabancı sermayenin ilgisini gösteren en güzel örneği ise 20 Aralık tarihinde Araç muayene istasyonları ihalesinin, Özelleştirme İdaresi'nin hiç tahmin etmediği bir fiyatla tamamlanması olarak gösterdi. 
     Babacan, yine 17 Aralık'ın bir neticesi olarak, Türk Telekom'a ilgi gösteren kuruluşların, bu alanda en önemli yabancı kuruluşlar olduğunu hatırlattı. 
     Bütün bunların 17 Aralık sonrası gelişmeler olduğunu yineleyen Babacan, önümüzdeki günlerde Türkiye'ye daha çok yabancı yatırımcı ilgisinin olacağını vurguladı. 
     Tasarruf Mevduatı Sigorta Fonu TMSF başkanının da Davos'a geldiğini hatırlatan Babacn, Özelleştirme İdaresi ile TMSF ile Özelleştirme İdaresi elinde varlıkların bulunduğunu, bu kuruluşların porföyündeki varlıkları yabancı yatırımcılara anlattıkları ölçüde daha iyi şartlarda satış yapabileceklerini belirtti. 
     Devlet Bakanı Babacan, bundan sonra Türkiye'deki kısa vadeli ekonomik gelişmelerden çok, orta vadeli plan ve hedeflerin önem taşıması gerektiğini, Türkiye'nin AB sürecinde uzun vadeli bir vizyon çizmesinin daha önemli olduğunu belirtirken, uzun vadeli vizyon planını Davos'ta anlatacaklarını ifade etti. 
     
     BABACAN, 4 AYRI OTURUMDA KONUŞACAK 
     Öte yandan DEF çerçevesinde, 4 ayrı oturuma konuşmacı olarak katılacağını hatırlatan Bakan Babacan, bu oturumlardan birinin başlı başına Türkiye'ye ayrıldığını, Türkiye konulu bu toplantıya Başbakan Erdoğan'ın da katılacağını belirtti. 
     Söz konusu toplantıda Türkiye ile ilgili bir vizyon sunulacağını bildiren devlet bakanı, bu toplantının yanı sıra Avrupa konulu iki toplantıya da konuşmacı olarak davet edildiğini ifade etti. 
     Cuma günü, ''2020 yılında Avrupa'' konulu bir oturumda konuşmacı olarak yer alacağını anlatan Babacan, bu toplantıda 2020 yılındaki Avrupa vizyonunda Türkiye'nin görüşlerinin de yer alacağını belirterek, ''Türkiye, Avrupa'nın kısa ve uzun vadeli perspektifinnin bir parçası olarak görülüyor'' dedi, Türkiye'nin 17 Aralık sonrasında dünya gündemine oturduğunu ve yakından izlenmesi gereken bir ülke konumuna geldiğini hatırlatan Ali Babacan, ''önümüzdeki dönemi, medeniyetlerin çatışması değil barış içinde, birarada yaşamasının ispat edilmesi gereken bir dönem olarak düşünüyorum ve Türkiye'nin AB süreci bu açıdan da önem taşıyor'' diye konuştu. 
     
     İKİLİ TEMASLAR 
     Bakan Babacan, DEF çerçevesinde kendisiyle ikili görüşme yapmak için özel ve resmi kesimden çok sayıda talep geldiğini de vurgularken, bütün bu talepleri değerlendirerek ikili görüşmelerde bulunacağını söyledi. 
     Babacan, kendisiyle görüşme isteğinde bulunan kesimlerin, finans ve reel sektör temsilcileri ve bazı ülkelerin bakanlarından oluştuğunu da kaydetti. 
     
</TEXT>
</DOC>
