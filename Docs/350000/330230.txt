<DOC>
<DOCNO> 330230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/agun.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
6 gizli belge de 'intihal var' diyor 
</HEADLINE>
<TEXT>


Başbakanlık Müsteşarı Prof. Dinçer'in 'intihal' dosyası, iki üniversite ve YÖK arasında 6 resmi belgeye konu oldu. Milliyet o belgeleri buldu 

Abbas GÜÇLÜ 

Milliyet, Başbakanlık Müsteşarı Prof. Dr. Ömer Dinçer'in, 1996 yılında Yrd. Doç. Dr. Yahya Fidan'la birlikte yazdığı "İşletme Yönetimi" adlı kitapta "intihal" aşırma yapmakla suçlandığı belgelere ulaştı. 

Başbakan reddetmişti 
Başbakan Erdoğan'ın, "Ismarlama haberler" ifadesiyle reddettiği intihal dosyası, iki üniversite ile Yükseköğretim Kurulu arasında 6 resmi belgeye konu oldu. 
Erdoğan'ın, "Herkes şunu bilsin ki, sonuna kadar kendisiyle çalışacağım. Hakkındaki iddialar Başbakanlık'taki göreviyle ilgili değil, akademik kariyeriyle ilgilidir. Bu iddiaların doğru veya yanlış olması benimle yaptığı çalışmayı etkilemez" sözleriyle sahip çıktığı Dinçer'in Marmara Üniversitesi'nde M.Ü. öğretim üyesiyken Sivas Cumhuriyet Üniversitesi'nden C.Ü. Fidan'la yazdığı kitaba ilişkin 6 gizli belge ortaya çıktı. 
Dinçer'in, halen Kültür Üniversitesi Rektörü olan Prof. Dr. Tamer Koçel'in kitabından "aşırmalar yaptığı" iddiasını içeren belgeler özetle şöyle 

BELGE 1 
Etik Komisyon Aşırmalar var 
Prof. Dr. Timur Esener, Prof. Dr. Reyhan Eğilmez ve Prof. Dr. Nevzat Battal'dan oluşan Cumhuriyet Üniversitesi Yayın Etiği İnceleme Komisyonu, Hürriyet'te 11 Şubat 2004'te çıkan haber üzerine başlattığı incelemenin ardından 3 Mart 2004'te rektörlüğe gönderdiği yazıda, şu ifadeleri kullandı 
"Prof. Dr. Ömer Dinçer ve Yrd. Doç. Dr. Yahya Fidan tarafından 1996 yılında Beta Basımevi'nde yayımlanan 'İşletme Yönetimi' adlı kitabında, yine aynı basımevinde 1995 yılında yayımlanan Prof. Dr. Tamer Koçel'in 'İşletme Yöneticiliği' kitabından aşırmalar bulunduğu tespit edilmiştir. Her ne kadar bazı dipnotlarda Koçel'in adı zikredilmişse de, isim zikredilmeden birebir alıntıların yapıldığı tespit edilmiş ve yazının ekinde sunulmuştur. Komisyonumuz, Dinçer ve Fidan'ın Yayın Etiği Yönergemizin 6. maddesine göre, 'Aşırma' yaptıkları kanaatine varılmıştır." 
Ekte, İşletme Yönetimi kitabının 174 - 177 ve 181 - 198. sayfa kopyaları ile İşletme Yöneticiliği T.Koçel kitabının 162 - 224. sayfalarının kopyalarına yer verildi. 

BELGE 2 
C.Ü. Suç sabit 
C.Ü., Rektör Prof. Dr. Ferit Koçoğlu imzasıyla YÖK Başkanlığı'na şu yazıyı gönderdi 
Üniversitemiz Yayın Etiği İnceleme Komisyonu'nca Prof. Dr. Ömer Dinçer ile üniversitemiz öğretim üyesi Yrd. Doç. Dr. Yahya Fidan'ın 1996 yılında birlikte yazdıkları 'İşletme Yönetimi' isimli kitapta, Prof. Dr. Tamer Koçel'in 'İşletme Yöneticiliği' isimli kitabından yayın etiğine uymayan şeklinde birçok alıntı aşırma yapıldığı tespit edilmiştir. Suç sabit olmakla birlikte, suçun 1996 yılında işlenmiş olması nedeniyle zamanaşımına uğradığı yönünde değerlendirme yapılmış ve bu sebeple bir disiplin soruşturmasına konu edilmemesine karar verilmiştir. 

BELGE 3 
YÖK Gereğini yapın 
YÖK'ün, Başkan Vekili Prof. Dr. Savaş Küçükyavuz imzasıyla M.Ü. Rektörlüğü'ne gönderdiği yazı şu ifadeleri içeriyor 
C.Ü. Rektörlüğü'nden alınan 08. 04. 2004 tarihli yazıda ... Doç. Dr. Yahya Fidan'ın üniversiteniz öğretim üyesi Prof. Dr. Ömer Dinçer ile birlikte yazdıkları 'İşletme Yönetimi' isimli kitapta 'İşletme Yöneticiliği' kitabından yayın etiğine uygun olmayan bir şekilde birçok alıntı yapıldığının tespit edildiği belirtilmiştir. ... Konunun incelenmesi ve fiilin işlendiği tarihte üniversiteniz öğretim üyesi olan Prof. Dr. Ömer Dinçer hakkında gerekli işlemin yapılması hususunda bilgilerinizi ve gereğini rica ederim. 

BELGE 4 
M.Ü. Konuyu inceleyin 
M.Ü. Rektörü Prof. Tunç Erem, M.Ü. Hukuk Fakültesi'nden Prof. Dr. Turan Yıldırım'dan konu hakkında inceleme yapılmasını şu yazıyla istedi 
C.Ü. Yayın Etiği Komisyonu'nca yapılan inceleme sonucunda üniversitemiz öğretim üyesi iken, 27. 10. 2003 tarihinde Başbakanlık Danışmanı olarak naklen atanan Ömer Dinçer ile Yahya Fidan'ın birlikte yazdıkları 'İşletme Yönetimi' isimli kitapta ... 'İşletme Yöneticiliği' isimli kitaptan yayın etiğine uygun olmayan bir şekilde birçok alıntı yapıldığı belirtilmiştir. ... Konu hakkında ön inceleme yapılarak sonucundan YÖK Başkanlığı'na intikal ettirilmek üzere rektörlüğümüze bilgi verilmesini rica ederim. 

BELGE 5 
Zamanaşımına uğradı 
Prof. Dr. Turan Yıldırım, M.Ü. Rektörlüğü'ne 3 Şubat 2005'te şu yanıtı gönderdi 
Üniversitemiz öğretim üyesiyken Başbakanlık Müsteşarlığı görevine atanan Prof. Dr. Ömer Dinçer'in, Prof. Dr. Tamer Koçel tarafından yazılan 'İşletme Yöneticiliği' isimli kitaptan yayın etiğine aykırı şekilde 'aşırma' yaptığı tespit edilmiştir. Yükseköğretim Kurumları Yönetici, Öğretim Elemanı ve Memurları Disiplin Yönetmeliğinin 11 a-3 maddesine göre, bu eylem üniversite öğretim mesleğinden çıkarma cezasını gerektiren fiil ve haller arasında düzenlenmiştir. Ancak suçun işlendiği tarih kitabın yayım tarihi 1996 olduğu için, Yönetmeliğin 19. maddesine göre, ceza verme yetkisi zamanaşımına uğramıştır. Yönetmeliğin 19. maddesinin son fıkrasına göre, disiplin cezasını gerektiren fiil ve hallerin işlendiği tarihten itibaren iki yıl içinde disiplin cezası verilmediği takdirde ceza verme yetkisi zamanaşımına uğramaktadır. 

BELGE 6 
'Suç' tarihi 96 
M.Ü. Rektörü Prof. Dr. Tunç Erem, YÖK Başkanlığı'na 15 Mart 2005'te gönderdiği yazıda şu bilgileri verdi 
... Konu hakkında, üniversitemiz Hukuk Fakültesi İdari Hukuk Anabilim Dalı Başkanı Prof. Dr. Turan Yıldırım tarafından ön inceleme yapılmıştır. İnceleme sonunda, suçun işlendiği tarih 1996 yılı olduğu için, ceza verme yetkisi zamanaşımına uğradığından, eylem tarihi üzerinden dokuz sene geçtiğinden dolayı disiplin yönünden bir işlem tesis etmek mümkün olmadığı sonucuna varılmıştır. 



</TEXT>
</DOC>
