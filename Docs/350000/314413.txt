<DOC>
<DOCNO> 314413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko09.html </URL>
<DATE> 2005/02/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türk Bankacılık sektöründe yılın ilk evliliği... 
</HEADLINE>
<TEXT>

     Türk bankacılık sektöründe yılın ilk evliliği, Fransız BNP Paribas ile Türk Ekonomi Bankası TEB arasında gerçekleşti. 
     Türk Ekonomi Bankası'nın yüzde 84.25'ine sahip TEB Mali Yatırımlar A.Ş'nin yüzde 50'sini temsil eden hisseler, dün BNP Paribas'a devredildi. 
     TEB'in ana hissedarı TEB Mali Yatırımlar A.Ş, şirketin sermayesinin yüzde 50'sini temsil eden 9 milyar 50 milyon adet hissenin 22 Kasım 2004 tarihinde Hasan Tevfik Çolakoğlu, Ali Nuri Çolakoğlu ve Çolakoğlu Metalurji A.Ş. ile BNP Paribas arasında imzalanan ve aynı gün kamuya duyurulmuş olan hisse alım sözleşmesinin hükümleri uyarınca dün, Hasan Tevfik Çolakoğlu, Ali Nuri Çolakoğlu ve Çolakoğlu Metalurji A.Ş. tarafından BNP Paribas'a devredildiğini açıkladı. 
     
     TÜRK EKONOMİ BANKASI YÖNETİM KURULU'NA 2 FRANSIZ ATANDI 

     Türk Ekonomi Bankası'nda TEB ,hisse devri sonrası yönetime 2 Fransız atandı. 
     TEB'den Borsa'ya gönderilen açıklamaya göre, bankanın dün yapılan Yönetim Kurulu toplantısında, 10 Şubat 2005 tarihinden geçerli olmak üzere istifa eden Yönetim Kurulu Üyeleri Cihat Madanoğlu ve Aydın Esen'in yerlerine, TEB Mali Yatırımlar A.Ş.'yi temsilen Michel Roger Chevalier ve Jean Jacques Marie Santini atandı. 
     Banka denetçiliği görevinden istifa eden Ayşe Özdemir'in yerine de Musa Erden getirildi. 
     Türk Ekonomi Bankası Yönetim Kurulu'nda Yavuz Canevi Başkan, Dr. Akın Akbaygil Başkan Vekili ve Görevli Üye, Varol Civil Görevli Üye ve Genel Müdür, İsmail Yanık Görevli Üye ve Refael Taranto Üye olarak görev yapıyor. 
     
     ANLAŞMA İSTANBUL'DA İMZALANDI 

     Türk Ekonomi Bankası'nın TEB yüzde 84.25'ine sahip olan TEB Mali Yatırımlar A.Ş. ile BNP Paribas ortaklığına ilişkin anlaşma, İstanbul'da düzenlenen törenle imzalandı. 
     Avro bölgesinin en büyük bankası olarak gösterilen Fransız BNP Paribas, TEB Mali Yatırımlar A.Ş'nin yüzde 50 hissesini 216.8 milyon dolara satın aldı. 
     Çırağan Sarayı'nda gerçekleştirilen törende, TEB Yönetim Kurulu Başkanı Yavuz Canevi ile BNP Baribas'ın Yönetim Kurulu Başkanı Danışmanı Jacques de Larosiere tarafından ortaklık anlaşmasına imza konuldu. 
     Verilen bilgiye göre, BNP Paribas, TEB Mali Yatırımlar'ın yüzde 50'sine ortak olarak Türk Ekonomi Bankası'nın yanı sıra TEB Yatırım, TEB Leasing, TEB Factoring, TEB Sigorta, TEB Portföy Yönetimi ve Amsterdam'da bir Hollanda bankası olarak faaliyet gösteren The Economy Bank NV'de de pay sahibi oldu. 
     TEB Mali Yatırımlar A.Ş. ile BNP Paribas arasında ortaklık görüşmeleri geçen yıl Haziran ayı sonunda başladı. 
     Bünyesinde bütün finansal hizmetler yelpazesini barındıran TEB Grubu'nun 30 Eylül 2004 tarihi itibariyle konsolide büyüklüğü 5 milyar 143 milyon 144 bin YTL, özkaynakları ise 387 milyon 700 bin YTL'ye ulaştı. 
     Türkiye genelinde 90 şubesi bulunan TEB'in 2 bin 600'e yakın çalışanı bulunuyor. 
     
     1927'DE KURULDU 

     Bankacılık ve diğer mali alanlardaki faaliyetlerini TEB markası altında sunan TEB Grubu'nun ilk kuruluşu olan Türk Ekonomi Bankası, 1927 yılında İzmit'te ''Kocaeli Bankası T.A.Ş.'' unvanı ile mahalli bir banka olarak kuruldu. Banka, 1981 yılında Çolakoğlu Grubu tarafından satın alındı. 1982 yılında ismi ''Türk Ekonomi Bankası A.Ş.'' olarak değiştirildi ve yönetim merkezi İstanbul'a taşındı. 
     1982 yılından 1987'ye kadar geçen dönemde altyapının tamamlanması, iç işleyiş, denetim ve faaliyet ilkelerinin oturtulması, müşteri merkezli bir bankacılık kültürünün oluşturulması için çalışıldı. 
     1980'li yılların sonunda başlayan ilk özelleştirme çalışmalarının sonucu olarak ortaya çıkan danışmanlık ve aracılık hizmetlerine olan ihtiyaca paralel olarak TEB, Türkiye'de yatırım bankacılığı faaliyetlerine başlayan ilk banka oldu. 
     TEB, 1987-1992 döneminde ticari bankacılık, kurumsal finansman, hazine işlemleri ve özel bankacılık temel faaliyetlerinde yoğunlaştı. 
     1994 yılındaki ekonomik krizden sonra sektörde yaşanan büyüme trendine paralel olarak, pazar payını, etkinliğini ve hizmet çeşitlerini artırmak amacıyla 1995 yılından itibaren büyüme ve genişleme dönemine giren TEB, temel faaliyet alanlarına bireysel bankacılığı da ekledi ve şube sayısını artırdı. 
     TEB, 1996 yılından itibaren, hizmet çeşidini artırmak amacıyla kurulan TEB Finansal Kiralama, TEB Factoring ve TEB Sigorta'da iştirak sahibi oldu. Sermaye Piyasası mevzuatında yapılan değişiklikler gereği bünyesinde sürdürdüğü sermaye piyasası faaliyetlerini, en büyük hissedarı olduğu TEB Yatırım Menkul Değerler'e devretti. Banka ayrıca, Hollanda'da kurulan The Economy Bank N.V., hisse senetleri İMKB'de işlem görmekte olan Varlık Yatırım Ortaklığı, TEB Kıymetli Madenler ve 2000 yılının başında faaliyete geçen TEB Portföy Yönetimi şirketinin de ortağı konumunda bulunuyor. 
     Bankanın temel faaliyet alanlarını, kurumsal, ticari, bireysel ve özel bankacılık işlemleri ile Hazine ve sermaye piyasası işlemleri oluşturuyor. 
     
     16. BÜYÜK BANKA 

     Türk Ekonomi Bankası, Eylül 2004 tarihi itibariyle 3 katrilyon 654 trilyon liralık toplam aktifleri ile Türk bankacılık sisteminde aktif büyüklükte 16. sırada yer alıyor. 
     Bu tarih itibariyle bankanın toplam kredi büyüklüğü 1 katrilyon 577.2 trilyon lira, toplam mevduatı 2 katrilyon 348.4 trilyon lira, toplam özkaynakları 368 trilyon 227 milyar lira, bilanço dışı yükümlülükleri 6 katrilyon 458.5 trilyon lira, ödenmiş sermayesi 57 trilyon 800 milyar lira düzeyinde bulunuyor. 
     Türk Ekonomi Bankası'nın İMKB'de oluşan fiyata göre 4 Şubat tarihi itibariyle piyasa değeri 566 milyon 440 bin YTL olarak gerçekleşti. 
     
     "TÜRKİYE EKONOMİSİNE BİZ DE KATKIDA BULUNACAĞIZ'' 

     BNP Paribas'ın Yönetim Kurulu Başkan Danışmanı ve IMF eski Başkanı Jacques De Larosiere, TEB Mali Yatırımlar ile yüzde 50-50 ortaklık yapmalarına ilişkin, ''Biz bu ülkeye becerilerimizin, know-how'umuzun, enerjimizin ve hatta dostluğumuzun en iyisini getireceğiz. Türkiye ekonomisine biz de katkıda bulunacağız'' dedi. 
     Larosiere, ortaklık anlaşmasının imzalandığı törende yaptığı konuşmada, bugünün hem kendisi hem de BNP Paribas için muhteşem bir gün olduğunu belirttti. 
     13-14 yaşındayken 2 yıl Türkiye'de yaşadığını anlatan Larosiere, ''Kaderin bir cilvesiyle BNP Paribas ile İstanbul'a geldim. Benim için duygusal bir gün'' diye konuştu. 
     BNP Paribas gibi küresel bir bankanın neden Türkiye'de yatırım yaptığını ve bir Türk bankasıyla ortaklık kurduğunu açıklayan Larosiere, ''Biz Türkiye'nin çok önemli bir ülke olduğuna inanıyoruz'' dedi. 
     Türkiye'nin 70 milyonluk kalifiye ve çalışkan nüfusu bulunduğunu, büyüme potansiyeli, jeopolitik konumu ve kendini reformlara adamış bir ülke olduğunu, aynı zamanda ulusal değerlerine inandığını ifade eden Larosiere, şöyle dedi 
     ''İkinci sebebimiz ise Türkiye'nin büyüme potansiyelinin çok muazzam olması ve bu muazzamlık da giderek artacak. Çünkü AB müzakere görüşmeleri başlayacak ve bu süreçte ticaretin gelişmesi sağlanacak. Türkiye'ye daha fazla özel sermaye akışı olacak. 
     Üçüncü sebebimiz, buraya geliyoruz, çünkü, Türkiye'nin son yıllarda belli bir tutarlılığa ulaştığını düşünüyoruz. Siyasi istikrara da kavuştu. Hükümet hem ekonomik hem de ülkenin dışa açılması için kendini adadığını gösterdi.'' 
     
     ''GÖRDÜKLERİMİZ BİZE GÜVEN VERİYOR'' 

     Türkiye'nin bütçe durumunun giderek iyileştiğine, faiz dışı fazlanın GSYİH'nın yüzde 5'i civarında olduğu ve bunun kamu borcunun önemli ölçüde azalmasını sağladığına, enflasyonun tek haneli rakamlara düştüğüne, ulusal para birimine güvenin arttığına dikkati çeken Larosiere, ''Ben eski bir IMF yetkilisi olarak, hiç böyle hızlı bir düzelmeyi görmedim. Tabii ki işiniz bitmiş değil ama en azından geleceğiniz için çok şey vaat ediyor'' diye konuştu. 
     Larosiere, Türkiye'nin 2002 yılından bu yana yılda yüzde 5-6 büyüdüğünü, bunu özel yatırımlar ve ihracatla yaptığını vurgulayarak, şöyle devam etti 
     ''Bunlar çok etkiliyeci sonuçlar. Bu çabaların sürdürülmesi hayati önem taşamaktadır. Mali ve parasal istikrar politikalarının IMF ortaklığı ile devam etmesi çok önemli. Bence bu çabaların sürdürülmesi devam edecek ve bu kalıcı başarı için vazgeçilmez bir unsur. Yapısal refomlar ve özelleştirme, Türkiye'de büyümenin devamlı olmasını sağlayacak. 
     Mali ve kurumsal sektörlerde bir bankacı olarak gördüklerimiz bize güven veriyor. Bankacılık sektörünün yeniden yapılandırılması, en azından bankaların rehabilite olmasını sağladı. Devlet bankaları rehabilite oldu, özel sektör bankaları güçlendirildi. Bankacılık sektörü böylece ekonomiyi finansa edecek hale geldi ve mali şokları da tampon gibi koruyabilecek.'' Larosiere, TEB Mali yatırımlar ile yaptıkları ortaklığa işaret ederek, şöyle dedi 
     ''Böylesine önemli bir finansal topluluğa biz de Türkiye'de dahil olduğumuz için BNP Paribas, hem mutlu, hem gururlu, hem de imtiyaz sahibi olduğunu düşünüyor. Biz bu ülkeye becerilerimizin, know-how'umuzun, enerjimizin, hatta dostluğumuzun en iyisini getireceğiz. Böylece, Türkiye ekonomisine biz de katkıda bulunacağız.'' 
     
     ''TEB'İ ÇOK ÖNEMLİ BİR SATIN ALMA OLARAK GÖRÜYORUZ'' 

     BNP Paribas'ın Baş Operasyon Sorumlusu COO Jean Clamon da konuşmasında, 85'en fazla ülkede bulunduklarını, yaklaşık 100 bin çalışanları olduğunu, finansal hizmetlerde Avrupa'da lider ve ABD'de önemli ve gelişen bir yere sahip olduklarını, Asya'da güçlü bir konumda bulunduklarını söyledi. 
     Perakende bankacılık, varlık yönetimi ve servisleri, kurumsal ve yatırım bankacılığı olarak üç alanda faaliyet gösterdiklerini anlatan Clamon, Fransa'da perakende bankacılıkta 6 milyon bireysel müşterileri olduğunu, 292 milyar avro varlık yönettiklerini, kurumsal ve yatırım bankacılığından da çok kuvvetli olduklarını kaydetti. 
     Büyüme stratejilerini açıklarken, kuvvetli organik büyümeyi, karşılıklı satışlar ve ortaklıklarla güçlendirdiklerini, disiplinli ve fırsatları değerlendiren bir yaklaşımla aktif bir satın alma strateji izlediklerini ifade eden Clamon, bu doğrultuda TEB ile evlilik yaptıklarını söyledi. 
     Clamon, BNP Paribas'ın işlerinde sürdürülebilir büyüme gösterdiğini, net bankacılık gelirinin yüzde 5 artarak yaklaşık 19 milyon avroya ulaştığını, karlarda da artış gösterdiklerini belirtti. 
     Uluslararası perakende ve finansal servis hizmetlerinden bahseden Clamon, güçlü gelişme potansiyeli gösteren piyasalarda gelişen faaliyetler başlatmak veya ilerletmenin kendileri için önemli olduğunu belirterek, ''Bu da bizim organik büyümemizle olacak. Aynı zamanda Orta ve Doğu Avrupa ve Akdeniz bölgesi gibi yüksek potansiyele sahip piyasalarda varlığımızı kuvvetendirmekle'' dedi. 
     Clamon, TEB'i çok önemli bir satın alma olarak gördüklerini vurgulayarak, Türkiye'nin çok büyük büyüme vaat eden piyasalardan birisi olduğunu söyledi. 
     
     BNP PARİBAS-TEB SİNERJİSİ 

     BNP Paribas ile TEB arasindaki ortaklığın yaratacağı sinerjiden bahseden Clamon, ''Bu banka çok beceriyle yönetilmiş ve Türkiye'de iyi tanınan ve BNP Paribas için çok iyi bir ortak.'' dedi. 
     Bazı ilave beceriler katabileceklerini ifade eden Clamon, ticari finansman ve nakit yönetimi konusunda kurumsal müşteriyi güçlendirebileceklerini, TEB şirket işleri ve BNP Paribas arasında çarpaz satışlar geliştirebileceklerini, dünya çapındaki BNP Paribas ticaret merkezleri ağına TEB'i katabileceklerini söyledi. 
     Clamon, ''Mesela Fas'ta bir Türk masası açmak üzereyiz. Böylece, Fas'ta iş yapan Türk gruplarının pozisyonunu güçlendirmek istiyoruz. Başka ülkeler için de bu yapılacak'' dedi. 
     Clamon, TEB ve BNP Paribas arasında, gelişen Türk piyasasında perakende ve uluslararası bankacılık francisingi oluşturabileceklerini, TEB'e, BNP Paribas'ın bireysel, mesleki ve KOBİ müşterileri arasındaki know-how'u ve teknik uzmanlığından yararlanma imkanı vermek istediklerini söyledi. 
     Perakende müşterilerine sunulan ürün ve hizmetleri çeşitlendirebileceklerini, tüketici finansmanı ve konut kredilerinde bazı ilave beceriler katabileceklerini anlatan Clamon, ''Risk yönetimi açısından da bir platform oluşturabiliriz. Biz TEB'in zaten bu konuyu yönetim şeklinden yeterince etkilendik. Fakat bireyler için belki bazı ilave beceriler temin edebiliriz'' dedi. 
     
     ''TEB AYNI ZAMANDA, BNP İLE BİRLİKTE DIŞA AÇILAN BİR MARKA DA OLACAK'' 

     Türkiye Ekonomi Bankası TEB Genel Müdürü Varol Civil, ''TEB'in, BNP ile birlikte dışa açılan bir marka da olacağını'' söyledi. 
     Civil, PNP Paribas ile ortaklık anlaşmasının imzalandığı törende yaptığı konuşmasına, ''Güzel şeyler beklenmedik anlarda olur, yaz aylarında bir yemekte filizlenen bu işbirliğimiz, bugün bu noktalara geldi'' diyerek başladı. 
     Türkiye'nin yaşadığı krizlerden her seferinde TEB Grubu olarak güçlenerek çıktıklarını ve emin adımlarla yollarına devam ettiklerini vurgulayan Civil, TEB'in bugün Türkiye'nin ratinginde en iyi 2 bankadan birisi olduğuna işaret etti. 
     Civil, dünyanın 10 büyük global oyuncusundan biri olan BNP Paribas'la ortaklık kararı almalarını şöyle değerlendirdi 
     ''Biz o anda bankacılığın aslında çok romantik iş değil, mantık gerektiren bir iş olduğunu düşünerek böyle bir karara varmış olduk. Bu karara varırken, BNP'nin gücü yanında BNP'nin Türkiye stratejisini ve bankacılık ve finansta işler yapma anlayışını ve dolayısıyla kimyamızın uyuştuğunu gördük. 
     Finansal gücün yanında kimya uyuşmasının da önemli bir etki olduğunu kabul etmek lazım. Daha önce belirlediğimiz sinerjiden çok daha büyük şeyler olduğunu, Türkiye ekonomisine ve bankacılık sistemine BNP ile katacağımız şeyin hayal ettiğimizden daha fazla olduğunu bugün bu noktada görmüş durumdayız.'' TEB Grubu'nun ana şirketinin TEB Mali Yatırımlar olduğunu ve bunun yüzde 50'sinin hala en büyük hissedarları Çolakoğlu, yüzde 50'sinin de BNP'ye ait olduğunu anımsatan Civil, amiral gemisi TEB ile diğer şirketleri hakkında bilgi verdi. Civil, şunları söyledi 
     ''Geçtiğimiz yıl dokuzuncu ay itibariyle rakamlara bakarsak, yaklaşık 3.5 milyar dolarlık bir aktif büyüklüğümüz var. Bunun 1.2 milyar doları likit aktif. TEB ve onun diğer gruplarıyla birlikte bizim taşıdığımız menkul kıymetlerin toplam bilanço içindeki payı son derece azdır. Biz gerçek bankacılık işi yapıyoruz. Toplam kredilerimizin aktif içindeki payı da yüksektir, yaklaşık yüzde 50 civarında, 1.6 milyar dolar. Mevduatımız tüm grup olarak 2.4 milyar dolar. Özel bankacılıkta da 605 miyon dolar üzerinde fon yönetiyoruz. 
     Güçlü, likiditesi yüksek bir bankayız. Grup kredi kullanımı en düşük bankalardan birisiyiz. Çok güçlü risk yönetimimiz var. İhtiyatlı bir büyüme modelimiz vardı, bundan sonraki politikamız yine ihtiyatlı olacak ama daha emin adımlarla olacak. Serbest sermayesi en yüksek bankalarından birisiyiz. Orta ölçekli ama güçlü bir bankacılık altyapımız var.'' 
     
     ''BÜYÜME FIRSATLARI ÇIKARSA, DEĞERLENDİRİRİZ'' 

     TEB Mali Yatırımlar ile BNP Paribas ortaklığına, stratejik ortaklık olarak baktıklarını dile getirin Civil, ''Bu ortaklığı dünyayı ve Türkiye'yi tanıyan iki kurumun güçlerini birleştirmesi olarak görüyoruz. Burada amaç daha geniş müşteri hedefine ulaşmak'' dedi. 
     Civil, amaçlarının sadece Türkiye piyasasına yönelik olmadığını ifade ederek, şöyle konuştu 
     ''BNP ile birlikte, 85 ülkede faaliyet gösteren, bu kadar güçlü altyapısı olan bir grupla birlikte, onun getireceği sinerjiyle birlikte dış ülkelerle olan işlemlerimiz artacak. Yüzde 6.1 olan dış ticaretteki payımızı çok daha farklı noktalara götüreceğiz. TEB aynı zamanda BNP ile birlikte dışa açılan bir marka da olacak. Dolasıyla bu sinerjinin bize çok şey kazandıracağını düşünüyoruz. Sadece bireysel değil, diğer bütün alanlarda da işbirliğimiz ve sinerjimiz devam edecek.'' Yakın gelecekte nasıl bir TEB görüleceğinden bahsederken Civil, ''Öncelikle ilk atağımızı bireysel bankacılık alanında yapmak istiyoruz. Önümüzdeki dönemde, BNP'nin ürün gamını kullanarak daha geniş kitlelere hizmet eden, daha alt segmente hitap eden bir TEB göreceğiz'' şeklinde konuştu. 
     Kurumsal ve ticari bankacılık alanındaki altyapılarını kullanarak, küçük ve orta ölçekli firmalara daha yaygın hizmet vereceklerini, BNP'nin önemli faaliyet alanlarından destek alarak bu konuda da büyümelerini daha agresif hale getireceklerini kaydeden Civil, BNP ile nakit yönetiminde daha etkin ürünler sunma şansları olacağını ifade etti. 
     Civil, yakın vadede 150 şubeye ulaşmak istediklerini belirterek, ''Fakat burada doğacak farklı inorganik büyüme fırsatları çıkarsa ve bizim de büyüme stratejimize uygun olursa, bunları da değerlendirerek farklı noktada ulaşabiliriz'' dedi. 
     Faaliyet gösterdikleri leasing, sigorta, menkul kıymet hizmetlerinde de BNP ile büyümeyi sürdüreceklerini vurgulayan Civil, ''Yakın gelecekte daha etkin pazar payı olan bir TEB göreceğiz'' dedi. 
     
     ''ORTAKLIK, TÜRKİYE İÇİN DE ÖNEM TAŞIYOR'' 

     TEB Yönetim Kurulu Başkanı Yavuz Canevi de konuşmasında, TEB Mali Yatırımlar ve BNP Paribas ortaklığını değerlendirirken, ''Kendine ve ortağına güvenen bankaların stratejik güçbirliği olarak tanımlayabileceğimiz bu evliliğin geleceğe umutla ve heyecanla baktığını da gözden kaçırmamışsınızdır diye düşünüyorum'' dedi. 
     Türk bankacılık sisteminin aktif büyüklüğü toplamının, BNP Paribas'ın aktif büyüklüğünün altıda veya yedide birini oluşturduğuna dikkati çeken Canevi, büyük bir global oyuncunun TEB ile işbirliği yaparak Türkiye piyasasına gelmesinin önemini vurguladı. 
     TEB Mali Yatırımlar Yönetim Kurulu Başkanı Hasan Tevfik Çolakoğlu da, toplantının açılışında yaptığı konuşmada, ortaklığın, TEB Grubu için olduğu kadar Türkiye için de önem taşıdığını vurgulayarak, geçen yıl Haziran ayında başlayan ortaklık görüşmesinin her iki kurum için de olumlu seyrederek hızla sonuçlandığını kaydetti. 
     
     BNP PARIBAS'IN AÇIKLAMASI... 

     BNP Paribas, SPK'nın ''BNP Paribas'ın TEB Mali Yatırımlar A.Ş.'ye yüzde 50 oranında iştirak etmesi nedeniyle Varlık Yatırım Ortaklığı A.Ş.'ye dolaylı ortak olmasının, çağrıda bulunma zorunluluğu doğurmadığına'' karar verdiğini bildirdi. 
     Türk Ekonomi Bankası A.Ş. ile ilgili olarak BNP Paribas'dan İMKB'ye gönderilen yazıda, şu görüşlere yer verildi 
     ''Bilindiği üzere, BNP Paribas'nın TEB Mali Yatırımlar A.Ş.'nin sermayesinin yüzde 50'sini temsil eden hisseleri devralması nedeniyle BNP Paribas'nın Varlık Yatırım Ortaklığı A.Ş.'de dolaylı hisse sahibi olacağı belirtilerek Sermaye Piyasası Kurulu'nun Seri IV, No 8 sayılı Tebliği uyarınca Varlık Yatırım Ortaklığı A.Ş.'nin diğer ortaklarına ait hisse senetlerini cağrı yoluyla satın alma yükümlülüğünden muaf tutulması BNP Paribas ve TEB Mali Yatırımlar A.Ş. tarafından Sermaye Piyasası Kurulu'ndan 24 Aralık 2004 tarihli dilekçe ile talep edilmiştir. 
     Sermaye Piyasası Kurulu 07 Şubat 2005 tarih ve 4 130 sayılı kararı ile BNP Paribas'ın TEB Mali Yatırımlar A.Ş.'ne yüzde 50 oranında iştirak etmesi nedeniyle Varlık Yatırım Ortaklığı A.Ş.'ne dolaylı ortak olmasının çağrıda bulunma zorunluluğu doğurmadığına karar vermiştir. 
     Bu karar, 11 Şubat 2005 tarihinde TEB tarafından BNP Paribas'ya gönderilmiştir. Kamunun bilgilendirilmesi amacıyla keyfiyet bilgilerinize arz olunur.'' 
     
     LAROSIERE ''TÜRKİYE-IMF İLİŞKİSİ ÇOK VERİMLİ 

     BNP Paribas'ın Yönetim Kurulu Başkanı Danışmanı ve IMF eski Başkanı Jacques de Larosiere, ''Türkiye-IMF ilişkisi çok verimli. Türkiye hükümeti bu ilişkiyi canlı tutarak faydalar elde etti. Bu ilişkinin devam etmesi önemli'' dedi. 
     TEB Mali Yatırımlar ile ortaklık anlaşmasının imzalandığı törende soruları yanıtlayan Larosiere, bir gazetecinin BNP Paribas'ın son 5-6 yıldır Türkiye'ye ile yakından ilgilendiğini belirtip, neden orta ölçekli bir banka olan TEB'le ortaklık kurduğu ve TEB ile başka satın almalar yapıp yapmayacakları sorusunu cevapladı. 
     İlişkilerin hayatın bir parçası olduğunu, bir kurumla görüşüp işe yarar mı yaramaz mı diye değerlendirilebileceğini ifade eden Larosiere, ''Pazara, genel piyasadaki fırsatlara baktık ve TEB ortaklığına karar verdik. Bizim için fazlasıyla memnuniyet verici. Birbirimizi çok iyi anladığımızı düşünüyoruz'' diye konuştu. 
     Neden orta ölçekli bir bankayla ortaklık kurduklarından bahsederken, bankanın büyüklüğünden ziyade birinci olarak yönetimin kalitesinin önemli olduğunu vurgulayan Larosiere, şunları kaydetti 
     ''Bankacılık aslında zor sanattır. Biz de TEB'in çok becerikli yönetilen banka olduğunu fark ettik. İkincisi, aktiflerin niteliği önemli. TEB en az şüpheli kredisi olan bankalardan birisi. Bu bankanın yönetim niteliği ve Çolakoğlu'nun liderliği, bizim aradığımız özelliklerdi. Kendi bankamızda da ihtiyatlı yönetim aynı. Sağlam bir ortaklığın olmasının, Türkiye'nin büyümesini hızlandıran etkisi olabilir.'' Larosiere, Türkiye'de TEB ile yeni satın almalar olup olmayacağı sorusuna karşılık ''Bugün ilişkimiz son haliyle budur'' dedi. 
     
     ''KÜÇÜK HİSSEDARLAR İÇİN DE DEĞER YARATILDI'' 

     Larosiere, bir gazetecinin ''Şu an içinde bulunduğumuz sıkıntılı bir dönem var. IMF'den özellikle teşvikle ilgili eleştiriler geliyor ve yeni stand-by bir türlü imzalanmadı. Sizin tecrübelerinize bağlı olarak, IMF önce böyle sert mi çıkar, sonradan yumuşar mı, dediğini yaptırır mı '' sorusu üzerine, Türkiye ile IMF ilişkilerinin ayrıntılarını bilmediğini söyledi. 
     Larosiere, ''Al-ver hesabı. IMF birşeyler ister, hükümet kendi durumuna bakar. Ortak nokta bulunursa anlaşmaya varılır. Dışardan bakan biri olarak, Türkiye-IMF ilişkisi çok verimli, Türkiye'nin makro ekonomik yönetiminde kurumsal temel sağlandı. Türkiye hükümeti bu ilişkiyi canlı tutarak faydalar elde etti. Bu ilişkinin devam etmesi önemli'' diye konuştu. 
     BNP Paribas Uluslararası Bireysel Bankacılık ve Finansal Hizmetler Başkanı Pierre Mariani de TEB ortaklığında küçük hissedarlara çağrı muafiyetine ilişkin soru üzerine, bu ortaklığın bütün hissedarları kapsadığını söyledi. 
     Küçük hissedarlar için de değer yaratıldığını belirten Mariani, ortaklık görüşmelerine başlandığında hisse fiyatı 3.5-4 YTL iken, şimdi 9 YTL'nin üstünde olduğuna dikkat çekti. 
     Evlilik sonrası TEB yönetiminde değişiklik olup olmayacağı sorusu üzerine Mariani, yönetimde ciddi değişiklik olmayacağını, belki bazı alanlarda ilave olabileceğini belirterek, ''Banka yönetiminden son derece memnunuz'' dedi. 
     BNP Paribas'ın Baş Operasyon Sorumlusu COO Jean Clamon ise Türkiye'nin küresel hedefleri açısından nasıl bir pozisyonda olduğu sorusuna karşılık, küresel bir anlaşma yaptıkları TEB'i değişik alanlarda geliştirmek istediklerini kaydetti. 
     Yeni şubeler açma konusunda hırslı planları olduğunu belirten Clamon, Cezayir'de de bir Türk masası kurduklarını bildirdi. 
     
     ''DAVUL ÇALMAMIZIN BİR ANLAMI YOK'' 

     Bu arada bir gazetecinin, TEB Mali Yatırımlar Yönetim Kurulu Başkanı Hasan Tevfik Çolakoğlu'ndan yüzde 50'ye sahip hissedar olarak bu evliliği Türk ekonomisi açısından nasıl değerlendirdiğini sorup, ''Başka bir hissedar bu evliliği yapsaydı, benim görüşüm burada davul çalınırdı, ama sizleri çok sakin görüyorum'' demesi üzerine, TEB Yönetim Kurulu Başkanı Yavuz Canevi bir açıklama yaptı. 
     Canevi, ''Burada oturan 6 kişi her türlü soruya cevap vermeye hazır, ama Hasan Bey açılış konuşması yaptı. Burada davul çalmamamızın bir anlamı da var. Bu konuda yorum yapacak da birşey yok. Bu bankanın kültürü, karakteri, sahibinin yaklaşımı her zaman böyle olmuştur. Hiçbir zaman davul çalmamıştır, hiçbir zaman yüksek sesle, megafonla konuşmamıştır. Onun için bu kültürün de devam etmesi zaten temel anlayışımız'' dedi. 
     Ortaklık sonrası TEB isminde değişiklik olup olmayacağı sorusunu yanıtlayan TEB Genel Müdürü Varol Civil, TEB'in Türkiye'de iyi bilinen, saygın bir marka olduğunu belirterek, ''Kısa vadede TEB'in ismini değiştirmeyi planlamıyoruz. Ama, mutlaka BNP Paribas ortaklığını da bir şekilde gösterecek bir iletişim mekanizmasını tartışıyoruz'' değerlendirmesinde bulundu. 
     Bir soru üzerine, büyük ölçekli olmanın değil, etkin olmanın önemli olduğunu belirten Civil, ''Burada ölçek değil, karlılık, etkin, iyi yönetim ve risk yönetimine önem veren banka pozisyonumuzu devam ettirmek istiyoruz'' dedi. 
     Civil, operasyonel riske ilişkin soru üzerine, Basel II'nin 2007'de getireceği şeylere önemli ölçüde hazır olduklarını, risk yönetiminde dikkatli olan BNP Paribas'la da altyapılarını kuvvetlendireceklerini söyledi. 
     İnorganik büyümeye ilişkin soru üzerine Civil, fırsatlar çıkması ve bunun stratejilerine uygun olması durumunda inorganik büyüme olacağını kaydetti. 
     Civil, ''Mesela, Halkbank ile Pamukbank şubeleri birleşiyor. Dolayısıyla şube açmayı planlarken, o satışa çıkan şubelere talip olacağız. Bu da inorganik büyümenin bir türü olarak görülebilir. Ama, bunun dışında da ileride stratejimize uygun ve ekonominin gerektirdiği şartlar oluşursa, böyle bir inorganik büyüme gündeme gelebilir. Ama şu an için söz konusu değil'' dedi. 
     
</TEXT>
</DOC>
