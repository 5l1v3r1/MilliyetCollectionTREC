<DOC>
<DOCNO> 345904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/axspo01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kusursuz final 
</HEADLINE>
<TEXT>


Üç milyar insanın ekrandan canlı izlediği dev finalde tam not aldık. Güvenlik ve organizasyon planları harfiyen uygulandı, muhteşem gecede sorun yaşanmadı 


Günlerdir büyük bir heyecanla hazırlanılan Avrupa Şampiyonlar Ligi final maçı organizasyonunu kusursuz şekilde yaptık. 80 bin taraftarın Atatürk Olimpiyat Stadı'nda, yaklaşık 3 milyar insanın ise ekran başında izlediği dev finalde güvenlik ve organizasyonla ilgili planlar harfiyen uygulanırken, Türkiye tam not aldı. 
Karşılaşma öncesi düzenlenen çok sayıda dansçı ve öğrencinin katıldığı muhteşem şovlar nefesleri kesti. İki kale önüne davullar ve yaylardan yarım kalp çizildi. Daha sonra davul grubu gösterisini yaptı. Şampiyonlar ligi yıldızlarının temsil edildiği gösterinin ardından açılan iki takım bayrakları tribünleri coşturdu. 
İki takım taraftarları stadı adeta karnaval alanına çevirdi. Stada otobüs ve taksilerle gelen taraftarların giydikleri ilginç kıyafetler ve tribünlerde açtıkları pankartlar ilginç görüntüler oluşturdu. Çok sayıda taraftarın ise ellerinde Türk bayraklarını dalgalandırması dikkat çekti. Bu arada stada girişte bazı turnikelerdeki elektronik bilet okuyucularda problemler yaşandı. Milan ve Liverpool taraftarı olmayan seyircilerin ise bir süre trafiğe takıldıkları belirtildi. 


</TEXT>
</DOC>
