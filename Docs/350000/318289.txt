<DOC>
<DOCNO> 318289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo28.html </URL>
<DATE> 2005/02/24/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Real Zaragoza, Fenerbahçe maçı öncesi notlar... 
</HEADLINE>
<TEXT>

     UEFA Kupası 3. tur rövanşında Real Zaragoza ile deplasmanda karşılaşan Fenerbahçe'yi, bu zorlu mücadelede taraftarları yalnız bırakmadı. 
     La Romareda Stadı'nda yaklaşık 400'e yakın taraftar grubu takımlarına destek olabilmek için Zaragoza'ya geldi. 
     İstanbul'dan gelen taraftar grubunun yanısıra, İspanya ve çeşitli Avrupa ülkelerinden de çok sayıda taraftar Fenerbahçe'yi desteklemek için Zaragoza'da oldu. 
     Real Zaragozalı tarafarlar ise karşılaşmaya fazla ilgi göstermezken, 34 bin 596 kapasiteli La Romareda Stadı'nda boşluklar gözlendi. 
     Bu arada maçın başlamasına 15 dakika kala stat yetkilileri, yaptıkları anonsta taraftarlardan ırkçı tezahüratlarda bulunmamalarını istedi. 
     
     
     VAN HOOIJDONK 18 KİŞİLİK KADRODA 

     Sakatlığı nedeniyle uzun süre takımdan ayrı kalan Hollandalı futbolcu Van Hooijdonk, Real Zaragoza maçının 18 kişilik maç kadrosunda yer aldı. 
     En son ligin 12. haftasında forma giyen Hollandalı futbolcu, aylar sonra bir maçta 18 kişilik kadroya girdi. 
     Alman teknik adam, Tuncay Şanlı'ya ise yedekler arasında görev verdi. 
     Daum, Real Zaragoza ile yapılan ilk maçtaki performansı nedeniyle eleştirilen ve bir kısım taraftarın tepkisini çeken Selçuk'u ilk 11'de görevlendirdi. 
     Sakatlığı nedeniyle ligde Kayserispor maçına çıkmayan savunma oyuncusu Luciano, tedavisi tamamlanarak Real Zaragoza karşısında takımdaki yerini aldı. UEFA Kupası 3. tur ilk maçında cezalı olduğu için forma giyemeyen Aurelio, deplasmandaki bu önemli mücadelede forma giydi. 
     
     SAHA ERKENDEN TEMİZLENDİ 

     Dün akşam saatlerinden itibaren başlatılan çalışmalar sonucunda La Romareda Stadı'ndaki kar, sabah saatlerinde tamamen temizlendi. 
     Maçla ilgili güvenlik toplantısı ise bu sabah karşılaşmanın yapılacağı statda, kulüp, UEFA ve güvenlik yetkililerinin katılımıyla gerçekleşti. 
     
</TEXT>
</DOC>
