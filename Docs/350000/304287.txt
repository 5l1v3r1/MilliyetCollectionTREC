<DOC>
<DOCNO> 304287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun17.html </URL>
<DATE> 2005/01/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Doğa intikamını aldı... 
</HEADLINE>
<TEXT>

     Kıyılardaki mercan kayalıkları ve tropikal bir bitki olan mangrov bataklıkları ortadan kaldırılmamış olsaydı, Hint okyanusunda tsunaminin yol açtığı zararın çok daha az olabileceği belirtildi. 
     Dünya Doğa Fonu deniz programı başkanı Simon Cripps, mercan kayalıklarının ve mangrovların tsunami ve benzeri dalgaların şiddetini azaltan unsurlar olduklarını söyledi. 
     Cripps, ''Bunlar kuşkusuz dalgaları tamamıyla durdurmayacaktı, ancak mangrovların olduğu bölgelerde tahribatın çok daha az olduğunu gözlemledik'' dedi. 
     Cripps, deniz kaplumbağası yuvalama alanı yakınına kurulduğu için sıkı çevre koruma ilkelerine tabi tutulan Phuket'deki Marriott oteli örneğini gösterdi. Cripps, sahilin gerisine yapılan ve dolayısıyla kıyıdaki mangrovların korunduğu bu oteldeki fiziki tahribatın ve insan kaybının, bölgedeki diğer otellerden daha az olduğuna dikkati çekti. 
     Tropik kıyılar boyunca yetişen mangrovların karmaşık kök sistemi kıyıyı sağlamlaştırarak, tahrip edici dalgalara karşı bir kalkan görevi görüyor. BM Çere Programı da, bunların kıyıya denizden gelen tahribatın önlenmesinde hayati önem taşıdıklarını bildirdi. 
     Mangrov Hareket Programı'dan yapılan açıklamada da, ''mangrovlar ve mercan kayalıkları korunsaydı, pek çok yaşam kurtulabilirdi. Ama, doğanın dalgalara ve rüzgara karşı geliştirdiği bu hayati önemdeki tamponlar, aptalca bozuldu ve kaldırıldı'' denildi. 
     Cripps, turistik bölgelerin gelişmesi, karides avcılığı ve ulaşım altyapısı yüzünden dünyadaki mangrov bataklıklarının yarısı kadarının son 20-30 yılda yok olduğunu söyledi. Dünyada, 16 bin hektarlık mangrov alanı bulunduğu belirtiliyor. 
     Mercan kayalıklarının da, dinamitle balık avlama ve iklim değişimi yüzünden suların ısınması gibi sebeplerle tahrip olduğu belirtiliyor. 
     
</TEXT>
</DOC>
