<DOC>
<DOCNO> 310825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur18.html </URL>
<DATE> 2005/01/30/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
Eminönü - Kabataş tramvay hattı açıldı 
</HEADLINE>
<TEXT>

     Eminönü-Kabataş tramvay hattı, İstanbul Valisi Muammer Güler ve İstanbul Büyükşehir Belediye Başkanı Kadir Topbaş'ın katıldığı törenle açıldı. 
     Galata Köprüsü üzerinde düzenlenen törende konuşan Vali Güler, bugün tarihi bir gün yaşandığını belirterek, ''İstanbul'u yönetenlerin, kentin dört bir yanını raylarla kuşatması lazım'' dedi. 
     Kentin trafik sorununun çözülmesi için ya yolların çoğaltılması, ya da araç sayısının azaltılması gerektiğine işaret eden Güler, şunları kaydetti 
     ''Ancak bu ikisi de İstanbul'da zor. Yapılacak olan İstanbul'da araçların değil, insanların taşınmasıdır. Başkan Topbaş, 2005'e hızlı başladığını ve aceleci olduğunu söyledi. Biz de kendisinden metro konusunda daha aceleci olmasını bekliyoruz. İstanbul'un trafik karmaşasını metroya vereceğiniz ağırlıkla çözmenizi bekliyoruz. Kamuoyunun ve bütün İstanbulluların size destek vermesini istiyoruz. Sizin bunu başaracağınıza inanıyoruz.'' 
     
     TOPBAŞ'IN KONUŞMASI 
     İstanbul Büyükşehir Belediye Başkanı Kadir Topbaş da kent içinde raylı sistemin çok önemli olmasına karşın, geçmiş dönemde yapılan bir hata ile mevcut rayların üzerinin asfaltla kapatıldığını söyledi. 
     Onların korunması halinde bugün o hatların kullanılıyor olacağını ifade eden Topbaş, hattın açılmasında emeği geçenleri kutladı. 
     
     ''SULTANÇİFLİĞİ-EDİRNEKAPI 2006 ŞUBAT AYINDA AÇILACAK'' 
     Topbaş, diğer raylı sistem hatlarına ilişkin şu bilgileri verdi 
     ''Açılışını yaptığımız hat, Kabataş'ta Taksim füniküler sistemi ve deniz ulaşımı ile entegre olacak. Bu hat, Kabataş'tan Beşiktaş'a kadar uzayacak. Levent Metrosu'nu da Beşiktaş'a kadar indirmek için proje çalışması başladı. Yap-işlet veya olmazsa kendi öz kaynaklarımızla yapacağız. Dün temeli atılan Kadıköy-Kartal tramvay hattı 2008'e varmadan devreye girecek. Sultançifliği Edirnekapı raylı sistem hattının açılışı için 2006 Şubat ayını hedef koyduk. 4. Levent-Ayazağa metro hattı bitirilecek. 6-7 yıl uzayan Taksim-Yenikapı hattı birkaç yıl içinde devreye girecek. Böylece sisteme 90 kilometre raylı sistem hattı daha ilave etmiş olacağız. Ayrıca, Beylikdüzü Bakırköy'e, Üsküdar Ümraniye'ye bağlanacak. Otogar'dan Bağcılar-İkitelli, Olimpiyatköyü-Beylikdüzü bağlantısı yapılacak. Hedeflerimizi koyduk.'' 
     
     ''40 YIL SONRA KÖPRÜDEN GEÇEN İLK TRAMVAY'' 
     İETT Genel Müdürü Muammer Kantarcı da tramvay seferlerinin 1966'da kaldırıldığını hatırlatarak, ''40 yılın ardından köprüden geçen ilk tramvayın açılışını yapıyoruz. Hat ile hem yolculuk sayısı yüzde 12 artacak, hem de daha konforlu, hızlı ve güvenli bir ulaşım sağlanacak. Böylece güzergah üzerindeki otobüs seferleri yüzde 75 oranında azaltılacak'' dedi. 
     Eminönü-Kabataş arasındaki mesafeyi 5 dakikaya indirecek hattın bu koridordaki ulaşım sorununu ortadan kaldıracağını belirten Kantarcı, hattın aynı zamanda kara, deniz ve diğer raylı sistemlerle de entegre olacağını söyledi. 
     
     EMİNÖNÜ-KABATAŞ 5 DAKİKA 
     Kantarcı, 2.8 kilometre uzunluğundaki hat üzerinde Eminönü, Karaköy, Tophane, Fındıklı Mimar Sinan ve Kabataş olmak üzere 5 istasyon olacağını ve 2.5 dakikada bir yapılacak seferlerle saatte 10 bin yolcu taşınacağını kaydetti. 
     Transstroy-Hazinedaroğlu-Ünüvar ortaklığına 5 milyon 305 bin dolara ihale edilen hattın, yüzde 30'luk keşif artışı ve ilave işlerle 8 milyon 321 bin dolara malolduğu bildirildi. 
     Törende konuşmaların ardından İstanbul Valisi Muammer Güler, İstanbul Büyükşehir Belediye Başkanı Kadir Topbaş, İETT Genel Müdürü Muammer Kantarcı, İstanbul Ulaşım A.Ş Genel Müdürü Süleyman Pektaş ve bazı ilçe belediye başkanlarıyla diğer konukların katılımıyla kurdele kesilerek hattın açılışı gerçekleştirildi. 
     Açılışın ardından beraberinde Vali Güler ile vatman koltuğuna oturan Topbaş, tramvayı kendisi kullanarak Kabataş'a kadar götürdü. Bu arada mikrofonla yolculara durakları anons eden Topbaş, yolcular tarafından alkışlandı. 
     
</TEXT>
</DOC>
