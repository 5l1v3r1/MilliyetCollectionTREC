<DOC>
<DOCNO> 332577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy02.html </URL>
<DATE> 2005/04/12/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Yunanlı milletvekili çöp şişe bayıldı 
</HEADLINE>
<TEXT>

     Taylan YILDIRIM DHA 

      10'UNCU İzmir Tüyap Kitap Fuarı'nda, 'Ege'nin iki yakasında politika ve edebiyat' konulu panele konuşmacı olarak katılan CHP İzmir Milletvekili Kemal Anadol ve Yunanistan'ın Yeni Demokrasi Partisi Midilli Milletvekili Yannis Yanellis, akşam yemeğinde buluştu. Meslektaşı Kemal Anadol'la oldukça sıcak pozlar veren Yanellis, çöp şiş, yoğurt ve piyazdan oluşan mönüye bayıldığını söyledi. 
     Dün düzenlenen ve bir gazinin protestosuyla sıcak dakikaların yaşandığı, Türk- Yunan dostluğunda halkların öneminin sık sık vurgulandığı "Ege'nin iki yakasında politika ve edebiyat' konulu panelin ardından CHP İzmir Milletvekili Kemal Anadol, Yeni Demokrasi Partisi Midilli Milletvekili Yannis Yanellis ve 30 kişilik Yunan kafilesiyle çöp şişiyle ünlü Servet'in Yeri adlı restoranda biraraya geldi. Oldukça keyifli görünen Yannis Yanellis'i Midilli Adası'ndan gelen belediye ve valilik meclisi üyeleri de yanlız bırakmadı. Yanında oturduğu Kemal Anadol'la sıcak sohbete dalan Yanellis, meslektaşıyla birlikte dostluğa da kadeh kaldırdı. 
     Restoranın çöp şiş, yoğurt ve piyazdan oluşan mönüsüne bayılan Yanellis, "Türk mutfağı dünyadaki en iyilerden biri. İzmir'e çok geldim, her seferinde yeni tatlarla ülkeme döndüm'' dedi. 
     
</TEXT>
</DOC>
