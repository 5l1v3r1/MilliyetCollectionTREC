<DOC>
<DOCNO> 314927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur12.html </URL>
<DATE> 2005/02/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hacettepe Üniversitesi, otomotiv mühendisi yetiştirecek 
</HEADLINE>
<TEXT>

     Ekonominin öncü sektörlerinden otomotiv sanayiinin ihtiyaç duyduğu uzman mühendisler artık Türkiye'de de yetişecek. 
     Hacettepe Üniversitesi, mühendislik fakültesi bünyesinde otomotiv mühendisliği bölümü açacak. Üniversite, otomotiv mühendisleri yetiştirmek için, Mercedes-Benz Türk A.Ş. ve Esslingen Üniversitesi işbirliğiyle bir eğitim programı başlatılıyor. Türkiye'de "ilk" olan programa göre, teorik dersler Üniversite'nin Otomotiv Mühendisliği bölümünde, uygulamalı dersler ise Aksaray'daki Mercedes fabrikasında verilecek. Esslingen Üniversitesi ise programda görev alacak öğretim görevlilerinin eğitimini üstlenerek, kendi bünyesindeki öğretim üyelerinin de Türkiye'ye gelip, ders vermesini sağlayacak. 
     Otomotiv mühendisleri yetiştirecek bölümün açılması için hazırlanan niyet mektubu, yarın, Hacettepe Üniversitesi, Mercedes Benz Türk ve Esslingen Üniversitesi yetkililerinin katılacağı bir törenle imzalanacak. 
     
</TEXT>
</DOC>
