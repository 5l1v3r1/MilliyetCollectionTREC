<DOC>
<DOCNO> 316343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun01.html </URL>
<DATE> 2005/02/18/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Chirac Ailesi'nin sırları 
</HEADLINE>
<TEXT>

     Saadet ORUÇ - PARİS DHA 

      FRANSA Cumhurbaşkanı Jacques Chirac'ın bugüne kadar fazla gündeme gelmeyen özel yaşamı ve ailesi ile ilgili sırlar L'Express dergisinin son sayısına kapak oldu. 
     2005 yılının Kasım ayında 75 yaşına girecek olan 40 yıllık politikacı Jacques Chirac, hep siyaset sahnesindeki yüzüyle konuşuldu. Ailenin kamuoyunda tanınan üyeleri, Jacques Chirac'ın eşi Bernadette ve kızları Claude ile psikolojik sorunları olduğu bilinen Laurence. 
     
     GAFLARIYLA ÜNLÜ BAYAN CHIRAC 
     Chirac'ın özel yaşamındaki en ilginç portre, yaptığı gaflarla ünlü eşi Bernadette Chirac. Derginin haberine göre, eski Cumhurbaşkanı François Mitterand'ın eşi Daniella Mitterand ile de sık sık bir araya gelip cumhurbaşkanı eşi olmanın zorlukları' üzerine sohbet eden Bayan Chirac, "Eşim Cumhurbaşkanlığı'nı yatak düzeltmekten daha iyi beceriyor" gibi pek çok demece imza atmış. 
     Habere göre, Bernadette Chirac hoşlanmadığı Fransız siyasetçilere de çeşitli takma isimler bulmuş. Örneğin, İçişleri Bakanı Dominique de Villepin'in takma adı 'Neron'. Bayan Chirac, de Villepin'i bir keresinde "Günaydın bay strateji uzmanı" diye selamlamış. 
     
     SİNİR BOZUCU ESPRİ ANLAYIŞI 
     Dergiye göre, sinir bozucu' diye tanımlanan bir espri anlayışına sahip olan Bernadette Chirac pek de hazzetmediği eski Başbakan Alain Juppe'ye de "Eh, artık meteliksiz değilsiniz" demiş. Bir seyahat sırasında Chirac'ın otoriterliğine vurgu yapan milletvekillerine de "Keşke evde olduğu kadar ülkesinde de otoriter olsaydı, ne güzel olurdu" yanıtını vermiş. UMP lideri Nicholas Sarkozy, "Şu anda eşinizle aram iyi değil" diyerek reddetmeye bayan Chirac'tan kaçmaya çalışsa da görüşme gerçekleşmiş. Bayan Chirac görüşmede Sarkozy'ye "Fransızlar, sizin Jacques Chirac ile beraber çalışmanızı istiyor" diyerek UMP liderini uyarmış. 
     Habere göre, Bernadette Chriac son günlerde eşinin üçüncü kez cumhurbaşkanlığı olması fikrini Fransız siyasetçilerin kulağına fısıldamaya başlamış. Bayan Chirac siyasileri ikna etmek için şu cümleyi kullanıyormuş "Hataları var tabii ki. Ancak onun yerini dolduracak kimseyi göremiyorum. Zaten bundan başka bir işi de beceremez" 
     
     CHIRACLAR'IN ACISI LAURENCE 
     Chirac çiftinin 1958 doğumlu kızı Laurence ailenin konuşmaktan en çok kaçındıkları konu. Tıp eğitimi alırken, sağlık sorunları nedeniyle eğitimine ara veren Laurence, önce menenjit geçirmiş daha sonra bir akıl hastalığına yakalanmış. 1974 ve 1976 yıllarında Başbakan olan Chirac öğle yemeği için her gün 2 kez masaya oturuyormuş. Birincisi siyasal muhatapları için, ikincisi ise o gelmeden boğazından lokma geçmeyen kızı Laurence için... 
     
     SUÇLULUK DUYUYORLAR 
     Chirac’a yakın siyasetçilerin L'Express dergisine verdiği bilgiye göre, Chirac çifti çocuklarının rahatsızlığından dolayı büyük bir suçluluk duygusu içinde. 2 psikiyatristin sürekli takip ettiği Laurence, 13 Nisan 1990 günü anne ve babası Tayland'da tatildeyken, kendisine bakan hemşireden kaçarak, Paris'in 15'inci bölgesinde bulunan bir binanın dördüncü katındaki dairesinden atlayarak intihara teşebbüs etmiş. Başından ve kalçasından ağır yaralanan Laurence son anda kurtarılmış. Olaydan sonra Jacques Chirac polislere bizzat teşekkür ederken, Laurence, olayın gizliliği için askeri bir hastaneye kaldırılmış. Tedaviden sonra, Chirac doktorlara teşekkür ederek, bir isteklerinin olup olmadığını sormuş. Doktor ise, Paris’in meşhur konut sorununu dile getirince, hastane personeli Paris’te özel apartmanlara yerleştirilmiş. 
     
     CLAUDE CHIRAC BABASININ İLETİŞİM SORUMLUSU 
     Ailenin diğer kızı Claude ise babasının iletişim sorumlusu olarak tanınıyor. Claude'un bir yıl süren evliliğinin şahitlerinden biri ilginç bir isim şu anda Chirac'ın bir numaralı rakibi olan Sarkozy. Sarkozy’yi sadece Chirac değil, Claude Chirac'ın genç yaşta ölen eşi de kendisine rakip olarak görmüş olacak ki, L'Express'in haberine göre, Claude ile Nicholas Sarkozy arasında bir ilişki olup olmadığı sorusunu sık sık eşine sormuş. 
     Sarkozy ile başta Bernadette ve Claude olmak üzere Chirac ailesinin hep yakın ilişkileri olmuş. Ta ki Fransa siyasetinde taşlar yerinden kıpırdamaya başlayana dek Son günlerde L'Express'in haberi başta olmak üzere Fransız basınına Chirac ailesi ile ilgili sızan haberler gösteriyor ki, sıra şimdi bu dostluğun siyasi hırslar için pazarlanmasına gelmiş. 
     2007 yılında cumhurbaşkanlığına 3'üncü kez aday olması beklenen Chirac'ın özel yaşamıyla ilgili bu haber, Fransa siyasetindeki çekişmelerin gitgide ısınmaya başladığını gösteriyor. 
     
</TEXT>
</DOC>
