<DOC>
<DOCNO> 311595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/kohen.html </URL>
<DATE> 2005/02/02/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sadece Irak'ın iç işi mi 
</HEADLINE>
<TEXT>


IRAK seçimlerinden sonraki ilk demecinde Mesut Barzani Kuzey Irak'ta bağımsız Kürt devletinin ileride bir gün kurulacağını söyledi ve Türkiye'nin bu konuda öteden beri gösterdiği tepkiye karşılık olarak, hiç kimsenin ülkesinin iç işlerine karışamayacağını öne sürdü. 
Barzani'nin "iç işler" derken tam olarak neyi kastettiği sorulmaya değer. 
Eğer Irak devletinin iç işlerini kastediyorsa bu boş bir laf Halen işgal altında bulunan Irak -en azından bu aşamada- iç işlerinde egemen mi Saddam sonrası Irak'ın siyasal yapılanması, ABD başta olmak üzere çeşitli dış güçlerin yönetimi ve denetimi altında cereyan etmiyor mu 

BARZANİ, Kuzey Irak'taki Kürt bölgesinin "iç işleri"ni kastetmiştir. Doğru Irak Kürdistan'ı, ilk Körfez Savaşı'ndan sonraki yeni durum sayesinde, Bağdat'ın kontrolünden çıkmış ve bağımsızlığa yakın bir özerkliğe kavuşmuştur. Bölgede Kürtlerin çeşitli kurumları ile ayrı bir yönetim oluşturdukları ve özellikle ABD'nin Irak'ı işgalinden sonra bu yapılarını perçinledikleri de bir gerçek. 
Ancak bu, Kuzey Irak'ın ve örneğin Kerkük'ün, Irak'ın yeniden şekillenmesi sürecinde sadece o bölgede yaşayan Kürtlerin arzularının yerine getirileceği ve son sözü söylemek hakkının yalnız onlara ait olduğu anlamına gelmez. Olay, bütünü ile, Irak'ın yeni bir siyasal yapıya kavuşması ile ilintilidir ve bu, başta yakın komşuları olmak üzere, birçok "yabancı" ülkeyi de ilgilendirir. 

SORUMLU mevkilerde bulunan Iraklı Kürtler arasında onların da gönlünde bağımsızlık yatsa da gerçekleri görenler var. Barzani'nin bağımsızlıktan ve dış müdahalelerden bahsettiği gün, Irak geçici hükümetinde dışişleri bakanı olan Kürt yetkililerden Hoşyar Zebari, Kürtlerin düzenlediği "bağımsızlık referandum"nu "zamansız" olarak nitelendirdi. Ona göre, böyle bir hareket, ABD'den, Bağdat'taki merkezi otoriteden ve komşu ülkelerden tepki görecek ve huzursuzluk yaratacaktır... 
Kürt lider Celal Talabani de dünkü demecinde Kürtlerin Irak içinde kalmak istediklerini söyledi ve Kürt temsilcilerin Bağdat'taki merkezi yönetimde yer aldıklarını, seçim sonucunda kurulacak yeni mecliste sandalyelerin dörtte birine sahip olacaklarını belirtti. 

BARZANİ ile Talabani'nin açıklamalarındaki çelişki, her zamanki gibi, bunun gerçekten bir görüş ayrılığı mı, yoksa bir söylem ve taktik farkı mı olduğu sorusunu akla getiriyor. 
Barzani'nin apaçık söyledikleri, muhtemelen geniş bir Kürt çoğunluğunun duygularını ve hayallerini yansıtıyordur. Ama Zebari'nin ve Talabani'nin sözleri de, bu konudaki gerçeklerin ve sınırlamaların dikkate alındığını gösteriyor. 
Irak'ın yeniden yapılanmasında ön planda rol oynayanlar Irak'ta Şiiler, Sünniler, Türkmenler Irak dışında da komşu ülkeler ve de ABD ülkenin parçalanmasına ve bir Kürt bağımsız devletinin kurulmasına karşıdır. Kürtlerin bu realiteye karşı birtakım zorlamalara gitmesi ve hele bunda başarıya ulaşması düşünülemez. 
Ancak Kürtlerin, Irak'taki yeni siyasal yapıda -gerek kendi bölgelerinde gerek merkezi idarede- daha geniş ve etkin bir yer alacakları bir gerçek. Dün de belirttiğimiz gibi, Ankara'nın da bu yeni gerçeklere göre stratejiler belirlemesi ve de Kürtler dahil, Irak'taki çeşitli unsurlarla, dengeyi sağlayacak, provokasyonları ve sürtüşmeleri önleyecek yapıcı bir diyalog içinde olması, herkesin yararınadır. Bunu da kimse "iç işlere karışma" olarak algılamasın 



</TEXT>
</DOC>
