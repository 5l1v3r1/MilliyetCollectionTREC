<DOC>
<DOCNO> 312519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas01.html </URL>
<DATE> 2005/02/04/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Sertab Erener'den tsunami konseri... 
</HEADLINE>
<TEXT>

     Sanatçı Sertab Erener, tsunami felaketinin vurduğu Sri Lanka'ya tıbbi malzeme desteği sağlanması amacıyla bir konser verdi. 
     Levent'teki İş Kuleleri'nde, GEA Arama Kurtarma Ekoloji Grubu'nun organizasyonuyla düzenlenen konserde Erener, sevilen parçalarını seslendirdi. 
     Konserden önce bir konuşma yapan GEA Koordinatörü Umut Dinçşahin, Güney Asya'daki felaket nedeniyle başlatılan yardım kampanyalarına destek verilmesinin önemini vurguladı. 
     Konseri izleyenlerin, Sri Lanka Hükümeti'nin talep ettiği ve GEA ekibinin gerçekten ihtiyaç olduğunu tespit ettiği tıbbi malzeme bağışında bulunanlardan oluştuğunu ifade eden Dinçşahin, izleyicilere teşekkür etti. 
     Dinçşahin, Sertab Erener'in de toplanan tıbbi malzemelerin teslimi için kendileriyle birlikte Sri Lanka'ya gideceğini kaydetti. 
     

     
</TEXT>
</DOC>
