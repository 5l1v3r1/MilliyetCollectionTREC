<DOC>
<DOCNO> 309066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/axspo01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaylım ateşi 
</HEADLINE>
<TEXT>


Beşiktaş'ta muhalefet ayaklandı. Siyah - Beyazlılar'ın etkili isimleri, yönetim ve Vicente del Bosque'yi topa tutarken, özellikle idari ve mali konulardaki endişelerini dile getirdi 


Korkutan sessizlik 
CAMİANIN şu anki sessizliğini, çok ama çok tehlikeli buluyorum. Bir yerlerde büyük patlamalar olacak. Bu yükü Beşiktaş camiası uzun süre taşıyamaz. Gecikmeler çok daha ağır faturalara neden olur. Yönetim takımda çok radikal kararlar almalı. Her açıdan üzücü bir yıl yaşanıyor. Artık düzelebileceği yönünde ciddi endişeler var. Tek iyi giden şey basketbol. 
HASAN ARAT 


'Teşhis doğru konmalı' 
HER Beşiktaşlı gibi ben de mutlu değilim. Ters ve yanlış giden bir şeyler var. Bunun teşhisinin konması lazım ki, tedavi yapılsın. Yanlış teşhis konursa yine yanlış sonuç çıkar. Bunun için radikal kararlar gerekiyorsa alınması lazım. Yönetim duygusal değil, mantıklı hareket etmek zorunda. Beşiktaş her şeyin üstesinden gelecek tüm güce sahiptir. Yeter ki, doğru karar alınsın. 
AFFAN KEÇECİ 


Galatasaray örneği 
FUTBOLDA başarısızlık var. Bunlar sporun içinde olan şeyler. İstemesen de olabilir. Asıl tehlike öbür tarafta mali ve idari konularda. Yönetimin şeffaf olması gerekir. Bu yönde çok kuşkular var. Yönetim bu konuda şeffaf değil. Yoksa Galatasaray'ın durumuna düşüp, büyük borç batağına düşmek gibi bir durumla karşı karşıyayız. En önemlisi, kulübün geleceği ne olacak 
MUZAFFER NASIROĞLU 


'Bosque ile zor' 
SEZON başında Zafer Biryol'u del Bosque'ye önermiştik. Konyaspor ikinci başkanıyla görüşüp transferi bitirmiştik. Ancak Bosque bize, Zafer Biryol kim demişti. O tanımadığı adamın kim olduğunu iyice görmüştür. Hem ligde, hem de kupada attığı gollerle Beşiktaş'ı yıkan isimlerin başında geldi. Ben yine söylüyorum Del Bosque gitmedikçe başarı gelmesi çok zor. 
REHA MUHTAR 


'İçim kan ağlıyor' 
PERŞEMBENİN gelişi çarşambadan bellidir. Bugünlerin yaşanacağı çok önceden belliydi. Futbol şubesinin başında olan insan, takıma motivasyon olarak en iyisini verecek kişi böyle günlerde Fransa'da ailesiyle tatil yapıyor. Bu olay ise kaçınılmaz sondu. Beşiktaş'ı iyi günler beklemiyor. Herkesin olduğu gibi benimde içim kan ağlıyor. Ama ortada bir gerçek var. 
LATİF AYAZ 


Durum içler acısı' 
BEŞİKTAŞ'TA durum içler acısı. O dönem bizim istifa etmemizin bazı nedenleri vardı. Tedbir alınması ve düzeltilmesi gereken bazı noktalar vardı. Ama görüyoruz ki bunların hiç biri h l düzeltilmemiş. Benim içim kan ağlıyor ama ortada bir gerçek var. Görünen köy kılavuz istemez. Her şeye rağmen Beşiktaş çok büyük bir camia. Bugünleri de atlatacağına inanıyorum. 
HAKAN KALKAVAN 


...Ve ilk mesaj 

Yönetici Murat Ürünsak, "Un var, yağ var. Artık bunları harmanlamalıyız" diyerek, Vicente del Bosque'nin aşçılığını masaya yatıracaklarını ifade etti 

Yönetim yarın toplanıyor 
KONYASPOR karşısındaki son yenilgi, Beşiktaş yönetiminde de büyük huzursuzluğa neden oldu. İstanbulspor maçı sonrasında da oy birliğiyle Teknik Direktör Bosque'nin gitmesine onay veren, ancak Başkan Yıldırım Demirören'in "kalması" yönündeki kararına boyun eğen Siyah - Beyazlı idareciler, Demirören'in yarın Fransa'dan dönmesiyle yeniden toplanacak. Burada Bosque sorgulanacak. 

'Sıkıntıyı onlar yaratıyor' 
SİYAH - Beyazlı yönetimden Bosque konusundaki ilk mesajı da İstanbul'da bulunan yönetici Murat Ürünsak verdi. Konyaspor karşılaşmasında tribündeki birkaç yöneticiden biri olan Ürünsak, Bosque ile takımı masaya yatıracaklarını ifade ederek, "Sonuçta hepimiz onların yarattığı bu sıkıntıyı yaşıyoruz. Unumuz var, yağımız var, her şeyimiz var. Artık bunları harmanlamalıyız" dedi. 

Profesyonel Ronaldo 

Yönetimin verdiği kararla Fulya Tesisleri'nde yalnız başına çalışan Ronaldo, profesyonelce söylenenleri yerine getiriyor. Antrenör Ömer Gülen nezaretinde çalışan Brezilyalı'yı alt yapıda bulunan çocuklar da zaman zaman yalnız bırakmıyor. Gülen, "Bizim görevimiz Ronaldo'yu hazır tutmak. Arkadaşlarıyla aynı formda olması için çaba gösteriyoruz" diye konuştu. Bu arada Beşiktaş, İstanbulspor'da oynayan eski futbolcusu Ahmet Dursun ile anlaştı. Rahman Sağıroğlu 


</TEXT>
</DOC>
