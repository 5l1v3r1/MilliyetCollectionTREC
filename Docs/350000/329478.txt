<DOC>
<DOCNO> 329478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas11.html </URL>
<DATE> 2005/04/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sarıkızın zorunlu yüzme antrenmanı 
</HEADLINE>
<TEXT>

     Necati MALDAR DHA 

      AYDIN'ın Söke İlçesi'ne bağlı Serçin Köyü halkı, güzellikleri ile ünlü Bafa Gölü'nün karşı yakasında kalan mera ve zeytinliklere geçerken hayvanlarını hergün gölde yüzdürmek zorunda kalıyor. 
     Serçin Köyü sakinleri, Bafa Gölü'nün karşı kıyısında bulunan Kışla ve Çakal Burnu mevkiindeki mera ve zeytinliklerine çalışmaya giderken, ulaşımı kayık ve teknelerle sağlıyor. Köylüler, merada otlatmaya götürecekleri hayvanlarını ise tekneleri küçük olduğu için gölde yüzdürmek zorunda kalıyor. Teknelerin arkasına iple bağlanan büyükbaş hayvanlar sabah karşıya geçerken ve akşam dönerken hergün toplam 4 kilometre yüzmek durumunda kalıyor. 
     Göl çevresindeki patika yollardan 20 kilometre yürünerek ulaşılabilen mera ve zeytinliklere, günlük gidiş gelişi sağlayacak uygun yol olmamasından yakınan Serçin Köyü sakinleri, riskli de olsa kestirme olduğu için yıllardır hayvanlarını yüzdürerek meraya götürüp getirdiklerini söyledi. 
     
</TEXT>
</DOC>
