<DOC>
<DOCNO> 312370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko33.html </URL>
<DATE> 2005/02/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bakan Coşkun KDV indirimi yapılan ürünlerin fiyatı takip edilmeli 
</HEADLINE>
<TEXT>

     Sanayi ve Ticaret Bakanı Ali Coşkun, ''ilgilen-bilgilen'' sloganı ile başlattıkları Tüketiciyi Bilinçlendirme Kampanyası'yla, tüm Türkiye'ye ulaşmayı hedeflediklerini bildirdi. 
     Coşkun, AK Parti'nin aylık yayın organı ''Türkiye Bülteni''nde yer alan röportajında, Bakanlık olarak tüketici mevzuatında yapılan değişikliklerin tüm kesimler tarafından bilinmesini ve uygulanmasını sağlamak amacıyla, Tüketiciyi Bilinçlendirme Kampanyası başlattıklarını hatırlattı. 
     Kampanyanın halkın kendi haklarına sahip çıkmasını sağlamayı amaçladığını belirten Coşkun, ''Biz AK Parti iktidarı olarak aldanmaya da aldatmaya da fırsat vermemeye çalışıyoruz'' dedi. 
     ''İlgilen-Bilgilen'' sloganı ile başlattıkları kampanya ile yaşı, eğitim düzeyi ne olursa olsun Tüm Türkiye'ye ulaşmayı hedeflediklerini belirten Coşkun, kampanyaya ilişkin olarak şu bilgileri verdi 
     ''Kampanya kapsamında ayıplı mal, hizmet, kredi kartı kullanımı, kampanyalı satışlar, kapıdan satışlar, tüketici sorunları hakem heyetleri, garanti belgesi, paket tur, devre tatil, etiket-tarife ve fiyat listeleri, süreli yayınların promosyon kampanyaları gibi toplam 17 konuda spot filmler, radyo anonsları, billboard ilanları ve broşürleri hazırlandı. Ayrıca gazetede yayınlanmak üzere insertler bastırıldı ve ulusal televizyon kanallarında yayınlanmak üzere skeçler hazırlandı. Bunun yanı sıra, kampanyanın tüm kitlelere ulaştırılması amacıyla 3 adet kamu kurum ve kuruluşun düzenlediği fatura ve makbuzlara kampanya ile bilgilerin yerleştirilmesi lazım.'' 
     
     VERGİ İNDİRİMİNİN FİYATLARA YANSIMASI 
     Tüketici lehine sonuçlanan vergi indiriminin fiyatlara yansıtılması için hem Maliye Bakanlığı hem de Sanayi ve Ticaret Bakanlığı olarak gayret gösterdiklerini ifade eden Coşkun, Türkiye Odalar ve Borsalar Birliği TOBB kanalıyla da bütün odaları harekete geçirdiklerini ve esnaf odalarını dikkatli olmaları konusunda uyardıklarını anlattı. 
     Ani kontrollerle indirimlerin fiyatlara yansıtılıp yansıtılmadığını tespit etmeye çalıştıklarını ve bu çerçevede fiyat kontrolleri yaptıklarını belirten Coşkun, ''Ama burada halka da büyük görev düşüyor, alışverişlerinde vergi indirimi yapılan ürünlerdeki fiyat değişiklikleri takip etmeliler'' dedi. 
     Tüketicilerin 670 YTL'ye kadar olan şikayetleri için il ve ilçelerde bulunan hakem heyetlerine başvurabileceklerini bildiren Coşkun, şöyle devam etti 
     ''Satın alınan veya şikayet konusu olan mal ve hizmetle ilgili yapılan başvuruyu değerlendiren hakem heyetlerinin alacağı karar bağlayıcıdır. Hakem heyetinin verdiği karar, başvuru sahibinin lehine ise ve buna rağmen satıcı veya sağlayıcı bu karar uymuyorsa, tüketicimiz İcra Müdürlüğü'ne müracaat edebilir, şikayet konusu olan mal ve hizmetin değeri 670 YTL'nin üstünde ise Tüketici Mahkemeleri'ne başvurabilir. Ayrıca tüketicilerimiz bakanlığımız bünyesinde kurulan Alo 175 hattını kullanarak da şikayetlerini bize iletebilirler.'' 
     
     ''TÜKETİCİNİN KORUNMASI İÇİN ÇALIŞMALAR SÜRÜYOR'' 
     Tüketicinin alışveriş imkanları artarken, buna paralel olarak sorunlarının da arttığına işaret eden Coşkun, tüketicinin korunması alanında yapılan çalışmaları etkin bir şekilde sürdürmenin ve önemli projeleri geliştirmenin gayreti içinde olduklarını vurguladı. 
     Bu kapsamda yapılan çalışmalar hakkında bilgi veren Coşkun, tüketicinin hak araması açısından önemli görev üstlenen hakem heyetlerinin yapısının da güçlendirildiğini belirtti. 
     Tüketici hakem heyetlerinde 2004 yılında yaklaşık 35 bin başvurunun ele alındığını ve bunların yüzde 80'nin de karara bağlandığını bildiren Coşkun, hakem heyetlerinin 2005 yılında yetki limitlerinin 670 YTL'ye çıkarıldığını hatırlattı. 
     Sanayi ve Ticaret Bakanlığı bünyesinde oluşturulan Reklam Kurulu'nun da faaliyetlerine devam ettiğini anlatan Coşkun, Kurulun çalışmaları çerçevesinde son 2 yılda verilen idari para cezaların 8.2 trilyon liraya ulaştığını kaydetti. 
     
</TEXT>
</DOC>
