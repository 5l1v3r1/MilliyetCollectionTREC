<DOC>
<DOCNO> 311365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy19.html </URL>
<DATE> 2005/02/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İzmit Seka belediyeye devrediliyor 
</HEADLINE>
<TEXT>

     Maliye Bakanı Unakıtan, Seka İzmit İşletmesi'nin 2004 yılında 35.2 trilyon lira zarar açıkladığını söyledi Maliye Bakanı Kemal Unakıtan, kapatması mahkeme kararıyla geçici olarak durdurulan İzmit Seka İşletmesi'ni, ''oradan rant elde edilmemek ve bunları tapu siciline kaydettirmek koşuluyla'' İzmit Büyükşehir Belediyesi'ne devretmeyi kararlaştırdıklarını açıkladı. 
     Bakan Unakıtan, Özelleştirme İdaresi Başkanlığı'nda düzenlediği basın toplantısında, Seka İzmit İşletmesi'nin ekonomik ömrünü yitirdiğini, artık herhangi bir şekilde imalat yapma imkanının kalmadığını söyledi. 
     
     Halkın hizmetine verilecek 

     Bu durumda, İzmit işletmesinden bir şekilde istifade edilmesi için, orayı tamamen halkın hizmetine vermeyi tercih ettiklerini belirten Unakıtan, şöyle konuştu 
     ''Oradan rant elde edilmemek kaydıyla ve bunları da tapu siciline kaydettirmek koşuluyla, İzmit Büyükşehir belediyesine devretmeye karar verdik. Orada çalışan işçi kardeşlerimiz var. Onların da mağdur edilmesini istemiyoruz. Onların mağdur edilmemesi için de elimizden gelen her türlü tedbiri almanın peşindeyiz.ö 
     
     "SEKA’nın en çok zarar eden işletmesi" 

     SEKA'nın halen özelleştirilmeyen son iki işletmesinden olan İzmit İşletmesi'nin şirketin en eski işletmesi olduğunu ifade eden Bakan Unakıtan, işletmenin büyüklüğünün, çeşitli zamanlarda yapılan yatırımlarla 10 makineye ulaştığını, bu makinelerden 3'ünün ekonomik olmaması nedeniyle zaman içinde, 2 tanesinin 2004 yılı içinde satıldığını bildirdi. 
     Mevcut makinelerin artık teknolojik ömrünü yitirdiğini ifade eden Unakıtan, İzmit İşletmesi’nin de, SEKA'nın en fazla zarar eden, en çok kaynak tüketen işletmesi olduğunu vurguladı. 
     
     Yıl yıl zarar rakamları 

     Unakıtan, 1998 yılından bu yana SEKA'nın konsolide zarar rakamları ile İzmit İşletmesi'nin zarar rakamlarına da değindi. 
     Seka'nın zararının 1998 yılında 10 trilyon 456 milyar lira, 1999 yılında 30 trilyon 959 milyar lira, 2000 yılında 45 trilyon 954 milyar lira, 2001 yılında 59 trilyon 227 milyar lira, 2002 yılında 97 trilyon 400 milyar lira, 2003 yılında 161 trilyon 19 milyar lira, 2004 yılında ise 35 trilyon 272 milyar lira olduğunu kaydetti. 

     
</TEXT>
</DOC>
