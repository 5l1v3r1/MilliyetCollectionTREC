<DOC>
<DOCNO> 305780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko32.html </URL>
<DATE> 2005/01/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Tütün Kurumu Başkanı Genel müdürün iddiaları yıpratma amacında 
</HEADLINE>
<TEXT>

     Tütün, Tütün Mamulleri ve Alkollü İçkiler Piyasası Düzenleme Kurumu TAPDK Başkanı Niyazi Adalı, ''Tekel Genel Müdürü sayın Ensari'nin ölçüsüz iddialarının, özerk bir kurum olarak tüm kişi ve kurumlara karşı eşit mesafede duruşunu sürdüren kurumumuzu yıpratmayı ve yargı sürecini etkilemeyi amaçladığı açıktır'' dedi. 
     Adalı, Tekel Genel Müdürü Sezai Ensari'nin bazı yayın organlarında yer alan ''Tütün Kurumu'na dönük eleştirileri'' konusunda yazılı açıklama yaptı. 
     Adalı, haberlerde Ensari'nin ifadelerine göre ''Tekel'in Tokat Sigara Fabrikası için ithal ettiği hard box sert kutu paket makineleri ile ilgili olarak, Tütün Kurumu'nun çeşitli engeller çıkardığı, bu konuda yetkisi olmadan bu makinelerin kullanımına kasıtlı olarak müsaade etmediği ve dolayısıyla Tekel'in bir günde 300 milyar lira zarar ettiği'' iddialarının yer aldığını hatırlattı. 
     Adalı, aynı haberler kapsamında ''yapılamayan üretim nedeniyle, devletin de 2 trilyon lira vergi kaybına uğradığı öne sürülerek, yargı ve kamuoyunun yanıltılıp etkilenmeye çalışıldığı, kişisel hırs ve saiklerle bilerek, isteyerek ve kasıtlı olarak Tekel'in engellendiğinin'' iddia edildiğini kaydetti. 
     
     ''MAKİNALAR MÜHÜRLENMEDİ'' 
     Adalı, bu iddialara karşılık dava konusu makinelerin Kurum tarafından mühürlenmediğini ve deneme üretimine devam edildiğinin uzmanlar tarafından tespit edildiğini bildirdi. 
     Adalı, konunun halen yargı sürecinde olduğunu hatırlatırken, kurumun bugüne kadar olduğu gibi, sorumluluk duygusu içinde hukuka saygılı duruşunu sürdürmekte kararlı olduğunu belirterek, şu görüşleri dile getirdi 
     ''Ankara 1 No'lu İdare Mahkemesi'nin 2004 3249 esas sayısı dosyasında 18 Kasım 2004 gün ve 1227 sayılı sözkonusu makinelerin yeni olmaması nedeniyle yurt dışı edilmesine ilişkin kurul kararının iptali ve öncelikle yürütmenin durdurulması talepli davada, mahkemece yürütmenin durdurulması yolundaki davacı Tekel talebi reddedilmiş olup, Tekel tarafından bu ret kararına karşı Bölge İdare Mahkemesi nezdinde itirazda bulunuldu. 
     Şahsımı, kurul üyelerimizi ve kurumumuzu insafsızca suçlayan Sayın Sezai Ensari'nin kamuoyuna intikal eden ölçüsüz iddialarının, kurulduğu günden beri özerk bir kurum olarak, faaliyet konusu olan tütün, tütün mamulleri ve alkollü içkiler piyasasında yer alan tüm kişi ve kurumlara karşı eşit mesafede duruşunu sürdüren kurumumuzu yıpratmayı ve yargı sürecini etkilemeyi amaçladığı açıktır.'' ''Şahsımın ve kurul üyelerinin hiç birinin, Tekel'e karşı ne bu konuda ne de bir başka konuda bilerek ya da bilmeyerek, isteyerek ya da istemeyerek, kasıtlı ya da kasıtsız en ufak bir zarar verme arzusu söz konusu olamaz'' diyen Adalı, hele de yıllarca hizmet verdiği, mensubu olmaktan onur duyduğu ve milli bir müessese olarak değer verdiği Tekel'e zarar verici bir tutum içinde olmasının düşünülemeyeceğini bildirdi. 
     Adalı, önemli bir kısmı Tekel'den kuruma geçen tüm personel için de aynı hususların geçerli olduğunu belirtirken, ''Tekel'in bu ülke ve toplum için bugüne değin ortaya koyduğu sosyal ve ekonomik faydayı, en az Sayın Ensari kadar bildiğimizi ifade etmek istiyorum. Yıllarca Tekel'de verdiğimiz hizmetler de bunun bir kanıtıdır'' dedi. 
     
     ''SON SÖZÜ YARGI SÖYLEYECEKTİR'' 
     Tekel Genel Müdürü Ensari'nin daha önce de basında yer alan bazı açıklamalarında, kuruma ilişkin suçlayıcı nitelikte benzer ifadelerine, ''Tekel'in özelleştirme sürecindeki nazik durumunu dikkate alarak, sorumluluk duygusu taşıyan yurtsever bir bürokrat kimliği'' ile cevap vermediğini ifade eden Adalı, şunları kaydetti 
     ''Bugün de söz konusu makine ithalatı nedeniyle kurumumuzu suçlayıcı iddialarına ve kamuoyunu yanlış yönlendirme gayreti içindeki, olayın özünü çarpıtan gerçekdışı beyanlarına, yargıyı etkilememek amacıyla basın yoluyla cevap vermiyorum. Cevaplarımız yargı merciine tüm belge ve bilgilerle birlikte takdim edilmiştir ve herkesin kabul etmesi gerekir ki son sözü yargı söyleyecektir. 
     Kurumumuz her zaman olduğu gibi bugün de, yasalar çerçevesinde ve tüm sektörü düzenleme sorumluluk ve görev bilinciyle çalışmalarını sürdürmeye devam edecektir. '' 
     
</TEXT>
</DOC>
