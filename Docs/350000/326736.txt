<DOC>
<DOCNO> 326736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur01.html </URL>
<DATE> 2005/03/24/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Türk Bayrağına saygısızlığa tepkiler sürüyor... 
</HEADLINE>
<TEXT>

     İç Anadolu Sanayicileri ve İşadamları Dernekleri Federasyonu İÇASİDEF Genel Başkanı Mehmet Akyürek, Mersin'deki Nevruz gösterileri sırasında Türk bayrağına yapılan saygısızlığı şiddetle kınadıklarını belirterek, işyerlerine bayrak asma kararı aldıklarını bildirdi. 
     OSTİM, Akyurt, Kayseri, Karaman, Sivas, Sincan, Nevşehir ve Konya sanayicileri ve işadamları dernekleri adına yazılı açıklama yapan Akyürek, Türk bayrağına yapılan bu saldırının, gaflet, dalalet ve hatta hıyanet olduğunu belirtti. 
     Türk bayrağına, ülkede yaşayan herkesin saygı göstermesi gerektiğini vurgulayan Akyürek, özgürlüklerin arkasına sığınarak, Türkiye'nin ortak değerlerine saldırı yapılmasına ve kırmızı çizgilerin aşılmasına izin vermeyeceklerini kaydetti. 
     Akyürek, bu saygısız, çirkin davranışa yönelik tepkilerini işyerlerine bayrak asarak göstereceklerini ifade etti. 
     
     ALİAĞA'DA YÜRÜYÜŞ DÜZENLENİYOR 

     Aliağa Kaymakamı Emir Osman Burgurlu, ilçede yarın, ''bayrağa saygı'' yürüyüşü düzenleyeceklerini açıkladı. 
     Kaymakam Bulgurlu'nun çağrısı üzerine, kaymakamlıkta, Belediye Başkanı Tansu Kaya, Garnizon Komutanı Yzb. Osman Miran, siyasi parti ilçe temsilcileri, köy ve mahalle muhtarları ile oda ve dernek temsilcilerinin katıldığı bir toplantı düzenlendi. 
     Toplantı sonrası açıklama yapan Kaymakam Burgurlu, tarihteki bir çok örnekte, Türk halkının, bayrağı ve vatanına göz dikenlere karşı canını ortaya koyarak nasıl mücadele ettiğinin görülebileceğini söyledi. 
     Kaymakam Burgurlu ''Türk vatanı içerisinde yaşayıp da bayrağına hainlik yapanlara seslenmek için, yarın ilçede bayrağa saygı yürüyüşü düzenleyeceğiz. Tüm vatandaşlarımızı, Türk Bayrakları'nı alarak, bu yürüyüşe katılmaya çağırıyoruz'' dedi. 
     İlçe Milli Eğitim Müdürü Yakup Tatlıcı da ilçedeki öğretmen ve öğrencilerin de bu yürüyüşe katılacağını belirtti. 
     Bayrağa saygı yürüyüşünün, saat 16.00'da Demokrasi Meydanı'ndan başlayacağı, Hükümet Caddesi boyunca sürerek Cumhuriyet Meydanı'nda sona ereceği bildirildi. 
     
</TEXT>
</DOC>
