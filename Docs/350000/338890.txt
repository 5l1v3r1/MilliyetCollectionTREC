<DOC>
<DOCNO> 338890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy03.html </URL>
<DATE> 2005/05/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Schröder, reformların sürmesini isteyecek... 
</HEADLINE>
<TEXT>

     Almanya Başbakanı Gerhard Schröder, Bosna-Hersek gezisinin ardından iki günlük bir ziyaret için yarın Türkiye’ye geliyor. AB reform süreci ve ekonomik ilişkilerin önemli bir yer tutacağı ziyaret sırasında Türkiye, Alman Federal Parlamentosu’ndaki "Ermeni yanlısı" tasarıdan duyduğu rahatsızlığı dile getirecek. 
     Son dönemde yurt dışındaki toplantılarda sık sık Başbakan Tayyip Erdoğan’la buluşan Gerhard Schröder’in, 3-4 Mayıs’taki ziyareti, Ankara ve İstanbul’u kapsayacak. Son olarak 22-24 Şubat 2004’te Türkiye’ye bir ziyarette bulunan Schröder, Ankara’da Başbakan Recep Tayyip Erdoğan’la görüşecek ve Cumhurbaşkanı Ahmet Necdet Sezer tarafından kabul edilecek. 
     
     İKİ BAŞBAKAN İŞADAMLARIYLA BULUŞACAK 
     Başbakan Erdoğan’la birlikte İstanbul’da düzenlenecek Türk-Alman Ekonomik Kongresi’nde Türk ve Alman işadamlarıyla buluşacak Schröder’e, Marmara Üniversitesi tarafından fahri doktorluk unvanı verilecek. Schröder, Ermeni Patriği Bartholomeus’la da bir görüşme yapacak. 
     Schröder’in ziyaretinin gündemindeki ağırlıklı konuları Türkiye’nin AB süreci ve ekonomik ilişkiler oluşturacak. Türkiye’nin AB üyeliğine verdiği desteği yineleyecek olan Schröder, AKP hükümetinden reformları sürdürmesini isteyecek. Bu çerçevede, Schröder’in Türkiye’deki gayrimüslimlerin durumuna işaret ederek bu konuda adımların atılmasının gereğini vurgulayacaği belirtiliyor. 
     
     ERMENİ SORUNU 
     Görüşmelerde Türk tarafı, Alman Federal Parlamentosu’nun gündeminde bulunan "Ermeni yanlısı" tasarından duyduğu rahatsızlığı dile getirecek. Türkiye, bir süreden beri bu rahatsızlığı çeşitli düzeylerde dile getiriyor. Alman tarafı ise tasarıda "soykırım"dan söz edilmediğini belirterek Ankara’dan konuyu büyütmemesini istiyor. 
     Almanya, Ermenistan’a destek veren ülkeler arasında bulunuyor. 
     Son olarak, iki ülke arasında yapılan görüşmelerde Berlin, Ermenistan’a 10 milyon euro tutarında bir yardım yapmayı taahhüt etti. 
     Türkiye’nin en büyük ticaret ortağı olan Almanya ile yapılacak görüşmelerde çeşitli alanlarda ilişkilerin geliştirilmesi konuları da ele alınacak. 
     Bu çerçevede, Leopard tankları konusunun da gündeme geleceği ifade ediliyor. Berlin’de iktidardaki koalisyonun Yeşil kanadı, bu tankların Türkiye’ye satılmasına itirazlarını kaldırmış bulunuyor. 
     Almanya’da 2.5 milyon Turk’ün durumuna değinilmesi beklenen görüşmeler sırasında Türk tarafı, Kıbrıslı Türkler’in izolasyonun kaldırılması için AB’nin verdiği sözlerin yerine getirilmesini isteyecek. 

ANKA 
     
</TEXT>
</DOC>
