<DOC>
<DOCNO> 323840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas26.html </URL>
<DATE> 2005/03/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Mutlu cinsellik, mutlu toplumsal yaşamın aynasıdır" 
</HEADLINE>
<TEXT>

     ABD'li cinsel sağlık terapisti Dr. Marty Klein, mutlu bir cinselliğin, mutlu bir toplumsal yaşamın da aynası olduğunu bildirdi. 
     Focus Dergisi'nin, Aile Sağlığı Araştırma Derneği'yle birlikte Lütfü Kırdar Uluslararası Kongre ve Sergi Sarayı'nda düzenlediği ''Cinsel Zeka Semineri''nde, sağlıklı ve mutlu bir cinsel yaşamın ölçütleri aktarıldı. 
     Seminere katılan ve aynı zamanda 24 yıldır evlilik ve aile danışmanlığı yapan Dr. Klein, cinselliğin psikolojik ve fizyolojik bir olay olduğunu, her insanın bunu istediği gibi yaşamaya hakkı bulunduğunu, ancak vazgeçilmez koşulun korunma yöntemlerini uygulamak olduğunu söyledi. 
     Birçok insanın cinsel açıdan yetersiz ve anormal olmaktan çekindiğini, seksle ilgili meselelerini partneriyle konuşmaktan kaçındığını anlatan Dr. Klein, ''Mutlu cinsellik, mutlu bir toplumsal yaşamın da aynasıdır. Önemli olan cinselliği doğru ağızlardan, doğru şekilde öğrenmek ve yaşanan dertleri paylaşmaktır'' diye konuştu. 
     Seminerde, Aile Sağlığı Araştırma Derneği Başkanı Prof. Dr. Halim Hattat da soruları yanıtladı. 
     Toplantı, Ceyhun Yılmaz'ın stand-up gösterisiyle son buldu. 
     
</TEXT>
</DOC>
