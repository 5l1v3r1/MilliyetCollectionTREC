<DOC>
<DOCNO> 305812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy21.html </URL>
<DATE> 2005/01/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Güler Karadeniz'e kablo döşeyerek, Rusya'dan elektrik alıp verebiliriz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Boğazların rahatlaması için Samsun-Ceyhan petrol boru hattını kurmak istiyoruz'' dedi. 
     Başbakan Erdoğan'ın Rusya ziyaretine katılan Güler, Rus yetkililerle yapılan görüşmeler hakkında basın mensuplarına açıklamalarda bulundu. 
     Komşu ülkelerle dostluğun geliştirilmesini istediklerini kaydeden Güler, Rus yetkililerle yapılan görüşmelerde, enerji, ticaret ve turizm gibi ana alanlarda işbirliği yapılması konularının ele alındığını söyledi. 
     Rusya ile ticarette bugüne kadar petrol ve doğalgaz bulunduğunu kaydeden Güler, şimdi bunlara ek olarak elektrik konusunda da adımlar atılacağını ifade etti. 
     Güler, görüşmelerde, Mavi Akım projesinin güneye, Samsun'dan Ceyhan'a uzatılmasının gündeme geldiğini belirterek, bu konuda iki alternatif bulunduğunu bildirdi. Güler, LNG terminalleri kurularak sıvılaştırılmış doğalgazın üçüncü ülkelere ulaştırılacağını ya da doğalgazın İsrail'e deniz altından satılabileceğini bildirdi. 
     Doğalgazın depolanması için Tuz Gölü'nün altındaki yaklaşık 5 milyar metreküp hacmi olan domların kullanılabileceğini kaydeden Güler, bunun aşama aşama hayata geçirileceğini dile getirdi. 
     Rusya'nın, Türkiye'deki doğalgaz dağıtım ihaleleriyle elektrik üretim iletim ve dağıtım ihalelerine girmek istediğini açıklayan Güler, Rus yetkililerin doğalgaz, kömür ve hidroelektrik santrallarla ilgilendiklerini ve bu tesislerin özelleştirilmesinde aktif olarak yer almak istediklerini de ifade etti. 
     Rus yetkililerle görüşmelerde, elektrik ticaretinin de gündeme geldiğini bildiren Güler, ''Karadeniz altına kablo döşeyerek Rusya'dan elektrik almamız veya vermemiz söz konusu olabilir'' dedi. 
     Enerjide kaynak çeşitlendirilmesini amaçladıklarını vurgulayan Güler, ''Boğazların rahatlaması için Samsun-Ceyhan petrol boru hattını kurmak istiyoruz. Bunun ardından Ceyhan'da rafineri kurma imkanı da gündeme gelecek. Ceyhan, bir petrol ve doğalgaz merkezi olacak'' diye konuştu. 
     Bakan Güler, gündeme getirilen projeler konusunda Türkiye ile Rusya arasında siyasi irade ortaya konulduğunu, ancak bu konuların prensip olarak görüşüldüğünün ve etütlerinin henüz yapılmadığının altını özellikle çizdi. 
     
</TEXT>
</DOC>
