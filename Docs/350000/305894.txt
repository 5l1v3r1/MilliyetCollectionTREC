<DOC>
<DOCNO> 305894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur30.html </URL>
<DATE> 2005/01/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Mekke'ye gelen Türk hacı adaylarının sayısı 85 bine ulaştı 
</HEADLINE>
<TEXT>

     Diyanet İşleri Başkanlığı ve A Grubu seyahat acenteleri ile hac görevini yerine getirmek için Suudi Arabistan'a gelen Türk hacı adaylarının sayısı 85 bine ulaştı. 
     Türk hacı adaylarının gelişi problemsiz olarak devam ederken, yurt içinden ve yurt dışından gelecek hacı adayları ile birlikte Türk hacı adaylarının sayısının 125 bini bulacağı bildiriliyor. 
     Suudi Arabistan polisi de Mekke ile Mekke girişinde bulunan pasaport kontrol noktalarında denetimleri artırdı. Medine ve Cidde'ye girişlere izin vermeyen polis, Mekke'ye girmek isteyen kişilerden pasaport ve belgelerinde hac vizesini kontrol ediyor. 
     
     KADIN GİYSİLİ ERKEKLER YAKALANDI 
     Suudi Arabistan'da yayınlanan El-Vatan Gazetesi'nin haberine göre, Mekke girişinde kontrol yapan pasaport polisi, Suudi Arabistan plakalı bir minibüsün içerisinde yaptığı kontrollerde, bir minibüs içinde kadın giysisi giyinerek Mekke'ye giriş yapmak isteyen çok sayıda erkek yakaladı. Endonezyalı oldukları belirlenen grup ile minibüsün Suudi Arabistan vatandaşı olan şoförü gözaltına alındı. 
     Gazete, Suudi Arabistan polisinin, aynı bölgede 2 minibüste de kadın giysili erkekler yakaladığını bildirdi. 
     
     ''VİZESİ OLMAYANA GEÇİŞ YOK'' 
     Suudi Arabistanlı Pasaport polis yetkililerinden Albay Khaled El Hourthı, pasaport kontrollerini sıklaştırdıklarını, hac vizesi olmayanların girişlerine kesinlikle izin vermediklerini söyledi. 
     Hourthı, yakalanan kadın giysili erkeklerle ilgili olarak da şu bilgileri verdi 
     ''Yapılan kontroller sırasında, şoförden, minibüs içerisinde bulunanların belgeleri istendi. Şoför bu belgeleri vermedi ve minibüs içerisinde kadınların bulunduğunu söyledi. Ancak, buna rağmen pasaport polisleri tarafından minibüs içerisinde kontrol yapıldı ve minibüste bulunanların erkek olduğu ve belgeleri olmadığı halde hac için Mekke'ye giriş yapmak istedikleri anlaşıldı.'' Suudi Arabistan Hac Dairesi yetkilileri, bu yıl hacı adaylarının sayısının 2.4 milyonu bulacağını bildirdiler. 
     
</TEXT>
</DOC>
