<DOC>
<DOCNO> 318879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo29.html </URL>
<DATE> 2005/02/26/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
TJK genel kurulu İstanbul'da başladı... 
</HEADLINE>
<TEXT>

     Türkiye Jokey Kulübü TJK olağan genel kurul toplantısı başladı. 
     Veli Efendi Hipodromu'nda gerçekleştirilen genel kurulda yarın yapılacak seçimlerde yeniden aday olan Umur Tamer ve Yılmaz Cahit Aybek başkanlık için yarışacak. 
     Genel kurulun ilk gün toplantısı divan başkanlığına eski devlet bakanı Ahmet Kurtcebe Alptemoçin'in seçimiyle başladı. 
     TJK'nın mevduatlarının bankalarda değerlendirilmesiyle ilgili üyelere bilgi veren başkan Umur Tamer'in, mevduatların Halk Bankası ve Ziraat Bankası'nın yanı sıra Vakıflar Bankası'nda da değerlendirilmesi için genel kuruldan istediği onay çıktı. 
     2004 yılı bilançosuyla ilgili bilgilerin verildiği toplantıda, 2005 yılı için hazırlanan bütçe kabul edildi. 
     Gayrimenkul alımı konusunda yönetim kuruluna yetki verilmesi ve asli üyelik giriş aidatı ile yıllık aidatların hali hazırdaki gibi kalmasına oy çokluğu ile karar verildi. 
     Genel kurul toplantısı, yarın yönetim kurulu başkanı ve üyelerinin seçimi ile sona erecek. 
     
</TEXT>
</DOC>
