<DOC>
<DOCNO> 312892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy12.html </URL>
<DATE> 2005/02/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sarıgül Bir canlı yayında önemli açıklamalar yapacağım 
</HEADLINE>
<TEXT>

     Şişli Belediye Başkanı Mustafa Sarıgül, önümüzdeki günlerde CHP Genel Başkanı Deniz Baykal ve arkadaşları hakkında canlı yayında çok önemli açıklamalar yapacağını belirterek, ''Sayın Baykal ve arkadaşlarının gerçek yüzünü ortaya koyma zamanı gelmiştir'' dedi. 
     Sarıgül, CHP Merkez Yönetim Kurulu'nun MYK kendisini tedbirli olarak kesin ihraç istemiyle Yüksek Disiplin Kurulu'na YDK sevk etmesiyle ilgili, belediye binasında eşi Aylin Sarıgül ile birlikte bir basın toplantısı düzenledi. 
     Sarıgül, konuşmasına ''Zalimlerden mazlumların ahını alma basın toplantısına hoşgeldiniz'' diyerek başladı. 
     Mustafa Sarıgül, kendisinin, Deniz Baykal ve MYK için ülkenin ve partinin en büyük sorunu olmaya devam ettiğini, olağanüstü kurultayda 460 delegenin Baykal'a ''Biz sana inanmıyoruz'' dediğini söyledi. 
     YDK'ya kurultay düzenini bozma gerekçesiyle sevk edildiğinin öne sürüldüğünü, ancak kurultayın yapıldığı salonun düzeni ve güvenliğinin CHP Genel Merkezi'nin sorumluluğunda olduğunu belirten Sarıgül, ''Eğer ortada bir sorumsuzluk ya da ihmal varsa bu şüphesiz Genel Merkez'in sorumsuzluğudur'' dedi. 
     Deniz Baykal ve yönetiminin sadece kendisinin değil, 460 delege ve çok sayıda partilinin sesini kısmaya çalıştığını savunan Sarıgül, CHP'nin birkaç kişinin dilediğini yapabileceği arkadaş partisi haline getirildiğini, hukuktan uzaklaştırıldığını ileri sürdü. 
     Sarıgül, ''Buna boyun eğmeyeceğiz, sessiz kalmayacağız. Örgütümüzün, partililerimizin ve halkımızın hiç şüphesi olmasın ki CHP'de demokrasi ve hukuk mücadelemiz varolduğumuz sürece devam edecektir ve CHP'deki bu hukuksuzluğa hep birlikte son vereceğiz'' diye konuştu. 
     
     ''BAYKAL BARDAĞI TAŞIRMIŞTIR'' 
     Mustafa Sarıgül, CHP'deki zihniyetin mutlaka değişmesi gerektiğini kaydederek, konuşmasını şöyle sürdürdü 
     ''Ben halkın bir parçasıyım. Siyaset baronları bunu kafasına koysun. Artık ülkemizi halk çocukları yönetecek. Çeşitli entrikalar ve ayak oyunlarıyla benim ve arkadaşlarımın sesini asla kesemezler. 
     Önümüzdeki günlerde Sayın Baykal ve arkadaşlarıyla ilgili bir canlı yayında çok önemli açıklamalar yapacağım. Sayın Baykal ve arkadaşlarının gerçek yüzünü ortaya koyma zamanı gelmiştir. Bugüne kadar CHP gençlik kollarından geldiğim için bunları gündeme getirmedim. Ama Sayın Baykal, artık bardağı taşırmıştır. Sayın Baykal ve arkadaşlarının elinde CHP'nin küçülmesine asla ve asla izin vermeyeceğim.'' Baykal'ın ABD Dışişleri Bakanı'nın ziyareti, Kuzey Irak'ta bir Kürt devleti kurulması gibi Türkiye gündemindeki konular hakkında hiçbir şey söylemediğini belirten Sarıgül, ''Baykal'ın bunlarla ilgili söyleyecek sözü yok. Ama bir tek korkusu var. O da Mustafa Sarıgül'ün başlattığı halk hareketi ordusudur. CHP'nin üstünde güneş açması lazım. Baykal sayesinde CHP'nin üzerinde kara bulutlar dolaşıyor'' şeklinde konuştu. 
     
     ''KURULTAY DÜZENİ, KİMİN MAGANDA OLDUĞUNU GÖSTERDİ'' 
     Sarıgül, Baykal'ın olağanüstü kurultayda kendisine ''maganda'' dediğini anımsatarak, ''Kurultayı oluşturma düzeni, kimin maganda olduğunu göstermiştir'' dedi. 
     Baykal ve arkadaşlarının ''Küçük olsun, benim olsun'' mantığıyla CHP'yi bir yere taşıyamayacaklarını savunan Sarıgül, ''Zalimlerden mazlumların ahını alana kadar yolumuza ve mücadelemize devam edeceğiz'' dedi. 
     Soruları da yanıtlayan Sarıgül, canlı yayına ilişkin bir soru üzerine, sadece tek bir kanala çıkacağını ve burada kurultayda konuşamadıklarını anlatacağını söyledi. 
     CHP'den ihraç süreci sonrasında nasıl bir yol izleyeceği sorusunu ise Sarıgül, şöyle yanıtladı 
     ''CHP'den beni ihraç edebilirler. Ama eşimi, çocuklarımı ve halkımızı asla ihraç edemezler. Benim gönlümdeki CHP sevgisini ihraç edemezler. Bu noktada hukuksal mücadelemiz devam edecektir. Türkiye hukuk devletidir. Baykal ve arkadaşlarının hukuksuzluğu hukuktan ve yargıdan en kısa zamanda dönecektir. Ben buna yürekten inanıyorum.'' Mustafa Sarıgül, ''Yeni veya başka bir parti gündeme gelebilir mi '' sorusuna da, ''Hayır, hiç böyle bir şeyimiz yok. Biz CHP'liyiz. CHP'nin öz değerlerinden geliyoruz'' yanıtını verdi. 
     Aylin Sarıgül de, kurultay sırasında yaşadıklarına ilişkin soru üzerine, ''Demokrasi mücadelesinin erkeği, dişisi yoktur. Fakat kurultay salonundaki düzenlemenin kadınlar için olmadığını gördüm. Kadınlarla birlikte yaşamaya alışkın olmayan insanların yapacağı bir düzenlemeydi'' şeklinde konuştu. 
     
</TEXT>
</DOC>
