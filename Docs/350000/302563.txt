<DOC>
<DOCNO> 302563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun16.html </URL>
<DATE> 2005/12/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İspanyollardan Katalan ürünlerine boykot 
</HEADLINE>
<TEXT>

     İspanya'da, özerk bölgelerden Katalunya'nın milliyetçiliğini protesto eden İspanyollar, Katalan ürünlerine karşı boykot uyguluyor. 
     Özerk bölgenin geçen ay İspanya Parlamentosu'ndan ''millet'' olarak tanınma yönündeki isteği boykotun artmasında etkili olurken, Katalan ekonomisinde önemli bir yer tutan şampanya, tekstil, oyuncak, otomobil ve gözlük gibi ürünler en fazla boykot edilenler olarak gösteriliyor. 
     Özellikle yılbaşı döneminde oldukça fazla tüketilen Katalan şampanyaları, boykottan zarar gören ürünlerin başında geldi. Şampanya üreticilerinden Codorniu grubu satışlarının yüzde 4 oranında düştüğünü savunurken, şampanya sektörünün lideri Freixenet de satışlarında aynı oranda düşüş yaşandığını açıkladı. 
     İspanyollar tarafından hazırlanan bazı internet sitelerinde Katalan firmalarının adlarının bulunduğu ''kara liste'' yayınlanıyor. Aşırı milliyetçi görüşe sahip olan ve geçen yıl Madrid'in olimpiyat adaylığını desteklemediğini resmen açıklayan Katalan siyasetçi Josep Lluis Carod Rovira ve sahibi olduğu Saboreal adlı şirket, listenin başında yer alıyor. 
     Alcampo adlı süpermarket firması, Noel dolayısıyla hazırladığı kampanya afişlerinde ''Katalan şampanyaları yoktur'' diye yazınca tepki aldı. Firma, gelen tepkiler üzerine, ''her türlü ürünün orijininden dolayı boykot edilmesine karşı olduğunu'' açıklamak zorunda kalarak, afişlerini değiştirdi. 
     Katalan işadamları ise fabrikalarının çoğunun Katalan bölgesi dışında olduğunu savunarak, boykotun ''çok saçma'' olduğunu söylediler. Küreselleşen dünyada artık tek bir yerde üretilen ürün kalmadığını belirten işadamları, Madrid, Endülüs ve Valencia bölgelerinde birçok fabrikalarının bulunduğu gibi Çin, Hindistan ve Almanya gibi ülkelerden gelen ürünlerinin de olduğunu ifade ettiler. 
     
</TEXT>
</DOC>
