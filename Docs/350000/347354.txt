<DOC>
<DOCNO> 347354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/bbas.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapağı Efes açtı 73-68 
</HEADLINE>
<TEXT>


Lacivert -Beyazlılar, Play-Off finalinin ilk maçında Beşiktaş'ı kıran kırana geçen bir mücadele sonunda son dört dakikada devirdi, seride 2 - 0 öne geçerek şampiyonluk yolunda avantajlı bir duruma geçti 


Efes Pilsen, Play - Off finalinin ilk maçında Beşiktaş'ı zor da olsa yendi, 1 - 0 önde girdiği seride durumu 2 - 0'a getirdi 73 - 68 
İlk çeyrekte pota altında Beşiktaş'a oranla daha etkili olan Efes, Kaya'nın ürettiği sayılarla periyodu 19-13 önde kapadı. Rakibi karşısında ikinci çeyrekte oyunu dengeleyen Beşiktaş, devre sonunda farkı kapadı 33-32 
Üçüncü çeyrekte Efes'in hücumda etkisiz kalması, boş şutları sokamaması ve ilk devrede skor ürettiği pota altında da varlık gösterememesi, Beşiktaş'ı öne çıkardı. Siyah - Beyazlılar, Haluk'un üçlükleri ve Varda ile oyuna ağırlığını koydu, son periyoda 48 - 45 önde girdi. Müthiş bir mücadeleye sahne olan bu çeyrekte Beşiktaş, El Amin'in skorda devreye girmesiyle üstünlüğünü sürdürürken, Efes ise Solomon ile rakibinin farkı açmasına izin vermedi. 36.11'de Varda'nın beş faulle oyun dışı kalması sonrasında pota altında rahatlayan Efes, Kaya ve Prkacin ile kontrolü ele geçirdi, son dört dakikada Beşiktaş'a sadece dört sayı izni vererek maçtan galip ayrıldı. Efes ile Beşiktaş arasındaki ikinci karşılaşma perşembe günü saat 19.30'da Akatlar Salonu'nda oynayacak. 

Varda'ya destek gerek 

KRİTİK HİDAYET TÜRKOĞLU 

Final serisinden önce Beşiktaş ile Efes Pilsen arasındaki en önemli farkın "kadro derinliği" olduğunu söylemiştik. Dünkü maçta da sonucu belirleyen faktör bu oldu. Siyah - Beyazlılar, kazanabilecekleri maçı, pivot pozisyonunda Varda'nın üzerine binen aşırı yük nedeniyle kaybettiler. 
Kaya'nın ilk çeyrekteki pota altı sayıları Efes'i skorda öne çıkarmıştı. Ancak ikinci çeyrekte Nedim'in oyuna girişiyle yapılan alan savunması Efes'in bu bölgedeki etkinliğini yok etti ve Beşiktaş oyunun hakimiyetini ele geçirdi. Efes'in boş hücumlarını Varda ile skora dönüştüren Siyah - Beyazlılar, devre bitmeden maça dengeyi getirdiler. 
İkinci yarıya Beşiktaş daha istekli başladı ve kontrolü elinde tutarak maçı hep önde götürdü ve son dakikalara kadar da bu böyle devam etti. Ancak maçın kırılma noktası, Varda'nın beş faulle oyun dışı kaldığı 36. dakika oldu. Beşiktaş'ta ilk beş başlayan oyuncular maçın büyük bölümünü oynadıkları için yorgunluktan gelen küçük hatalar, top kayıpları Efes'in işine yaradı. Varda'nın çıkışı sonrası Nedim ve Ellis, kalıplı Efes uzunları Kaya ve Prkacin'e karşı fizik olarak zayıf kaldılar, ribaund alamadılar. Beşiktaş'ın alan savunmasına kaybettiği toplar ve Varda çıktıktan sonra sadece hücumda El Amin'e umut bağlanması da Siyah - Beyazlılar'ın maçı kaybetmesine neden oldu. 
Beşiktaş'ta oynayan beş - altı oyuncunun her gün iyi durumda olması ve faul problemine girmemesi gerekiyor. Çünkü onları otuz sene sonra finale çıkaranlar da bu oyuncular. Bu yüzden şanslarını sürdürmeleri için serinin geriye kalan maçlarında hepsinin aynı günde iyi performans göstermeleri gerekiyor. Efes gibi kadrosu geniş ve tecrübeli oyunculardan kurulu bir takıma karşı Beşiktaş'ın kazanmak için başka çaresi yok... 
Bu arada maçın başından sonuna kadar takımına inanılmaz bir destek veren Beşiktaş taraftarı güzel bir tablo çizdi ve son saniyeye kadar hep destek verdi. Bu yüzden onları da kutlamak gerekiyor. Bu, Beşiktaş'a ivme kazandıran ve onlara ikinci maçta da büyük avantaj sağlayacak bir faktör. Rövanşta Siyah - Beyazlılar bu mücadeleyi sergileyip, daha dikkatli oynarsa yeniden şanslı konuma gelebilir... 

Tecrübe farkı 

KRİTİK MEHMET OKUR 

Beşiktaş'ın, dün kötü gününde yakaladığı Efes Pilsen'i elinden kaçırmasında final tecrübesinin eksik olmasının payı büyüktü. 
Siyah - Beyazlılar, maçın ikinci yarısının büyük bölümünü önde götürmesine rağmen kritik dakikalarda istediği oyunu sahaya yansıtamadı. El Amin, dünkü 19 sayısına rağmen çoğu zaman oyun kurmadaki yeteneklerini sergileyemedi. Tecrübesini ve fizik gücünü devreye sokarak, rakibi üzerinde baskı kurmaya çalışan Efes Pilsen, kötü gününde olsa bile maç kazanabilme özelliğini kullanarak dün çok önemli bir galibiyet aldı. 
Sadece maçın ilk çeyreğinde Kaya'yı tutamayan ama ikinci periyotta içeriye kümelenerek bu sıkıntıyı gideren Beşiktaş'a karşı Efes, dışarı çıkarılan toplarda ne Mustafa, ne de Solomon ve Domercant ile sayı üretti. Bu da oyunun, Beşiktaş'ın istediği şekilde gelişmesini sağladı. 
Siyah - Beyazlılar, ikinci yarının başında savunma direncini artırınca, Efes Pilsen'in skor yükünü taşıyan Domercant ve Kaya istedikleri rahat pozisyonları bulamamaya başladı. Nedim'in savunmadaki cansiperane direnişi, Varda'nın devreye girip, pota altında Efes Pilsen'in uzunları karşısında bariz üstünlük kurması ortaya nefes kesici bir mücadele çıkardı. Haluk'un üçlükleri ve Varda'nın müthiş gayreti ile Beşiktaş üçüncü çeyrekte rakibini devre dışı bırakarak kontrolü ele geçirdi. 
Dördüncü periyot, olağanüstü bir mücadeleye sahne olurken, yapılan kritik hatalar ve faullerle Efes Pilsen yeniden oyuna ortak oldu. Varda'nın dört dakika kala beş faulle oyun dışı kalması, Beşiktaş'ın tüm planlarını alt üst etti. Pota altında istediği rahatlığa kavuşan Efes, Kaya ve Prkacin ile kontrolü ele geçirip, galibiyeti yakaladı. 
Efes'te Kaya ve Beşiktaş'ın maçı alıp götüreceği anlarda takımını ayakta tutan Solomon, muhtemel bir yenilgiyi önleyen isimlerdi. Beşiktaş'ta ise Varda'nın oyundan çıkışı sonrası yaşanan düşüş, kenardan gelen oyuncuların Efes Pilsen'de olduğu gibi verim sağlayamayışlarıydı. Seyirci avantajı ve dün savunmada gösterdikleri direnç ve tabii en önemlisi - Varda ve El Amin'e skorda diğerlerinin katkısı - onları seride yeniden ayağa kaldıracaktır. 

Gergin dakikalar 

Maçın 26. dakikasında hakemin verdiği bir karara tepki gösteren Beşiktaşlı taraftarların attığı dolu pet şişelerden biri Efesli Prkacin'in kafasına geldi. Hırvat pivot başına aldığı darbe nedeniyle yere yığılırken, karşılaşmaya bir süre ara verildi. Maçın sonlarına doğru ise gerek protokol, gerekse VIP Tribünü'nde sert tartışmaların yaşandığı görüldü. Bu arada Efes Pilsen'in rakip takım seyircisine fazla bilet vermemesi nedeniyle tribünlerin büyük bölümü boş kaldı. Maçı büyük çoğunluğu Beşiktaşlı olmak üzere yaklaşık üç bin kişi izledi. 

Mahmuti 2-0 avantaj değil 

Efes Pilsen'in tecrübeli coachu Oktay Mahmuti Beşiktaş'ın zor bir rakip olduğunu vurgulayarak, "Seride 2 - 0 önde olmamız bir avantaj değil" diye konuştu. Mahmuti, özellikle son periyottaki kritik anlarda tecrübelerini devreye soktuklarını belirterek, "Final serisinin zor geçeceğini biliyorduk. Nitekim dünkü mücadelede bunu ortaya koyduk. Bundan sonraki maçlarda da dikkatli olmalıyız" ifadesini kullandı. Oktay Mahmuti, "Sezonu şampiyon olarak kapatmak istiyoruz. Bunun için elimizden geleni yapacağız. Oyuncularıma güveniyorum" yorumunu yaptı. 

İstatistik 

EFES PİLSEN OYUNCU TS 2S 3S SA R Ender - 0 1 0 5 - 1 Ermal 6 3 6 - 3 6 5 Domercant 18 5 9 1 3 5 6 5 Prkacin 11 3 5 - 5 8 2 Cenk - - 0 1 - - Mustafa - 0 2 0 1 - 6 Nikolic 2 0 3 - 2 2 1 Solomon 20 2 7 3 6 7 8 3 Kaya 16 5 9 - 6 9 11 TOPLAM 73 18 42 4 16 25 33 34 

BEŞİKTAŞ OYUNCU TS 2S 3S SA R Murat - - - - 1 El Amin 19 7 11 0 2 5 8 2 Nedim 11 4 7 - 3 4 16 Tolga - - 0 1 - - Bekir - 0 1 - - 2 Maher 4 2 3 0 2 - 5 Varda 20 8 15 0 3 4 5 7 Haluk 11 2 3 2 4 1 2 1 Ellis 3 1 5 0 2 1 2 5 TOPLAM 68 24 45 2 14 14 21 39 
HAKEMLER Engin Kennerman, Halil Baldemir, Berk Torun, 1.PERİYOT 19 - 13 Efes , 2.PERİYOT 14 - 19 Beşiktaş , DEVRE 33 - 32 Efes , 3.PERİYOT 12 - 16 Beşiktaş , 4.PERİYOT 28 - 20 Efes , MAÇ SKORU 73 - 68 Efes , BEŞ FAUL Varda 36.10 

Kartal'da hakem isyanı 

Türkiye Basketbol Ligi final serisinde Beşiktaş ile Efes Pilsen arasında oynanan ilk maçın ardından, Siyah - Beyazlılar'ın antrenörü Burak Bıyıktay karşılaşmanın hakemlerine tepki gösterdi. 
Bıyıktay, hakemlerin adil olmalarını istediklerini belirterek, "Bu şartlarda emeğimiz boşa gidiyor. Çalınan bir yanlış düdük bile maçın gidişatını değiştiriyor. Hakemlerden daha dikkatli olmalarını istiyoruz" dedi. 
Takımını kutlayan ve çok iyi mücadele ettikleri ni sözlerine ekleyen Bıyıktay, "Kazanabilirdik. Efes Pilsen'i de kutluyorum. Onlar da iyi mücadele etti. Bundan sonraki iki maç bizim salonumuzda oynanacak. Bunları kazanıp, durumu 2-2'ye getirmek istiyoruz. İnandık ve şampiyonluğu sonuna kadar kovalayacağız" diye konuştu. 


</TEXT>
</DOC>
