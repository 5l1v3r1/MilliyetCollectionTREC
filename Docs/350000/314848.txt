<DOC>
<DOCNO> 314848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun03.html </URL>
<DATE> 2005/02/13/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Washington Post ABD İran üzerinde bir yıldır casus uçak uçuruyor... 
</HEADLINE>
<TEXT>

     ABD'de yayımlanan The Washington Post gazetesi, Amerikan yönetiminin İran'ın nükleer silah programlarına ilişkin kanıt bulmak ve hava savunmasının zayıflıklarını tespit için bir yıldır bu ülkenin üzerinde casus uçakları uçurduğunu yazdı. 
     Gazete, küçük, pilotsuz uçakların, Irak'taki Amerikan askeri tesislerinden havalanarak İran'ın hava sahasına girdiğini, görüntü ve fotoğraf aldığını belirtti. 
     Haberini üç Amerikalı yetkiliye dayandıran gazete, havadan casusluk faaliyetinin, hava saldırısına askeri açıdan hazırlık anlamı taşıdığını savundu. Gazete, Washington ile diplomatik ilişkileri bulunmayan İran'ın, İsviçre kanallarını kullanarak ABD yönetimini, bu hareketinden dolayı resmen protesto ettiğini de yazdı. 
     Washington Post, casus uçakların ilk defa Aralık ayı sonunda, bir grup İranlı sivil tarafından farkedildiğini ve bu uçakların UFO zannedilerek gazetelere haber olduğunu da kaydetti. 
     

     
</TEXT>
</DOC>
