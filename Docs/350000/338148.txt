<DOC>
<DOCNO> 338148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy09.html </URL>
<DATE> 2005/04/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
YÖK Teziç, "Kutsal gerçeklik" değil, "Hukuksal gerçeklik" dedi 
</HEADLINE>
<TEXT>

     Yüksek Öğretim Kurulu YÖK Basın Müşavirliği'nden yapılan açıklamada, Başkan Prof. Dr. Erdoğan Teziç'in, önceki gün Kars'ta, başörtüsü konusunda ''kutsal gerçeklik'' sözünü kullanmadığı, bunun yerine ''hukuksal gerçeklik'' ifadesini kullandığı bildirildi. 
     YÖK'ten yapılan yazılı açıklamada, Teziç'in, dün ve önceki gün Kars Kafkas Üniversitesi'nde incelemelerde bulunduğu sırada gazetecilerin sorularını yanıtladığı belirtildi. 
     Bir gazetecinin, Anayasa Mahkemesi Başkanı Mustafa Bumin'in açıklamalarını anımsattığı kaydedilen açıklamada, Teziç'in ''Anayasa Mahkemesi Başkanı Bumin, başörtüsü konusunda hukuksal gerçekliği dile getirdi'' yanıtını verdiği ifade edildi. Açıklamada, şunlara yer verildi 
     ''Ancak yerel basın mensupları, hukuksal gerçeklik tanımlamasını, haberlerinde kutsal gerçeklik olarak yer vermişlerdir ve dün bazı gazeteler, haberlerinde Teziç'in hukuksal gerçeklik sözü yerine kutsal gerçeklik sözünü kullanmışlardır. 
     YÖK Başkanı Erdoğan Teziç, gazetecilerin sorularına verdiği yanıtta kutsal gerçeklik sözünü kesinlikle kullanmamış, hukuksal gerçeklik ifadesini kullanmıştır.'' 
     
</TEXT>
</DOC>
