<DOC>
<DOCNO> 337321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun33.html </URL>
<DATE> 2005/04/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Reagan'ın Beyaz Saray günlüğü kitap oluyor 
</HEADLINE>
<TEXT>

     ABD'nin eski başkanlarından Ronald Reagan'ın Beyaz Saray'daki yılları boyunca kişisel günlüğüne yazdığı yazılar bir kitapta toplanacak. 
     Cumhuriyetçi Partili Reagan'ın, Beyaz Saray'da geçirdiği 8 yıl boyunca, mavi mürekkepli kalemle, kendi el yazısıyla ve hemen hemen her gün yazdığı anılarının büyük ilgi toplaması bekleniyor. 
     Kitap, HarperCollins ve Ronald Reagan Başkanlık Kütüphanesi Vakfı'nın girişimiyle yayımlanacak. 
     Deri kaplı 5 defterden oluşan ve altın başkanlık mührüyle mühürlenmiş anıların varlığı sır değildi. Bazı akademisyenlerin geçmiş yıllarda bu günlükler üzerinde inceleme yapmasına izin verilmişti. Ancak çok az kişi, günlüklerin tamamını okuyabildi. 
     ABD Başkanı George Bush'un, sonradan kullanılabileceği gerekçesiyle kendi kızlarına bile e-posta göndermekten sakındığı bir dönemde, Reagan'ın el yazısıyla kaleme aldığı anılarının, bir ABD Başkanı'nın gözünden son ''samimi'' Beyaz Saray gözlemlerine işaret edebileceği yorumu yapılıyor. 
     Reagan'ın günlüğünün, yemin edip başkan olduğu günden başladığı ve 8 yıl sonra memleketi California'ya gitmesiyle bittiği belirtiliyor. 
     Akademisyenlere göre, Reagan günlüğünde kişisel olmamaya özen gösteriyor ve objektif bir gözle olayları anlatıyor. 
     Günlüğün, gelecek yıl yayımlanması öngörülüyor. Kitaptan elde edilecek gelir, Ronald Reagan Kütüphanesi Vakfı'na gidecek. 
     
</TEXT>
</DOC>
