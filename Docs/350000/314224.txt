<DOC>
<DOCNO> 314224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur26.html </URL>
<DATE> 2005/02/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Afganistan'da düşen uçak... Cesetlere hala ulaşılamadı 
</HEADLINE>
<TEXT>

     Afganistan'da Herat-Kabil seferini yaparken düşen KAM Havayolları'na ait uçakta bulunan 9'u Türk, toplam 104 kişinin cesetlerine hala ulaşılamadığı bildirildi. 
     Edinilen bilgiye göre, Boeing 737 tipi uçağın kuyruk kısmı Kabil'in doğusundaki Band-i Gazi yakınlarında 3 bin metrenin üzerindeki rakımda bulunurken, uçağın gövdesine henüz ulaşılamadı. 
     Uluslararası Güvenlik ve Yardım Gücü'ne ISAF dahil Slovenya ve Hollanda timlerinin hava koşullarının elverdiği oranda helikopterlerle araştırma yaptığı, bölgeye giden son timlerin sadece küçük ceset parçalarıyla, koltuk parçaları bulduğu bildirildi. 
     Henüz hiçbir cesede ulaşılamazken, kar nedeniyle bölgeye karayoluyla gidilemiyor. 
     Son günlerde kar yağışının yoğun olduğuna işaret eden kaynaklar, kötü hava koşullarının arama çalışmalarını büyük ölçüde engellediğini belirttiler. 
     Bu arada, Afganistan Ulaştırma Bakanlığı'nın, uçakta vatandaşları bulunan ülkelerden, uçağın düşüş nedenini araştırmak üzere uzmanların yer alacağı bir ''Kaza-kırım ekibi'' oluşturduğu öğrenildi. 
     Uçakta Türklerin yanı sıra ABD, İtalya, Kanada, İran ve Hollanda vatandaşlarının olduğunu hatırlatan kaynaklar, Türkiye'den de iki uzmanın bu ekibe katılmak üzere yakın zamanda Kabil'e gideceğini belirttiler. 
     Kaynaklar, cesetlerin bulunmasının ardından teşhis sürecine geçileceğini, bu süreç için de ayrıca İçişleri Bakanlığı'na bağlı uzmanların Kabil'e gitmek üzere hazır beklediklerini ifade ettiler. 
     Gelişmeler Ankara ve Türkiye'nin Kabil Büyükelçiliği tarafından yakından izlenirken, Türk yetkililerin ISAF ve ilgili büyükelçiliklerle yakın temas içinde oldukları belirtildi. 
     Öte yandan, Afganistan Ulaştırma Bakanlığı'nın her gün gelişmelere yönelik bilgilendirme toplantısı yaptığı kaydedildi. 
     8 kişilik mürettebatla birlikte aralarında 9 Türk vatandaşının da yer aldığı 104 kişinin bulunduğu uçakla geçen Perşembe günü irtibat kesilmiş, uçak kısa bir süre sonra radar ekranından kaybolmuştu. 
     Afganistan Savunma Bakanlığı kazadan kurtulan olmadığını açıklamıştı. 
     
</TEXT>
</DOC>
