<DOC>
<DOCNO> 344298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy22.html </URL>
<DATE> 2005/05/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan - Caferi görüşmesinin perde arkası... 
</HEADLINE>
<TEXT>

     Başbakan Recep Tayyip Erdoğan’ın Irak Başbakanı İbrahim Caferi ile yaptıkları görüşmede, Ovaköy’e sınır kapısı açılması, Irak subay ve askerlerinin Türkiye tarafından eğitilmesi konusunda görüşbirliğine varıldığı öğrenildi. 
     Edinilen bilgiye göre, Erdoğan-Caferi görüşmesi oldukça sıcak bir ortamda gerçekleşti. Erdoğan’ın görüşmede, Irak Başbakanı Caferi’ye Irak’ın zor bir dönemden geçerken bütün olumsuzluklara rağmen yapılan seçimlerin büyük bir başarı olduğunu söylediği ifade edildi. 
     Erdoğan’ın görüşmede Caferi’ye şunları ifade ettiği öğrenildi 
     "Her türlü refah ve istikrarın sağlanması için Türkiye’nin Irak hükümetine desteği sürecek. Olabildiğince geniş bir tabanın katılımını sağlayacak bir anayasa için uygun ortam hazırlanmalı. Anayasal sürece bizim Türkiye olarak uzman ve uluslararası konferans, seminer organize etmek gibi katkılarımız olabilir. Ayrıca anayasanın Birleşmiş Milletler koordinesinde yapılması da önemli. 
     Son dönemde sivil halkı hedef alan hareketlerde artış var. Bu durumun anayasal sivil süreci etkilememesi gerektiğini düşünüyoruz. 
     Irak polisi ve askerinin eğitimi konusunda Türkiye olarak elimizden geleni yapmaya hazırız. 
     Kerkük herhangi bir etnik grubun hakimiyetinde olmamalı." Görüşmede, Ovaköy’e sınır kapısı açılması, Irak subay ve askerlerinin Türkiye tarafından eğitilmesi konusunda görüşbirliğine varıldığı öğrenildi. 
     Bu arada vize kuyruklarının son bulması için de Musul ve İstanbul’da başkonsolosluk açılması konusunda da adım atılacağı belirtildi. 
     Başbakan Erdoğan’ın görüşmede, 21-22 Haziran tarihlerinde Brüksel’de yapılacak olan Irak’la ilgili toplantının önemine değindiği de öğrenildi. 
     Irak Başbakanı Caferi’nin de Başbakan Erdoğan’a Irak halkına sağlanan katkılar nedeniyle teşekkür ettiği ve "’Bu kritik dönemde Türkiye’nin Irak’a yaptığı katkıları unutmayacağız" dediği ifade edildi. 
     Hükümetlerinin Irak tarihinde seçimle işbaşına gelen ilk hükümet olduğunu hatırlatan Caferi’nin Türkiye ile atılacak ortak adımlar konusunda ayrıntılı bir eylem planının hazırlanması gerektiğinin önemine değindiği öğrenildi. 
     Caferi’nin ayrıca seçimlerde Sünni Arapların katılımının az olduğunu ancak bu eksikliğin kurulan hükümet ve hazırlanacak anayasayla giderebileceğini söylediği de bildirildi. 
     İbrahim Caferi’nin Başbakan Erdoğan’a "Terörün zaman içinde azalmasını bekliyoruz" dediği de öğrenildi. 
     

     
</TEXT>
</DOC>
