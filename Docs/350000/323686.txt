<DOC>
<DOCNO> 323686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko43.html </URL>
<DATE> 2005/03/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Carrefoursa'dan sihirli şifre kampanyası... 
</HEADLINE>
<TEXT>

     CarrefourSA hipermarketleri, bugün başlatılan ''Sihirli Şifre'' kampanyası ile tüketicilere 2 milyon YTL değerinde hediye kazanma şansı verecek. 
     Kampanyanın tanıtımı nedeniyle düzenlenen toplantıda verilen bilgiye göre, Türkiye'deki tüm CarrefourSA hipermarketlerinden 17 Nisan tarihine kadar yapılacak alışverişlerde, üzerinde sihirli şifre etiketi olan ürünlerden 5 YTL'lik alışveriş karşılığında tüketicilere bir adet sihirli şifre kartı, Axess kartı ile yapılan ödemelerde ise 2 adet sihirli şifre kartı sunulacak. 
     Sihirli şifre kartı, tüketicilere tek kuponla 3 kez kazanma şansı verecek. Tüketiciler aldıkları sihirli şifre kartını, hergün Kanal D ekranlarında saat başı 3 dakikalık süreyle yayınlanacak yuvarlak kırmızı ışığın ortasına, tutarak ekrandan kazandıkları alışveriş çeki tutarını görebilecekler. 
     Kazandıkları 4 YTL veya 7 YTL'lik alışveriş çekini en yakın mağazadan temin edebilecek olan tüketiciler, ayrıca kartın üzerinde bulunan şifreyi SMS mesajı ile göndererek, aynı anda hem günlük hem de haftalık hediye çekilişinde kazanma şansı elde edecekler. 
     5 hafta sürecek kampanya ile tüketicilere 2 milyon YTL değerinde hediye kazanma şansı tanınırken, kampanya kapsamında 270 bin adet alışveriş çeki verilmesi planlanıyor. 
     CarrefourSA Genel Müdürü Luc De Noirmont, toplantıda yaptığı konuşmada, kampanyanın daha önce İspanya'da denendiğini ve Avrupa ülkeleri arasında ikinci kez Türkiye'de gerçekleştirildiğini belirtti. 
     Soruları da yanıtlayan Luc De Noirmont, kampanya ile ciro ve müşteri sayısında yüzde 20'lik artış beklediklerini kaydetti. 
     
</TEXT>
</DOC>
