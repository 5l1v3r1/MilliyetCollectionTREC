<DOC>
<DOCNO> 312497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur40.html </URL>
<DATE> 2005/02/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Havayolu yolcu transfer uygulamasında yeni dönem... 
</HEADLINE>
<TEXT>

     Türkiye'deki sivil havaalanlarının yurtdışı giriş ve çıkış kapısı olarak kullanılmasında gümrük ve pasaport işlemleri için uluslararası standart uygulama dönemine geçiliyor. Pasaport ve gümrük işlemleri Türkiye'ye giriş yapılan ilk noktada, çıkış işlemleriyse ülkenin terkedildiği son noktada yapılacak. 
     Ulaştırma Bakanlığı Basın ve Halkla İlişkiler Müşavirliği'nden yapılan yazılı açıklamada, Milli Sivil Havacılık Güvenlik Kurulu'nun geçen yıl aldığı kararın, 10 Şubat'ta uygulanmaya başlanacağı bildirildi. 
     Açıklamada, mevcut uygulamaya göre, Türkiye'deki sivil hava meydanlarını yurtdışı giriş ve çıkış kapısı olarak kullanan yolcuların, geliş ve gidiş trafiklerine göre farklı şekilde transfer yolcu uygulamasına tabi tutuldukları anımsatıldı. Gelen yolcuların pasaport ve gümrük işlemlerinin uçağın yolculuğu bitirdiği yerde yapıldığı anlatılan açıklamada, Türkiye'den aktarmalı olarak yurtdışına çıkacak gümrüklü yolcuların çıkış işlemlerinin ise ilk hareket noktası olan havaalanında yapıldığı belirtildi. 
     Havacılık sektöründe risk faktörü yüksek ülkelerin çoğunluğunun Türkiye'nin çevresinde bulunduğuna işaret edilen açıklamada, mevcut sistemin bazı güvenlik risklerini ortaya koyabileceği gerekçesiyle gerekli önlemlerin alınmasına ilişkin çalışmaların sonuçlandığı kaydedildi. 
     Açıklamada, Milli Sivil Havacılık Güvenlik Kurulu'nun 10 Şubat 2004 tarihinde yaptığı toplantıda, Emniyet Genel Müdürlüğü'nce gündeme getirilen uluslararası standart uygulamasına geçilmesinin kararlaştırıldığı ifade edildi. 
     Buna göre, yolcu ve bagajlarının ülkeye giriş yapılan ilk noktada, çıkışının ise ülkeyi terkettiği son noktada yapılması yönündeki uygulamaya 10 Şubat 2005 tarihinden itibaren geçilecek. Yeni uygulama dönemi için Ulaştırma Bakanlığı tarafından yolcu kolaylığına yönelik yapılan çalışmalar kapsamında, Atatürk Havalimanı dış hatlar ''gelen yolcu'' salonunda bazı değişiklikler yapıldığı bildirildi. Açıklamada, yeni dönem nedeniyle ilk günlerde ortaya çıkabilecek sıkıntıların aşılabilmesi ve yolcuların rahatlığı için gerekli tüm önlemlerin alındığı belirtildi. 
     
</TEXT>
</DOC>
