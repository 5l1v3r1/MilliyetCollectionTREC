<DOC>
<DOCNO> 326025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur40.html </URL>
<DATE> 2005/03/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Etiler'deki çatışmayla ilgili 5 kişi gözalıtna alındı 
</HEADLINE>
<TEXT>

     Etiler'deki bir otomotiv galerisinde dün akşam 1 kişinin ölümü, 2 kişinin de yaralanmasıyla sonuçlanan silahlı çatışmaya ilişkin 5 kişi gözaltına alındı. 
     Nispetiye Caddesi üzerindeki ''Royal Motors'' adlı galeride meydana gelen olaya ilişkin başlattığı çalışmayı sürdüren İstanbul Organize Suçlar Şube Müdürlüğü'ne bağlı ekipler, işyeri sahibinin de aralarında bulunduğu 5 kişiyi gözaltına alarak, şubeye getirdi. 
     Polisin, 6 yıl önce ölen Dündar Kılıç'ın torunu İsmail Onur Özbizerdik'in de aralarında bulunduğu olaya karıştığı belirtilen diğer kişilerin de yakalanması amacıyla başlattığı çalışmalar sürüyor. 
     Bir barda tartışan İsmail Onur Özbizerdik ile Mehmet Merih arasındaki anlaşmazlığın giderilmesi amacıyla otomotiv galerisinde dün akşam sağlanan buluşma sırasında gerçekleşen silahlı çatışmada, Özbizerdik'in koruması Ömer Coşkun ölmüş, Mehmet Merih ile Yılmaz Bektaş ise yaralanmıştı. 
     
</TEXT>
</DOC>
