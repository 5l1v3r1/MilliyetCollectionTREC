<DOC>
<DOCNO> 333873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/siyaset/siy04.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öcalan kararına uymalıyız' 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, terörist Abdullah Öcalan'ın yeniden yargılanması konusunda resmi gelişme olmadığını, ancak Türkiye'nin Avrupa İnsan Hakları Mahkemesi AİHM kararlarına uymak zorunda olduğunu vurguladı. 
Ermeni sorununda olduğu gibi türban için de muhalefetle ortak yaklaşım sergilenmesi gerektiğini söyleyen Erdoğan, "Başörtüsü konusu konuşulmaz, yaşanır" dedi. Zaman gazetesi yazarlarının sorularını yanıtlayan Erdoğan, Öcalan'ın yeniden yargılanmasıyla ilgili şunları söyledi "Başbakan olarak böyle bir şey açıklamadım... Yargı bağımsızdır. AİHM'nin kararlarının Türkiye'deki geçerliliği hangi seviyededir Anayasada belirlenmiştir... Yargı bu konudaki kararını bağımsız iradesiyle verir." 
Mersin, Trabzon ve Sakarya'daki olayların provokasyon olduğunu söyleyen Erdoğan, "Arkasında kimlerin olduğu bilinir ama açıklanamaz" diye konuştu. 
Türban konusunda halk nezdinde mutabakat olduğunu belirten Erdoğan, "Bu konuda ortak bir yaklaşım sergilemeliyiz. Baykal'ın bunu görmesi lazım" şeklinde konuştu. 
Erdoğan, TBMM Başkanı Bülent Arınç'ın, Yunanistan'ın karasularını 12 mile çıkarmasını önlemek için "casus belli" savaş nedeni kararının kaldırılması yönündeki açıklamalarda iyi niyetli olduğunu belirtti. 


</TEXT>
</DOC>
