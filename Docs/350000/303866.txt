<DOC>
<DOCNO> 303866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/gun01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermeniler de bize vurdu' 
</HEADLINE>
<TEXT>


"Ermeni meselesinde maç henüz başlamış değil, bilimsel anlamda refleksimiz çok sert olacak" diyen Özdemir, soykırımın yaşanmadığını tüm platformlarda anlatacaklarını belirtti 

İSTANBUL Milliyet 

Türk Tarih Kurumu Ermeni Araştırmaları Başkanı Hikmet Özdemir, yaptıkları çalışmalarda, Ermeni soykırımı olarak nitelendirilebilecek bir hükümet faaliyetinin söz konusu olmadığını saptadıklarını belirterek, "Çok net konuşuyorum. Ziya Gökalp yargılanırken, mukatele tabirini kullanmış, yani diyor ki, onlar bize vurdu, biz de onlara vurduk. Biz bu ifadenin doğru olduğunu düşünüyoruz" dedi. CNNTürk'te yayımlanan Manşet programında dün Mehmet Ali Birand'ın sorularını yanıtlayan Özdemir, "Ermeni meselesinde maç henüz başlamadı. Bilimsel anlamda refleksimiz çok sert olacak" dedi. 

'Didik didik inceledik' 
Türk Tarih Kurumu'nda Haziran 2001'den beri öğretim üyelerinden oluşan bir grupla çalıştıklarını söyleyen Özdemir, ABD, İngiltere, Rusya ve Fransa arşivlerinin didik didik incelendiğini vurgulayarak, "Osmanlı coğrafyasında tehcir olayının, Türk-Ermeni anlaşmazlığının, çatışmaların cereyan ettiği yerleri saptadık. Ermeni meslektaşlarımızın görüşleri nelerdir Hepsini yan yana koyduk. Somut delil niteliğindeki ifade ve belgeleri saptadık... Bir de Genelkurmay Başkanlığı'ndan izin alarak askeri arşivimizde hiç kullanılmamış 35 belgeyi koyduk. Vardığımız sonuç şu ulusumuzun yüzünü yere getirecek soykırım diye nitelenebilecek bir hükümet faaliyeti söz konusu değil." 


</TEXT>
</DOC>
