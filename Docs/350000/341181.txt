<DOC>
<DOCNO> 341181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun47.html </URL>
<DATE> 2005/05/10/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Wall Street Journal Demir Perde yıkıldı, Türk dünyası yükseliyor 
</HEADLINE>
<TEXT>

     ABD’nin Wall Street Journal gazetesi, Demir Perde’nin yıkılmasının, Avrasya bölgesinde yeni bir siyasi coğrafyanın ortaya çıkmasına yol açtığını yazdı. 
     Wall Street Journal, uzun zamandır gazetenin Türkiye muhabiri olan Hugh Pope’un kaleme aldığı "Sons of the Conquerors Rise of the Turkic World - Fatihlerin Oğulları Türk Dünyasının Yükselişi" isimli kitabının tanıtımına geniş yer ayırdı. 
     Kitaptan uzun alıntılar aktaran gazete, Soğuk Savaş’ın bitiminden sonra bölgede beş yeni Türk cumhuriyetinin bağımsızlığa kavuştuğunu, son zamanlarda gelişen Türkiye’ninse Avrupa Birliği ile tam üyelik müzakerelerine başlayacağını ifade etti. 
     Hugh Pope’un "Fatihlerin Oğulları Türk Dünyasının Yükselişi" kitabını, 20 yıl boyunca 20’yi aşkın ülkede yaşayan Türk halklarını ve topluluklarını inceledikten sonra yazdığını kaydeden gazete, kitapta bölgede kültürel ve ticari birleşme konusunda yeni bir ivmenin yakalandığının ileri sürüldüğünü belirtti. 
     Kitapta, nüfusu 140 milyonu bulan Türk dünyasının kısa sürede siyasi bir birliğe yönelmeyeceği ifade edilirken, bu ülkeleri yönetenlerin zaman zaman azınlıklara baskı uygulamasına, yolsuzluklara hoşgörülü davranmalarına rağmen, batıyla çalışmaya hazır oldukları ve İslam dünyasının geri kalan kısmı için pragmatik laik yönetim örneklerini teşkil ettiklerine dikkat çekildi. 
     Kitapta, genişçe anlatılan Soğuk Savaş’ın bitiminden sonra Azerbaycan’a uçakla giden ilk Türk kafilesinin macerasını da aktaran gazete, Türkmenistan’da eğitim veren Uluslararası Türkmen-Türk Üniversitesi’ne de yer ayırdı. 2000 yılında 700 öğrencisi bulunduğu ve 65 öğretim üyesinin üçte ikisinin Türkiye’den geldiği belirtilen bu 
     üniversitenin öğrencilerine, ayda 15 dolar gibi bir ücret karşılığı modern bir eğitim verdiğini kaydedildi. Kitapta, bu üniversiteyi finanse eden bir Türk işadamından da genişçe bahsedildiği belirtildi. 
     Kitapta yer aldığı haliyle Çin’in Sincan Özerk Bölgesi’nde yaşayan Uygur Türkleri’nden de bahseden gazete, bölgedeki Çin yönetiminin Uygurlara yönelik uyguladığı ayrımcılıklara dair örnekler verdi. 
     
</TEXT>
</DOC>
