<DOC>
<DOCNO> 324273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/spo08.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay sert çıktı 
</HEADLINE>
<TEXT>


Genel Müdür, Mısırlı İbrahim Karam'ın Türkiye'ye getirilmesine tepki gösteren Hamza Yerlikaya ve Mehmet Özal'ı uyardı, "Herkes işini yapsın" diye konuştu 

SEDAT HARDAL 


"Yöneticiye karışılmaz" 
GENEL Müdürlüğün, Mısırlı İbrahim Karam'ı, Türk Milli Takımı adına güreştirmek istemesine karşı çıkan Hamza Yerlikaya ve Mehmet Özal'a, Mehmet Atalay'dan uyarı geldi. "Olimpiyat Şampiyonu olsa da bir sporcu yöneticisinin işine karışamaz" diyen Genel Müdür, "Herkes işini yapsın. İkisi de Türk tarihinin en önemli sporcularından. Kimse köle değil. Onlarla da bu konu hakkında görüş alışverişinde bulunacağız" dedi. 

"Yeniden doğacaklar" 
KARAM'IN Türkiye'ye gelmesiyle tribünlerin de dolacağını iddia eden Genel Müdür Mehmet Atalay, "Bu transfer Türk güreşinin yeniden doğuşu olacak" dedi. Federasyon Başkanı Recai Ustaoğlu ise sporcularını mağdur bırakmayacaklarını kaydederek, "Ülkemize madalya getirecek güreşçiyi görmezden gelemeyiz. En iyi olan milli formayı kapar. Elimizdeki şartları en iyi şekilde kullanacağız" diye konuştu. 



</TEXT>
</DOC>
