<DOC>
<DOCNO> 319049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonsiy02.html </URL>
<DATE> 2005/02/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erdoğan'ın, Afrika ziyareti Salı günü başlıyor... 
</HEADLINE>
<TEXT>

     Başbakan Recep Tayyip Erdoğan, Etiyopya ve Güney Afrika Cumhuriyeti'ni kapsayan, 5 gün sürecek Afrika ziyaretine, 1 Mart Salı günü başlayacak. 
     Başbakan Erdoğan, 1 Mart Salı günü akşam saatlerinde Esenboğa Havalimanı'ndan Etiyopya'nın başkenti Adis Ababa'ya hareket edecek. 
     Etiyopya'daki temaslarına 2 Mart Çarşamba günü başlayacak olan Erdoğan için resmi karşılama ve askeri tören düzenlenecek. Törenin ardından Erdoğan ve Etiyopya Başbakanı Meles Zenawi başkanlığında heyetlerarası görüşmeler yapılacak ve iki ülke arasında anlaşmalar imzalanacak. Erdoğan ve Zenawi, daha sonra ortak basın toplantısı düzenleyecek. 
     Başbakan Erdoğan, Etiyopya Cumhurbaşkanı Girma Wolde-Georgis tarafından da kabul edilecek. Etiyopya Başbakanı Zenavi tarafından onuruna verilecek öğle yemeğine katılacak olan Erdoğan, TİKA Program Koordinatörlüğü Adis Ababa Ofisi'nin açılışını yapacak. Burada Etiyopya Uluslararası Barış ve Kalkınma Enstitüsü'nün EAAP düzenlediği konferansa hitap edecek olan Erdoğan, Stratejik Araştırmalar Merkezi SAM ile Etiyopya Uluslararası Barış ve Kalkınma Enstitüsü arasında ''İşbirliği Mutabakat Muhtırası''nın imza törenine katılacak. 
     
     ERDOĞAN, GÜNEY AFRİKA CUMHURİYETİ'NDE... 

     Etiyopya ziyaretini tamamlayarak 2 Mart'ta akşam saatlerinde Güney Afrika Cumhuriyeti'ne hareket edecek olan Erdoğan, bu ülkedeki temaslarına 3 Mart Perşembe günü Waterkloof kentinde başlayacak. İki ülke heyetleri arasındaki görüşmelerin ardından Erdoğan için resmi karşılama töreni düzenlenecek. 
     Daha sonra Güney Afrika Cumhuriyeti Devlet Başkanı Yardımcısı Jacop Zuma ile başbaşa görüşecek olan Erdoğan, iki ülke arasındaki anlaşmaların imza törenin ardından Zuma ile ortak basın toplantısı düzenleyecek. 
     Erdoğan, Özgürlük Parkı'na çelenk koyduktan sonra Zuma'nın vereceği akşam yemeğine katılacak. 
     Başbakan Erdoğan, 4 Mart Cuma günü Cape Town'a geçerek, temaslarına burada devam edecek. Parlamento Binası'nda resmi törenle karşılanacak olan Erdoğan, Parlamento Başkanı, Eyalet Ulusal Konseyi Başkanı, parlamentonun dışişleri, ticaret ve turizm komisyonlarının üyeleriyle biraraya gelecek. 
     Batı Cape Eyaleti Başbakanı İbrahim Resul ile görüşecek olan Erdoğan, ''Büyüme İçin Ortaklık'' temalı Türkiye-Güney Afrika Cumhuriyeti işadamları toplantısının açılışına katılacak. 
     Erdoğan, Güney Afrika Cumhuriyeti Cumhurbaşkanı Mbeki tarafından kabul edildikten sonra İbrahim Resul'ün onuruna vereceği akşam yemeğine katılacak. 
     Başbakan Erdoğan, Afrika gezisinin son günü olan 5 Mart Cumartesi günü, Cape Town civarındaki bazı bölgeleri helikopter ile gezecek. 
     Erdoğan, helikopter gezisinin ardından Ankara'ya hareket edecek. Erdoğan'ın, Cumartesi günü saat 23.00'te Ankara'da olması öngörülüyor. 
     
</TEXT>
</DOC>
