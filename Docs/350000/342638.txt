<DOC>
<DOCNO> 342638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko03.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Çin'e tekstil kotası 
</HEADLINE>
<TEXT>


Kotalar kalktığından bu yana Çin'in ABD tekstilini istila ettiğini belirten ABD bu ülkeden gelen pamuklu pantolon, gömlek ve iç çamaşırlara yine kota uygulamaya karar verdi 

EKONOMİ SERVİSİ 

ABD, bazı Çin giyim ve tekstil ürünlerine yeniden kota uygulama kararı aldı. ABD Ticaret Bakanı Carlos Guitierrez, Çin'den gelen ithal edilen pamuklu pantolon, pamuk dokuma gömlek ve iç çamaşırları için kota uygulayacağını açıkladı. Karar ABD'li tekstil ve giyim eşyası üreticilerince memnuniyetle karşılanırken, Çin karara itiraz etti. 
Çin yönetimi ABD'nin kararını tekrar düşünmesi gerektiğini belirtti. ABD üreticileri çabuk atılacak adımların binlerce ABD'linin işini korumasına imkan vereceğini ifade etti. Buna karşın perakendeciler, kotaların fiyat artışına neden olacağı uyarısında bulunuyorlar. 

'İstila ediyorlar' 
Guitierrez, küresel kotaların kaldırıldığı 1 Ocak'tan itibaren, ABD tekstil piyasasının Çin ürünleri tarafından istila edildiğini belirtti. Guitierrez bu durumun tekstil sektörünü ve binlerce tekstil çalışanını tehdit ettiğini söyledi. Kota konulan Çin ürünlerinin ABD'ye ithalatının bu yıl içinde sadece yüzde 7.5 artırımına izin verilecek. 
ABD yönetiminin raporuna göre yılın ilk üç ayında geçen yıl aynı döneme göre Çin'den gerçekleşen giyim ve tekstil ürünleri ithalatında yüzde 54'lük bir artış oldu. Yılın ilk dört ayında, geçen yılın aynı dönemine kıyasla Çin'den gerçekleşen pamuklu pantolon ithalatı yüzde 1505 artarken, pamuklu gömlek ithalatında ise yüzde 1346 ile bir patlama yaşandı. 

18 fabrika kapandı 
Gutierrez ithalat patlamasının ABD piyasasına zarar verdiğini belirtti. ABD verilerine göre yılbaşından itibaren ülkenin tekstil endüstrisinde 16 bin kişi işini kaybetti ve 18 fabrika kapandı. Çin ise yapılanın Dünya Ticaret Örgütü anlaşmalarına aykırı olduğu belirterek misilleme hakkını saklı tuttuğunu da ifade etti. 


</TEXT>
</DOC>
