<DOC>
<DOCNO> 329942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur17.html </URL>
<DATE> 2005/04/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Faciaya kıl payı Yolcu otobüsü yandı, yolcular son anda kurtuldu... 
</HEADLINE>
<TEXT>

     İstanbul-İzmir seferini yapan bir yolcu otobüsü, Sultanbeyli mevkiinde seyrettiği sırada çıkan yangında tamamen yandı. Yolcular, durumu erken fark eden personelin uyarısıyla tahliye edildi. 
     
      Harem Otogarı'ndan 20 yolcu ve 5 personelle İzmir'e hareket eden Mehmet Dinç yönetimindeki 34 BYR 29 plakalı yolcu otobüsünün orta kapısında, TEM Otoyolu Sultanbeyli mevkiine gelindiğinde yangın başladı. 
     
Otobüs personelinden Gökhan Kınık'ın, yangını başlangıç aşamasında fark etmesi ve sürücü Dinç'i uyarması üzerine otoyol kenarında durularak yolcular tahliye edildi. 
     Personelin tüplerle söndürmeye çalıştığı yangın, kısa sürede tüm aracı sardı. Otobüsün tamamen yanmasına neden olan alevler, Kartal ve Sultanbeyli itfaiye ekiplerinin müdahalesiyle söndürüldü. 
     Yolcular, başka bir otobüsle İzmir'e hareket ettiler. 
     

     
</TEXT>
</DOC>
