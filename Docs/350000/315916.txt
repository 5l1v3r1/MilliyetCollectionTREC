<DOC>
<DOCNO> 315916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/dunya/dun02.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 'bir şey yok' füzesi 
</HEADLINE>
<TEXT>


DIŞ HABERLER SERVİSİ 


İran'ın güneyinde, hedefteki nükleer santralın bulunduğu Buşehr eyaletindeki Deylam liman kenti yakınlarında dün büyük bir patlama duyuldu. Ajanslar, devlet televizyonunun "patlamanın bir uçaktan fırlatılan füzeden kaynaklandığı" şeklindeki haberini duyurunca dünyada önce şaşkınlık, sonra bir panik yaşandı. Ancak daha sonra yetkililer, patlamanın bir savaş uçağının yakıt tankını bırakması sonucu meydana geldiğini açıkladı. Bir süre sonra İran'da, patlamanın bir savaş uçağının düşmesi sonucu gerçekleştiği haber verildi. 
İlerleyen dakikalarda patlamanın Kevser Barajı inşaatı sırasında meydana geldiği duyuruldu. İran İçişleri Bakanlığı ise patlamanın bir fabrikada çıkan yangın sonucu meydana geldiğini açıklayarak tartışmalara nokta koymak üzereyken, İran Devrim Muhafızları'nın açıklamasında, "Hiçbir şey olmadı" denilmesi, olayın mizahi boyutuna zirve yaptırdı. 


</TEXT>
</DOC>
