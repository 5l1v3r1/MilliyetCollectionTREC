<DOC>
<DOCNO> 308032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun23.html </URL>
<DATE> 2005/01/20/ </DATE>
<TIME> 17.34 </TIME>
<AUTHOR>  </AUTHOR>
<HEADLINE>
Rumsfeld güvenlik konferansına katılmayacak 
</HEADLINE>
<TEXT>

     ABD Savunma Bakanı Donald Rumsfeld'in, 11-13 Şubat 2005 tarihleri arasında Münih'te yapılacak uluslararası güvenlik konferansına katılmayacağı bildirildi. 
     Konferans Organizatörü Horst Teltschik, Abendzeitung gazetesine yaptığı açıklamada, Rumsfeld'in konferansa katılmayacağını ve yerine ABD Savunma Bakanlığı'nın üçüncü kişisi Douglas J. Feith'i göndereceğini söyledi. 
     ''İran-Irak'' krizi nedeniyle konferansta konuşulacak çok şeyin olduğunu söyleyen Teltschik, ''Rumsfeld'in konferansa katılmaması, Avrupalılar arasında hayal kırıklığına neden olacak'' dedi. 
     Teltschik, BM Genel Sekreteri Kofi Annan'ın da katılacağı güvenlik konferansına, Rumsfeld'in de katılması için girişimlerini sürdürdüğünü söyledi. 
     Münih'te düzenlenecek uluslararası güvenlik konferansına, çeşitli ülkelerden yüzlerce dış politika ve savunma uzmanının katılacağı bildirildi. 
     
</TEXT>
</DOC>
