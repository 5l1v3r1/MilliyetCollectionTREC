<DOC>
<DOCNO> 344196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun13.html </URL>
<DATE> 2005/05/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Chavez Aznar faşist 
</HEADLINE>
<TEXT>

     Venezuela Devlet Başkanı Hugo Chavez, İspanya’nın eski Başbakanı Jose Maria Aznar’a "faşist" yakıştırması yaparak, Aznar’ın kendisine, "fakir ülkeleri unut" tavsiyesinde bulunduğunu iddia etti. 
     İspanya Çalışma ve Sosyal Güvenlik Bakanı Jesus Caldera ile dün bir araya gelen Chavez, "Aznar, beni, geleceği görmem ve Küba lideri Fidel Castro’dan uzaklaşmam konusunda uyardı" dedi. 
     Aznar’a, Afrika’daki fakir ülkelerle Haiti’deki durum hakkında ne düşündüğünü sorduğunu ve "Boş ver onları. Bu ülkeler fırsatı kaçırdı" şeklinde cevap aldığını belirten Chavez, Aznar’ın fikirlerinin kendisine Adolf Hitler’i hatırlattığını kaydetti. 
     Güney Amerika’nın sosyalistler tarafından yönetilen 7 ülkesinden biri olan Venezuela ile İspanya arasındaki ilişkiler, Jose Luis Rodriguez Zapatero’nun başbakan olmasından sonra gelişme eğilimi gösterdi. 
     Zapatero’nun mart ayında Güney Amerika ülkelerine yaptığı ziyaret sırasında iki ülke arasında bir dizi anlaşma imzalanmıştı. 
     
</TEXT>
</DOC>
