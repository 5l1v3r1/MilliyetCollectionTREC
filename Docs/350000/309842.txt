<DOC>
<DOCNO> 309842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun32.html </URL>
<DATE> 2005/01/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İsrail, 900 Filistinliyi serbest bırakıyor 
</HEADLINE>
<TEXT>

     İsrail, 900 Filistinliyi serbest bırakmayı kabul etti. 
     Filistinli bir yetkili, AFP muhabirine, ''İsrailliler, ilk aşamada 900 Filistinli mahkumu yakında serbest bırakmayı kabul etti'' diye konuştu. 
     İsrail Başbakanı Ariel Şaron'un danışmanlarından Dov Veislag'la yapılan görüşmelere katılan Filistinli yetkili, ''Biz 5 bin Filistinli tutuklunun serbest bırakılmasını istemiştik, 900'ünü bırakmayı kabul ettiler. 900 mahkumun kimler olacağını ve nasıl serbest bırakılacaklarını konuşacağız'' dedi. 
     İsrail'de 8 bin civarında Filistinli mahkum bulunuyor. 
     
     FİLİSTİN'DE SİLAH TAŞIMAK YASAKLANIYOR 
     Öte yandan, Filistin yönetimi, kontrolündeki topraklarda vatandaşlarının silah taşımasını yasakladı. 
     Filistinli Bakan Saib Erekat, AP'ye yaptığı açıklamada, Filistin Başbakanı Ahmed Kurey'in yasakla ilgili talimatı imzaladığını söyledi. 
     Erekat, talimatın, üst düzey Filistinli yetkililerin Batı Şeria'nın Ramallah kentinde yaptığı güvenlik toplantısında imzalandığını belirtti. 
     Talimat, yeni Filistin yönetiminin, barış sürecinin yeniden başlaması için şiddeti dizginleme niyetinin başka bir göstergesi olarak nitelendiriliyor. 
     
</TEXT>
</DOC>
