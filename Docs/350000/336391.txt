<DOC>
<DOCNO> 336391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun07.html </URL>
<DATE> 2005/04/24/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Bush'a 'anma' mektubu... 
</HEADLINE>
<TEXT>

     Amerikan-Türk Dernekleri'nin ATAA Başkanı Vural Cengiz, Ermeniler'in sözde soykırımın anma tarihi kabul ettiği 24 Nisan dolayısıyla bir açıklama yapması beklenen ABD Başkanı George W. Bush'a mektup göndererek Bush'tan, sadece Ermeniler'i değil, o dönemdeki ''bütün masum kurbanları'' anan bir açıklama yapmasını istedi. 
     ABD'deki 54 Türk derneğini çatısı altında toplayan ATAA'nın Başkanı Cengiz, Bush'a gönderdiği mektupta Bush'a, ''uzun dönemli Türk-Amerikan ilişkilerine zarar vermeye yönelik belli gruplardan gelen baskılara rağmen, iki ülkenin ortaklığına verdiği sürekli destek için'' teşekkür etti. 
     Cengiz, ''Türk Amerikalılar olarak, Birinci Dünya Savaşı'nda yaşanan Osmanlı trajedisine ilişkin tarihi duyarlılık konusunda tarafsızlığınızı korumanızı takdir ediyoruz ve bu yıl da 24 Nisan açıklamanızda Birinci Dünya Savaşı sırasında ve öncesinde Osmanlı İmparatorluğu'nda silahlı ayaklanmalar, iç kavga, yeniden yerleştirme, hastalık ve açlıktan ölen bütün kurbanları hatırlamanızı istiyoruz'' dedi. 
     Bush'tan bugün yapması beklenen açıklamasında, ''sadece Ermeniler'i değil, bütün masum kurbanları anarak adil davranmasını'' istediğini belirten Cengiz, 1885'lerden başlayarak Osmanlı Ermenilerinin, imparatorluğun doğu illerini kapsayan etnik ve siyasi bir Ermeni devleti yaratma amacıyla ayaklanma başlattıklarını kaydetti. 
     Cengiz, Ermeni militanların kasaba kasaba, Osmanlılar'a sadık sivilleri katlettiğini, Van bölgesinde bu saldırılarda 40 bin Türk, Kürt, Arap ve Musevi'nin hayatını kaybettiğini yazdı. Ermeniler'in, Çarlık Rusyası ve Fransız ordusuyla işbirliği yaptığını belirten Cengiz, yabancıların işgali, Ermeniler'in ihaneti ve silahlı ayaklanmasına maruz kalan Osmanlı hükümetinin, Ermeniler'i savaş bölgesinden uzaklaştırarak bu duruma karşılık verdiğini kaydetti. Cengiz mektubunda, savaş bölgesi dışındaki Ermeni nüfusunun bu durumdan etkilenmediğini hatırlattı. 
     Bush'a gönderilen mektupta Cengiz, Birinci Dünya Savaşı sonunda ''4 milyondan fazla Osmanlı Müslüman, yaklaşık 600 bin Osmanlı Ermeni ve 100 bin Osmanlı Musevi'nin'' öldüğünü belirtirken, ''Türk, Kürt, Arap ve Musevi kurbanların, Ermeni teröristler tarafından katledildiğini görmezden gelen Ermeni lobi grupları, ABD ve diğer ülkeleri bütün dünyada ajite ederek Türk milletini, Ermeniler'e karşı soykırım uyguladığına siyasi olarak iknaya çalışıyor'' ifadesini kullandı. 
     Türk Amerikalılar ve bütün dünyadaki Türkler'in, tarihin bu şekilde çarpıtılmasından rahatsız olduğunu belirten Cengiz, bu iddiaların, kuşaklar boyunca nefretle büyütülen Ermenileri önyargıyla beklediğini ve bu yüzden Ermeni teröristlerin bir dizi eylemde bulunduğunu kaydetti. Cengiz, aynı anlayışla, Ermeniler'in Azerbaycanlılar'a yaptığı etnik temizliğin de Ermeniler tarafından haklı çıkarılmasına çalışıldığını savundu. 
     Cengiz mektubunu, Bush'a, Türk-Amerikan ilişkilerini sürdürme kararlılığı için teşekkür ederek bitirdi. 
     
</TEXT>
</DOC>
