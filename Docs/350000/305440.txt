<DOC>
<DOCNO> 305440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko38.html </URL>
<DATE> 2005/01/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tüpraş Biz çıkış fiyatı vermek zorundayız, yanıltma niyetimiz olamaz 
</HEADLINE>
<TEXT>

     Türkiye Petrol Rafinerileri A.Ş TÜPRAŞ Genel Müdürü Hüsamettin Danış, TÜPRAŞ olarak rafineri çıkış fiyatına dönük bilgileri kamuoyuna vermek zorunda olduklarını, bunu yaparken, hiç bir zaman kimseyi yanıltma niyetlerinin olamayacağını söyledi. 
     Danış, ''TÜPRAŞ'ın açıkladığı indirim ile halkın beklentisinin aynı oranda olmadığı, Tüpraş'ın bir yerde yanıltıcı davrandığı'' yönündeki eleştirileri yanıtladı. 
     Danış, ''TÜPRAŞ bunu rafineri çıkış fiyatı söylemezse, biz görevimizi yapmamış oluruz'' dedi. 
     TÜPRAŞ'ın, 5015 Sayılı Kanuna göre açıklamalarını yaptığına işaret eden Danış, ''kanun, TÜPRAŞ'ın açıklamasını TÜPRAŞ'a veriyor. Dağıtım şirketinin açıklamasını, dağıtım şirketine veriyor. Hatta isterlerse istasyonlar da kendi fiyatlarını açıklıyorlar. Özellikle rekabete açıklık bunu gerektirir'' diye konuştu. 
     
     ''ÖTV, HÜKÜMET TARAFINDAN BELİRLENİYOR'' 
     Tüpraş'a bu konuda yapılan eleştirileri haksız bulduğunu belirten Danış, şunları söyledi 
     ''1992 yılından beri bu sistem devam ediyor. Aynı şeyler söylemeye devam ediyor. Geçmişte bunu, kanun gereği Petrol İşleri Genel Müdürülüğü'ne söylüyorduk. Şimdi liberasyon gereği, ilgililere söylemek zorundayız. Liberasyona geçişe 6 aydır, hatta geçen yıldan beri hazır durumdayız ve bu geçişi destekledik. 
     Hatta yüzde 60 kısıtlamasının kaldırılmasını da destekledik. Ancak gördüğümüz kadarıyla belki de sektör pek hazır değildi. Onun için orada başka bir şey ifade etmemiz mümkün değil. Örneğin, İzmit Rafinerisi toptan satış fiyatından başka bir şey ifade etmemiz mümkün olmadığı için, bunu böyle ifade ediyoruz. ÖTV ise 4046 sayılı kanuna göre hükümet tarafından belirlenen bir miktardır. Bunu biz kalkıp şu şöyle olsun, KDV'si bu olsun deme yetkisine sahip değiliz.'' 
     
     ''ARTIŞ DA GELECEKTİR, EKSİLİŞ DE OLABİLİR'' 
     TÜPRAŞ'ın 6 Ocak'ta yaptığı açıklamanın, serbestiye geçiş sonrası ilk açıklama olduğuna işaret eden Danış, şöyle devam etti 
     ''2005'in ilk açıklaması idi. Artış da olabilirdi, tesadüfen eksiliş oldu. Bugün yarın artışlar gelecektir, eksiliş de olabilir. Dağıtım şirketleri bu bilgileri aldıkları zaman, bu fiyatlar bizim fiyatlarımıza şu kadar yansıyacaktır diyebilirlerdi. Belki bir kısmı yansıtmak istemedikleri için bunu dememiş olabilir. TÜPRAŞ bunu söylemezse, insanlar bir kaç gün uygulamazsa, biz görevimizi yapmamış oluruz.'' 
     
     ''TÜPRAŞ, BİR DÜNYA ŞİRKETİ'' 
     Bu arada Petrol Ofisi Genel Müdürü Ertuğrul Tuncer'in, ''ithalatın bugün için Tüpraş'a göre daha cazip olduğu, mukayese sonrası hangi taraf karlıysa o tarafa yönelecekleri'' yolundaki görüşlerinin hatırlatılması üzerine Danış, şunları söyledi 
     ''Bu çok doğaldır. Zaten liberizasyona geçişin amacı da budur. Ama biz de diyoruz ki şu anda TÜPRAŞ bir dünya şirketidir . TÜPRAŞ, sektörün en güçlü halkası durumuna gelmiştir. Şu anda bizim ürettiğimiz ürünlerin kalitesi Almanya ile rekabet edecek haldedir. Bu yılın sonunda bir çok AB ülkesinin önüne geçmiş olacağız. 
     Biz endişemiz şudur maalesef Akdeniz piyasası taleplere cevap veremeyecek. Benzin ve motorindeki primler o kadar yükselecek ki kapasite artışı için talepler gelecek. Ben şu anda 2005 yılı için, Tüpraş tarihinin en ekonomik ve verimli kapasitesini seçmiş durumdayım. Bu kapasite 25 milyon ton yıl. Yılların rekoru.'' Yüzde 90 kapasite yaparken, kalkıp mal satışını tartışmayacaklarına işaret eden Danış, devamla şu görüşleri dile getirdi 
     
     ''DAĞITIM ŞİRKETLERİ, BİZİM PARTNERİMİZ'' 
     ''Bütün dağıtım şirketleri, bizim normal partnerlerimizdir. Taleplerini, geçen yılın üzerinde bize bildirmişlerdir. Bizim dağıtım şirketlerine satmış olduğumuz beyaz ürünlerin oranı, 2002 yılında toplam satışımızın yüzde 59'u, 2003 'de 61'i 2004'de yüzde 66'sıdır. Yani yükselerek gidiyor. Bir dağıtım şirketi bizden fazla mal almayı istemeyebilir. Ama başka bir dağıtım şirketi bütün alımlarını bize yönlendirebilir. Hiç kimse, sektörün tamamına dönük fikrini yansıtamaz.'' Tüpraş'ın Türkiye'deki rafinaj kapasitesinin yüzde 100'ün sahip olduğunu anlatan Danış, ''durum gayet açık ve nettir, biz 2005 yılına daha büyük hedefler koyduk. 2003 yılında nasıl rekor kırmışsak, 2004 yılında onu kırıyoruz, 2005 yılında da bunların tamamını daha da yükseltmiş durumdayız. Onun için, bizim ne liberasyondan ne de ithalatın serbest bırakılmasından dolayı en küçük bir sıkıntımız yoktur. Bizim gayemiz kimseye cevap vermek değil, doğruları ortaya koymaktır'' dedi. 
     
</TEXT>
</DOC>
