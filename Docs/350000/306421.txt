<DOC>
<DOCNO> 306421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun48.html </URL>
<DATE> 2005/01/14/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
İsrail'in Filistinle ilişkileri kesme kararına tepkiler... 
</HEADLINE>
<TEXT>

     Filistin'in Müzakerelerden Sorumlu Bakanı Saib Erakat, Gazze Şeridi'nde dün gece 6 İsraillinin ölümüyle sonuçlanan intihar saldırısı nedeniyle Filistin ile ilişkileri dondurduğunu açıklayan İsrail'i eleştirdi. 
     Erakat, Fransız haber ajansı AFP'ye yaptığı açıklamada, ''İsrail'in ilişkileri dondurma kararını ve Mahmud Abbas'ı hedef alan eleştirilerini reddediyoruz. Barış sürecini başlatmak için yapılması gereken en iyi şey, ilişkileri dondurmak değil, onları yeniden ele almaktır'' dedi. 
     İsrail Başbakanı Ariel Şaron, Gazze Şeridi sınırında 6 İsrailli sivilin öldürülmesi üzerine, Filistin Ulusal Yönetimi Başkanı Mahmud Abbas ve yönetimindeki yetkililerle tüm temasların kesilmesi talimatını vermişti. 
     Gazze Şeridi'ndeki Karni geçiş noktasında dün gece Filistinli militanlar tarafından düzenlenen bombalı saldırıda ve çıkan çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     
</TEXT>
</DOC>
