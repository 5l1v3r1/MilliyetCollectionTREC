<DOC>
<DOCNO> 332729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur75.html </URL>
<DATE> 2005/04/12/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Ege yeniden ısınmaya başladı... Atina'dan karasuları ihlali iddiası 
</HEADLINE>
<TEXT>

     Ege sularında bugün Kardak kayalıkları civarında bir Yunan balıkçı teknesinin Türk karasularına girmesinin ardından, Türk ve Yunan sahil güvenlik gemilerinin ardı ardına Kardak bölgesine gittiği belirtildi. 
     Türk diplomatik kaynakları, Yunan haber ajansı ANA'nın, bugün Türk sahil güvenlik botunun Yunan karasularını ihlal ettiği yönündeki iddiasına ilişkin, ''ilk olarak bir Yunan balıkçı teknesinin Kardak bölgesinde Türk karasularına girmesiyle Türk sahil güvenliğine ait bir botun bölgeye intikal ettiği, balıkçı teknesinin tahminen telsizle haber vermesi üzerine aynı bölgeye bir de Yunan sahil güvenlik botunun geldiği'' bilgisini verdiler. 
     Diplomatik kaynaklar, Yunan sahil güvenlik botunun Türk karasularına girdiğini ve buradan ayrılmadığını kaydetti. 
     Edinilen bilgiye göre, hem Türk, hem de Yunan sahil güvenlik botları halen Kardak bölgesindeki Türk karasularındaki bekleyişlerini sürdürüyor. 
     Diplomatik kaynaklar, durumun kontrol altında olduğunu ifade ediyorlar. 
     Bu arada Dışişleri Bakanı ve Başbakan Yardımcısı Abdullah Gül, Türkiye'deki temaslarını sürdüren Yunanistan Dışişleri Bakanı Petros Molivyatis onuruna bir akşam yemeği verdi. 
     
</TEXT>
</DOC>
