<DOC>
<DOCNO> 306249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur54.html </URL>
<DATE> 2005/01/13/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Bağdat'ta Türk şirketine saldırı... 
</HEADLINE>
<TEXT>

     Dışişleri Bakanlığı, Bağdat'ta bugün bir Türk şirketine baskın düzenlendiğini ve baskında Abdülkadir Tanrıkulu adlı bir Türk'ün kaçırıldığını doğruladı. 
     Bakanlık kaynakları, sözkonusu şirketin, merkezi Erbil'de bulunan ''77'' adlı bir inşaat şirketi olduğunu belirttiler. 
     Kaynaklar, baskında bazı Irak kökenli Kürtlerin de öldürüldüğünü kaydettiler, ancak sayı vermediler. 
     Iraklı polis yetkilisi Bassam El Abid bugün, işadamı Tanrıkulu'nu Bakhan otelinden almaya gelen minibüse silahlı kişilerin yerel saatle 06.30'da saldırdıklarını, saldırıda 6 Iraklının öldüğünü söylemişti. El Abid, öldürülenlerden 5'inin, işadamı için çalışan Iraklılar olduğunu, diğer kurbanınsa minibüsün sürücüsü olduğunu açıklamıştı. 
     Tanrıkulu'nun en az 10 kişi tarafından kaçırıldığı da belirtilmişti. Otelin bir görevlisi de, işadamının bir yıldır Irak'ta bulunduğunu kaydetmişti. 
     
</TEXT>
</DOC>
