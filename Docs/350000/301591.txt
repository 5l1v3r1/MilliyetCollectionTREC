<DOC>
<DOCNO> 301591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko24.html </URL>
<DATE> 2004/12/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
''1 Ocak'ta hesap yapmayın, banka kartı kullanın'' 
</HEADLINE>
<TEXT>

     Bankalararası Kart Merkezi BKM Genel Müdürü Sertaç Özinal, 1 Ocak tarihinde eski para, yeni para hesabı yapmadan her türlü alışveriş ve ödemede banka kartı kullanımının, en kolay yöntemlerden biri olacağını söyledi. 
     BKM, YTL'ye geçiş ile ilgili kamuoyunu bilgilendirmek amacıyla, başrolünü Okan Bayülgen'in üstlendiği yeni reklam kampanyasını tanıttı. 
     Düzenlenen toplantıda konuşan Özinal, banka kartlarının alışverişlerde nakit yerine geçtiğini ve bunun da YTL'ye geçişte büyük bir kolaylık oluşturacağını ifade etti. 
     Özinal, 1 Ocak tarihinde eski para, yeni para hesabı yapmadan her türlü alışveriş ve ödemede banka kartı kullanımının en kolay yöntemlerden biri olacağını belirterek, alışverişte banka kartı kullanımının kayıtdışı ekonominin kayıt altına alınmasına ve bunun sonucunda da vergi gelirlerinin artmasına büyük destek vereceğini vurguladı. 
     YTL'ye geçilecek olmasının, geçişin en yoğun yaşanacağı 2005'in ilk 3 aylık döneminde hesaplama karışıklıklarına neden olabileceğini ifade eden Özinal, bu dönemde banka kartı tercih etmenin geçişi kolaylaştıracağını söyledi. 
     Banka kartı ile yapılan her türlü işlemin, gerek kart sahiplerinin hesapları, gerekse işyerlerinin hesaplarına yansıması açısından doğrudan YTL olarak gerçekleşeceği için alışveriş sırasında herhangi bir eski yeni TL hesaplaması yapılmasına gerek bırakmadığını anlatan Özinal, bu durumun tüketicilerin yanı sıra işyerlerinin de hayatına büyük kolaylık getireceğine işaret etti. 
     
     BANKA KARTI KULLANMANIN YARARLARI 

     Sertaç Özinal, alışverişte banka kartı kullanmanın işyerine, harcamaların doğrudan hesaba geçecek olması ile işyerinde nakit bulundurma riskinin minimize edilmesi, satışlara ivme kazandıracak olması ve harcamaların doğrudan hesaba geçecek olması ile kısa vadeli yatırımları imkan sağlaması gibi avantajlar sağladığını kaydetti. 
     Alışverişte banka kartı kullanmanın tüketici açısından da birçok yararı bulunduğunu anlatan Özinal, YTL ile yeniden hayatımıza girecek bozuk paralara aşina olunmasının bir süreç gerektireceğini, bu sürecin en rahat şekilde geçirilebilmesi açısından banka kartlarının rolünün önemli olduğunu vurguladı. 
     Basın mensuplarının sorularını da yanıtlayan Özinal, Merkez Bankası'nın yaptığı çalışmanın, insanların büyük bölümünün YTL'yi bildiğini ortaya koyduğunu ifade ederek, ''Müşteriler hazır diye düşünüyoruz. Birtakım aksaklıklar, sorunlar olabilir ama bunun uzun süreli olmayacağını düşünüyoruz'' dedi. 
     Özinal, 2004'ün kredi kartları açısından iyi geçtiğini düşündüklerini de söyledi. 
     BKM'nin YTL'ye geçişle ilgili yeni reklam kampanyasının başrol oyuncusu Okan Bayülgen de, alışverişlerde banka kartı kullandığını belirterek, ''reklam teklifi yapılmadan önce bunu ihmal ediyordum. Banka kartı kullanılması, hem bize hem de ekonomiye katkı sağlayacaktır'' diye konuştu. 
     Bayülgen, reklamda, unutulan, ihmal edilen bir alışkanlıktan bahsedildiğini söyledi. 

     
</TEXT>
</DOC>
