<DOC>
<DOCNO> 313668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/axspo01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başım dik, kalbim buruk 
</HEADLINE>
<TEXT>


Beşiktaş ile bağlarını koparan Del Bosque, yönetimi eleştirdi, "Bir kişinin işine son veriliyorsa, bunun bedeli olmalı" dedi, "Centilmence davrandım. Karşılığı bu mu olmalıydı " diye konuştu 

MEHMET ÇİFTÇİ 


Yönetime sitem etti 
BEŞİKTAŞ'IN eski Teknik Direktörü Vicente del Bosque, tazminat konusunda yönetime sitem etti. Takımdan ayrılmasının ardından İstanbul'da kalıp, Başkan Yıldırım Demirören'den çağrı beklediğini vurgulayan İspanyol çalıştırıcı, "Tazminatı pazarlık konusu yapmadım. Ancak bir kişinin işine son veriliyorsa bunun bir bedeli olmalı" diye konuştu. 

'Karşılığı bu mu ' 
KİMSEYLE sorunu bulunmadığını vurgulayan İspanyol hoca, "Tazminat benim ve yardımcılarımın hakkıdır. Diyalog yolu kapanırsa FIFA'ya başvurmaktan başka çarem kalmaz. Centilmen davrandım, karşılığı bu mu olmalıydı. Bana başka bir alternatif bırakmıyorlar" dedi. Bosque, "Türkiye'den başım dik, ama kalbim buruk ayrıldım" ifadesini kullandı. 

Arada uçurum var 
SİYAH - Beyazlı yöneticilerle de son bir görüşme daha yapan Bosque'nin, "Sözleşmemde neler yazıyorsa, lütfen onları yerine getirin" dediği ifade edildi. Beşiktaş Yönetimi ise, İspanyol hocanın 2.5 milyon dolar istediğini, bunu vermelerinin mümkün olmadığını belirtti. Vicente del Bosque'nin görevine son veren Kartal, 900 bin doları gözden çıkardı. 

Kimseye taviz yok 

SÜLEYMAN HATISARU 

Tümer'e izin çıkmadı 
BEŞİKTAŞ Teknik Direktörü Rıza Çalımbay, takım içi disiplin konusunda bir takım düzenlemelere gitti. Özellikle genç oyuncuları ve yabancıları gece yaşantısından uzak tutmak isteyen Çalımbay, kamp günleri dışındaki tüm antrenmanları sabah saatlerine aldı. Rıza hoca, dün sakatlığını gerekçe gösterip, salona gitmek isteyen Tümer'e ise izin vermedi. Ümraniye'deki idman sahasının ancak yarısının temizlenmesi nedeniyle Siyah - Beyazlılar, yarım sahada çalıştı. 

PFDK'dan ceza 
SAKATLIĞI nedeniyle takımdan ayrı kalan Ahmed Hassan da dün arkadaşlarına katıldı. Topuğundan sakatlanan Ramazan ise antrenmanı yarıda bıraktı. Buzlanma nedeniyle aracını çıkaramayan Ahmet Dursun ise antrenmanda yer almadı. Öte yandan Profesyonel Futbol Disiplin Kurulu, Malatyaspor maçındaki kötü ve çirkin tezahüratlar nedeniyle Beşiktaş'a 7 bin 500 YTL ceza verdi. 

Kriz zirvesi 

RAŞİT ALTUN 

Üç başkan buluştu 
FUTBOL Federasyonu Başkanı Levent Bıçakcı, Beşiktaş Başkanı Yıldırım Demirören ve Gençlerbirliği Başkanı İlhan Cavcav, dün Borsa Lokantası'nda buluştu, olaylı maçı konuştu. Bıçakcı tekrar kararının, hafta sonu Çeşme'de yapacakları toplantıdan çıkabileceğini ifade etti. Cavcav, hiç bir hakemin kasıtlı hata yapmayacağını savunup, bütün kulüpleri hakemlere sahip çıkmaya çağırdı. 

'Boşat istifa etsin' 
YILDIRIM Demirören ise, Trabzonspor maçının ardından yine Kuddusi Müftüoğlu'nu kendi maçlarında görevlendiren MHK 2. Başkanı Muhittin Boşat'a yüklenip, istifaya davet etti. Demirören şöyle devam etti "Federasyon başkanımıza da, Sayın Cavcav'a da teşekkür ederim. Bizim Gençlerbirliği ile bir sorunumuz yok. Maçımızda kural hatası yapıldı. Tekrarını istedik." 

'Konu mankeni gibiyiz' 

GENÇLERBİRLİĞİ 2. Başkanı Atilla Aytek, kural hatası nedeniyle tekrarlanacak maçta kimsenin kendilerini düşünmediğini söyledi, "Burada konu mankeni gibiyiz" dedi. Kurallara göre maçın yeniden 90 dakika oynanması gerektiğini vurgulayan Aytek, "İlk yarıda sahaları bakımda olduğu için bizden rica ettiler, centilmenlik yapıp Ankara'da karşılaştık. Aslında ikinci devrede maç sahamızda yapılması gerekirdi. Şimdi aynı centilmenliği Beşiktaş'tan bekliyoruz" diye konuştu. 

'Gün gelir hesaplaşırız' 

FAAL hakemliği noktalayan Mutlu Çelik, Beşiktaş Başkanı Yıldırım Demirören'in Muhittin Boşat'a yönelik suçlamalarının hepsine katıldığını söyledi. Boşat ile, yönettiği olaylı Beşiktaş - Fenerbahçe maçının ardından federasyonda karşılaştığını ifade eden Çelik, "Ona geçmiş olsun dedim. O da bana, 'merak etme Mutlu, gün gelir hesaplaşırız' diye yanıt vererek, Beşiktaş'tan hesap soracağını belirtmişti. Bu konuşmaya Sabri Çelik de şahittir" dedi. 


</TEXT>
</DOC>
