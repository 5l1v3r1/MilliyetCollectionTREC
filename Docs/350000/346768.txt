<DOC>
<DOCNO> 346768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur17.html </URL>
<DATE> 2005/05/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bir saat arayla 4 gasp 
</HEADLINE>
<TEXT>

     Anıtpark’ta ve Bahçelievler semtinde biri üniversite öğrencisi 4 genç, yaklaşık 1 saat arayla bıçaklı ve tabancalı kişilerce gasp edildi. 
     Alınan bilgiye göre, U.D. Işıker 16 , A.O. İnce 15 , B. Okan 15 , dün akşam saatlerinde Anıtkabir yakınlarında bulunan Anıtpark’ta arkadaşlarıyla otururken yanlarına gelen 3 kişi tarafından bıçak ve tabanca tehdidiyle gasp edildi. 
     Gençlerin cep telefonlarını zorla alan gaspçılar, daha sonra olay yerinden kaçtı. Bunun üzerine Işıker, İnce ve Ozan, Bahçelievler Karakolu’na giderek durumu bildirdi. 
     Gençler, polis ekiplerine kendilerini gasp edenlerin eşkalini verirken, karakola gelen üniversite öğrencisi M. Ahcı 21 da evine giderken yolunu kesen 3 kişi tarafından bıçak ve silah zoruyla gasp edildiğini bildirdi. 
     Ahcı’nın, kendisini darp edip, 120 YTL’sini ve cep telefonunu gasp eden kişilere ilişkin verdiği eşkaller ile diğer gençlerin bildirdiği eşkallerin bezer olması üzerine, Gasp Büro Amirliği ekipleri, çevrede arama başlattı. 
     
     SEMT SAKİNLERİ, TRAVESTİ VE HAYAT KADINLARINDAN DA ŞİKAYETÇİ 
     Öte yandan, ilk gasp olayının gerçekleştirildiği Anıtpark çevresinde yaşayan semt sakinleri, mahallede son günlerde gasp olaylarının arttığını, semtin "travesti ve hayat kadınlarının mekanı" haline geldiğini ifade ettiler. 
     Semt sakini Cemal Gökdemir, AA muhabirine yaptığı açıklamada, mahallelerinde daha önceki günlerde de gasp olaylarının yaşandığını, ayrıca Mareşal Fevzi Çakmak, Gençlik ve Akdeniz caddelerini hayat kadınları ile travestilerin mesken tuttuğunu bildirdi. 
     Travestilerin otomobilleriyle dolaşarak, hayat kadınlarının da kaldırımlarda veya mahalle aralarında gezerek müşteri aradığını belirten Gökdemir, "Büyük Önder Atatürk’ün kabri burada, Ankara Emniyet Müdürü’nün konutu burada. Buna rağmen gaspçıların, hayat kadınlarının, travestilerin bu bölgede her türlü ahlaksızlığı rahatça yapabilmelerine anlam veremiyorum" dedi. 
     Diğer semt sakinleri de daha önce bu tür olayların önüne geçilmesi için Çankaya Kaymakamlığı’na dilekçeyle başvurduklarını, ancak sorunlarına çözüm bulunmadığını öne sürdüler. 
     
</TEXT>
</DOC>
