<DOC>
<DOCNO> 314245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur47.html </URL>
<DATE> 2005/02/10/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Esenboğa Havaalanı olayında Sağlık bakanlığı açıklaması 
</HEADLINE>
<TEXT>

     Sağlık Bakanlığı, Esenboğa Havalimanı kargo bölümünde sızıntı olan şüpheli pakette Refik Saydam Hıfzıssıhha Merkezi Başkanlığı'nca kimyasal açıdan gerçekleştirilen ''organik toksit taramasında, esansiyel uçucu yağlarda bulunan 'diallyl disülfide' tespit edildiğini, söz konusu kimyasalın sarımsak gibi maddelerde bulunduğunun'' belirlendiğini açıkladı. 
     Sağlık Bakanlığı'nın yazılı açıklamasında, hastaneye gönderilenlerden alınan kan örneklerinde ''kolinesteraz taraması'' yapıldığı, bulunan değerlerin ''limit içerisinde'' olduğu kaydedildi. 
     Açıklamaya göre, Refik Saydam Hıfzıssıhha Merkezi Başkanlığı'nın inceleme sonuçları şöyle 
     ''Ankara Esenboğa Havalimanı kargo bölümünde 10 Şubat 2005 tarihinde kargo personeli tarafından fark edilen ve başkanlığımıza 12.00'de ulaşan bilgi doğrultusunda olay mahalline gidilmiştir. Sivil savunma uzmanlarınca izole edilen şüpheli paket kurumumuz personeli tarafından olay mahallinden teslim alınmıştır. Saat 15.00 civarında başkanlığımıza ulaştırılarak mikrobiyolojik ve kimyasal açıdan incelemeye alınmıştır. 
     Sonuçlar mikrobiyolojik yönden 11.02.2005'de neticelendirilecek olup, kimyasal açıdan organik toksit tarama yapılmış ve esansiyel uçucu yağlarda bulunan 'Diallyl Disülfide' tespit edilmiştir. Söz konusu kimyasal sarımsak gibi maddelerde bulunur. 
     Hastalardan alınan kan örneklerinde kolinesteraz taraması yapılmış olup, bulunan değerler limit içerisindedir. İleriki tetkik sonuçları daha sonra açıklanacaktır.'' 
     
</TEXT>
</DOC>
