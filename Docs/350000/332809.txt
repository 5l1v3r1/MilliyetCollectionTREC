<DOC>
<DOCNO> 332809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tapuyu verecekler 
</HEADLINE>
<TEXT>


Yeniden halka açılıp, yüzde 15 hissesini satmayı planlayan Beşiktaş'ın elde edeceği yaklaşık 15-20 milyon dolar, futbolcuların şu ana kadar ki 29 trilyon liralık hak edişini bile karşılayamıyor 

ÖZEL HABER Atıf Keçeci 


BEŞİKTAŞ 
Hak edişleri asgari ücretle çalışan 4945 işçinin 1 yılına bedel 

CAREW 
Maliyeti 270 kg. altına bedel 

BERKANT 
Dakikası 11.6 milyar lira 

Beşiktaş'ta muhalefet borcun her geçen gün arttığını söylerken, Siyah - Beyazlılar'ın en büyük harcama kalemini oluşturan futbolcular da, haftalar geçtikçe hak edişlerinin üzerine daha fazla para koyuyor. 
Göreve geldiği günden itibaren, 2'si yabancı olmak üzere toplam 13 transfere imzasını atan Yıldırım Demirören yönetimi, başarı için para musluğunu açmaktan çekinmedi. Ancak zafere ulaşmanın yolunun sadece maddi olmadığı da görüldü. Kartal, 16 Aralık 2004'te Parma maçıyla UEFA Kupası'na veda etti, 23 Ocak 2005'te de Türkiye Kupası'nda Konya- spor'a elendi. Ligde henüz durumlar belli olmadı ama şampiyonluk imkansız, Şampiyonlar Ligi için gerekli olan ikincilik ise mucizelere kaldı. 

En pahalı Berkant 
Sportif alanda bu başarısızlıklara rağmen, Beşiktaş'taki mali tabloya bakıldığında ise daha dramatik sonuçlar ortaya çıkıyor. Taraftarını kahreden sonuçlara imza atan futbolcular, buna karşın trilyonları cebine indiriyor, Siyah - Beyazlı kulübü büyük bir maddi yükün altında bırakıyordu. Üstelik, sezon başında Başkan Yıldırım Demirören'in, "Anlaşmada yazan paranın yüzde 30'unu peşin alacaksınız, geri kalanı maç başına göre hesaplanacak" demesine rağmen... 
Futbolcuların kazanç tablosuna bakıldığında ise inanılmaz sonuçlar ortaya çıktı. Örnek mi İşte Berkant... Bonservis bedeli ödenmeyen futbolcunun dakikası 11.6 milyar liraya geldi. Garanti paraya anlaşan Okan Buruk'un dakikası 1.4 milyar liraya geldi. Sergen ise dakikada 2.015 milyar liraya oynadı. 

Halktan futbolcuya 
Kısacası 11 Nisan itibariyle, oyuncuların tüm hak edişlerinin toplamı 28 trilyon 955 milyar lirayı buldu. Bir başka deyişle, ikinci kez halka açılmaya hazırlanan Beşiktaş A.Ş.'nin yüzde 15 hissenin satışından elde edilmesi planlanan 15-20 milyon dolar, saha içindeki hayal kırıklığı yaratan isimlere gidecek. 
Bizim düşüncemiz ise "Zararın neresinden dönülürse k rdır." 

'Daum çok kurnaz' 

Orhan YILDIRIM 

Beşiktaş Teknik Direktörü Rıza Çalımbay, eski hocası Daum'u futbolcularına anlattı, çok dikkatli olmalarını istedi. Fenerbahçe çalıştırıcısının çok kurnaz olduğuna dikkat çeken Siyah - Beyazlı teknik adam, "Bugün, yarın çıkıp, basın toplantısı yaparak, maçın favorisinin Beşiktaş olduğunu söylemesi an meselesi. Sakın bu tür dolduruşa gelmeyin. Böyle maçların favorisi olmaz. Ben sizlere her konuda güveniyorum ancak her şey sahada belli olacak" diye konuştu. 

Yıldırım takip 

Siyah - Beyazlılar, Fenerbahçe derbisinn hazırlıklarını dün akşam yaptığı antrenmanla sürdürdü. Taktik ağırlıklı çalışmayı Başkan Yıldırım Demirören de izledi. İdmana sakat İbrahim Üzülmez ve Fatih ile Üniversite Milli Takımı'nda yer alan Çağdaş katılmadı. Beşiktaşlı oyuncular çalışmayı çift kale ile noktaladı. 

Tedbirli olacaklar 

Futbol Federasyonu Başkanı Levent Bıçakcı'nın davetine başkan düzeyinde katılan, ancak Fenerbahçe'nin 2. Başkan Nihat Özdemir'i göndermesi nedeniyle zor durumda kalan Beşiktaş artık tedbirli davranıyor. Siyah - Beyazlılar, yarın yapılacak derbi maçının güvenlik toplantısı için önce Fenerbahçe'den kimin katıldığını öğrenecek. Bunun sonrasında da eşdeğer bir yöneticisini gönderecek. 

Prim jesti 

ORHAN YILDIRIM 

Beşiktaşlı futbolcular, Fenerbahçe derbisi için özel prim istemediklerini ifade etti. Menajer Tayfur Havutçu ile Kaptan Sergen, Siyah - Beyazlı oyuncuların, "Bizim için Beşiktaş'ın kazanması en büyük ödül. Prestijimiz için Kadıköy'de onur mücadelesi verip, üç puanı almak istiyoruz" şeklindeki düşüncelerini yönetime iletti. Yönetimin bu jeste karşılık verip vermeyeceği, bugünkü toplantıda belli olacak. 

Önce başkan, sonra yönetim 

Tüzük Tadil Komitesi, seçimlerin iki güne çıkmasını, ilk günkü başkan seçiminin ardından yönetime girecek isimlerin oylanmasını benimsedi 

BİLAL MEŞE 

Beşiktaş Başkanı Yıldırım Demirören'in ortaya attığı "Başkanlık sistemi" konusunda çalışan Tüzük Tadil Komitesi ilk somut adımlarını attı. Başkanın seçimi sonrasında yönetimi kendisinin belirlemesinin Dernekler Kanunu'na aykırı olduğunu gören komite, bunun için formül arayışına girdi. Divan Başkanı Şeref Nasır, seçim gününü ikiye çıkarabileceklerini ifade etti. Nasır, ilk gün başkan seçiminin ardından, ikinci günde de 30 kişilik bir listeden yönetimin belirlenmesi için oy kullanılabileceğini vurguladı. 
Başkan Yıldırım Demirören ise, şunları söyledi "30 yerine 20 isim olur, oylamanın ardından 18'e iner. Çünkü listenin geniş tutulması, yine pazarlıkları beraberinde getirir. Yönetimde yer alabilecek isimleri de, ilk günün galibi olan başkan belirler." 

İki gol iddiası 

Ankaragücü karşısında başarılı bir futbol sergileyen John Carew, Fenerbahçe'yi yeneceklerini, kendisinin de iki gol atacağını ileri sürdü. Beşiktaşlı golcü, "Fenerbahçe en yakın takipçisinden 7 puan önde. Biz de rahatız. Yani çok güzel bir futbol ve bol gollü maç olacak" dedi. 


</TEXT>
</DOC>
