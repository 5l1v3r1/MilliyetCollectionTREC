<DOC>
<DOCNO> 347839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko42.html </URL>
<DATE> 2005/06/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rusya ile yaş sebze meyve ithalatı anlaşmazlığı tatlıya bağlandı... 
</HEADLINE>
<TEXT>

     Fatma Coşkunoğlu AA 

Rusya'nın, Türkiye'den sebze meyve ithalatını durdurmasına ilişkin sorunun çözümü için çalışmalar hızlandı. 
     Edinilen bilgiye göre, sorunun çözümü için dün Rusya Ticaret Müşaviri Tarım ve Köyişleri Bakanlığı'na çağrılarak bilgi verilirken, bugün de Bakan Sami Güçlü, Rusya Büyükelçisi Petr Stegny ile görüştü. Bakan Güçlü, görüşmede, söz konusu sorunun çözümü konusunda teknik aksaklıkların en kısa sürede giderileceği konusunda taahhütte bulundu. 
     Konuyu görüşmek üzere ise Bakanlık Müsteşar Yardımcısı Vekili Nihat Pakdil ve Koruma Kontrol Genel Müdürlüğü zirai karantinadan sorumlu Genel Müdür Yardımcısı Ramazan Canhilal'ın yarın Rusya'ya gitmesi kararlaştırıldı. 
     Ticaret müşaviri ve büyükelçi ile görüşmede, Türkiye'nin, bitki sağlığı sertifikası düzenlenmesi konusunda herhangi bir ihmalinin olmadığı, bu konuda teknik bir eksiklik bulunmadığı vurgulanırken, Rusya'dan, Uluslararası Bitki Sağlığı Anlaşması'na uygun hareket etmesi, anlaşma uyarınca "zararlının tespitinden itibaren 2 gün içinde ilgili ülkeye bildirmesi" istendi. Geçen yıl Kasım ayında çıkan bir sorun nedeniyle Rusya'nın Mayıs sonu itibariyle ithalat yasağı aldığını, bu soruna ilişkin 2 Kasım 2004 tarihli yazının da Dış Ticaret Müsteşarlığı DTM aracılığı ile ancak Pazartesi akşamı bakanlığa ulaştığını anlatan yetkililer, görüşmede, sorunun daha hızlı çözümü açısından, iki ülkenin bitki karantina şubeleri arasında e-mail ve faks yoluyla doğrudan iletişim kurmasına da karar verildiğini açıkladı. 
     Bakanlık yetkililerinden edinilen bilgiye göre, Rusya, 2004 yılı sonlarına doğru, Türkiye'den ithal edilen turunçgillerde Akdeniz meyve sineğine rastlandğı yolunda şikayette bulundu. Bunun üzerine bakanlık, sorunlu bitki sağlık sertifikalarını iptal ederken, yaş sebze meyve ihracatçıları ile bu yıl Şubat'ta, Mersin'de bir toplantı yaparak, söz konusu zararlı ile bilinçli olarak mücadele edilmesini istedi. 
     Akdeniz meyve sineği ile mücadelenin tamamen çiftçinin inisiyatifinde olduğuna işaret eden yetkililer, bu toplantıda çiftçilere, ihracatçılara, mücadele yöntemi ve mücadelenin önemi hakkında bilgi verildiğini, ancak ihracatçıların bu konuya o zaman yeterince önem vermediğini, mücadeleyi bakanlığın görevi olarak değerlendirdiğini kaydettiler. 
     Nisan'da da Rusya'dan heyet davet edilerek, bitki sağlığı sertifikasının nasıl verildiği ve sorunun nedeni hakkında bilgi verilmek istendi. Ancak Rusya'nın heyet göndermediği bildirildi. 
     
     GÖZLE VEYA DIŞARIDAN TESPİTİ MÜMKÜN DEĞİL... 

     Verilen bilgiye göre, Mayıs sonu Haziran başlarında ortaya çıkan Akdeniz meyve sineği, çoğunluğu meyve olmak üzere 260 çeşit sebze-meyvede yaşayabiliyor. Meyvelerin kabuğunun altına bırakılan yumurtalar 4-5 günde olgunlaşarak kurtçuk haline geliyor ve toprağın üzerine düşüyor. Toprağın üzerinde de 4-5 günde olgunlaşıp sinek haline gelerek uçmaya başlıyor. 
     Bütün Akdeniz ülkelerinde, Meksika ve ABD'nin Akdeniz iklimine benzeyen iklimin sürdüğü yerlerinde yoğun olarak Akdeniz meyve sineği sorunu yaşanıyor. Sineğin yumurta bıraktığı meyveler, önce kararıyor sonra çürüyor. 
     Yumurtalar meyve kabuğunun altına bırakıldığı için hasat veya kontrol aşamasında bunların herhangi bir şekilde tespiti mümkün olmuyor. 
     Rusya'ya sebze-meyve ihracatının en az 5 gün olmak üzere 12 gün sürebildiğini belirten yetkililer, kontrol ve yükleme aşamasında sorun olmasa bile, ürün Rusya'ya ulaştığında sorunun ortaya çıktığını kaydettiler. 
     AB ülkelerinde de Akdeniz meyve sineği zararlısı bulunduğu için bu ülkelerin ithalatta daha toleranslı davrandığını, sıfır tolerans hastalık ve zararlıdan ari istemediğini anlatan yetkililer, Rusya'nın ise, "ülkede bu zararlı yok" gerekçesi ile sıfır tolerans istediğini belirttiler. 
     Soğuk iklim nedeniyle zaten bu zararlının Rusya'da yaşamasının mümkün olmadığına işaret eden yetkililer, buna rağmen, Rusya'nın "çok hassas" davrandığını söylediler. 
     
     RUSYA'NIN GÜÇ GÖSTERİSİ... 

     Verilen bilgiye göre, konu, dün Ankara'da başlayan Avrupa-Akdeniz Bitki Koruma Örgütü'nün toplantısında da gündeme geldi. Toplantıda, Danimarka, Fransa ve Hollandalı uzmanlar, Rusya'nın bir süre önce sebze-meyve ithalatında kendilerine de bir aya varan sürelerle sorun çıkardığını ve ithalatı durdurduğunu belirterek, uygulamayı, "Rusya'nın Avrupa'ya yönelik güç gösterisi" olarak gördüklerini anlattılar. 
     Rusya'nın Türkiye'nin düzenlediği 30 bitki sağlığı sertifikasında sorun tespit edildiği yolunda 2 Kasım 2004 tarihinde Tarım ve Köyişleri Bakanlığı'na yazı gönderdiği, ancak bu yazının bakanlığa ulaşmadığı belirtiliyor. Daha sonra Türk Dışişleri Bakanlığı, 28 Mayıs'ta, bakanlığa Rusya'nın, "2 Kasım 2004 tarihli yazıya ilişkin bilgi verilmediği, 30 Mayıs'tan itibaren Türkiye menşeli bitkisel ürünler ithalatının durdurulacağı" yolundaki yazısını iletti. Bunun üzerine DTM aracılığı ile Rusya'nın sözünü ettiği yazı Moskova'dan tekrar istenirken, ancak Pazartesi akşamı bakanlığa ulaştığı kaydedildi. 
     Bakanlık, yazıda sözü edilen 30 bitki sağlığı sertifikasının gerçek olup olmadığını, hangi illerde, hangi firmalar ve ürünler için düzenlendiğini araştırıyor. 
     
     ÇİÇEKTEKİLER AKDENİZ MEYVE SİNEĞİ DEĞİL... 

     Rusya'nın bildirdiği gibi, kesme çiçekte Akdeniz meyve sineği olmadığını, çiçekte bu zararlının yaşamadığını, "çiçek tripsi" bulunduğunu belirten yetkililer, bu sorunun çözümü için de AB'ye ihracatta uygulanan prosedürün uygulanmasına karar verildiğini anlattılar. Buna göre, Rusya'ya yönelik çiçek ihracatında da hasattan 4-5 hafta önce periyodik haftalık periyodik ilaçlama yapılacak. Bu ilaçlamayı yapmayan işletmelerden çiçek ihracatına izin verilmeyecek. 
     Akdeniz meyve sineği ile de kontrollü mücadele yapılacak. Bakanlık elemanlar, üreticiler tarafından yapılacak zirai mücadeleyi takip edecek ve bunu yapmayan işletmelerden alınacak ürünlerin ihracatına izin verilmeyecek. 
     Alınan önlemlerin, Bakanlık Müsteşar Yardımcısı Vekili Nihat Pakdil tarafından Rus yetkililere anlatılacağını belirten yetkililer, sorunun bu hafta sonunda çözümünü beklediklerini vurguladılar. Görüşmede, Rusya'dan yetkililerin de tekrar Türkiye'ye davet edileceği belirtildi. 
     
     JAPONYA'YA İHRACATTA DA SORUN VAR... 

     Diğer taraftan, Türkiye, Akdeniz meyve sineği zararlısı nedeniyle Japonya'ya kiraz ve turunçgil ihracatında da sorun yaşıyor. Japonya, Akdeniz meyve sineğinin ülkeye girişinin önlenmesi için, ihracata konu ürünlerin "0" derecede 15 gün bekletilmesini istiyor. İhracatçılar, soğukta bekletme maliyetinin yüksek olması nedeniyle, bunu yapamıyor. Bu nedenle Japonya'ya turunçgil ihraç edilmiyor. 
     Romanya ve Ukrayna'nın da Türkiye'den bitkisel ürün ihracatını durdurduğu yönünde bakanlığa resmi bir bilgi gelmediği vurgulandı. 
     Verilen bilgiye göre, Akdeniz meyve sineği ile mücadele çok kolay ve üreticinin yapması gerekiyor. Mayıs ayından itibaren bahçelere tuzaklar kurularak sineğin ortaya çıkıp çıkmadığına bakılıyor. Sinek ortaya çıkınca, bahçedeki bazı ağaçların güney tarafında, 1 metrekarelik dallar, pekmez, şeker katılmış ilaçlar ile ilaçlanıyor. Yani bahçedeki bütün ağaçların ve ağaçların her tarafının ilaçlanması gerekmediği için çevre ile dost bir mücadele yapılmış oluyor. Ancak birçok üretici bu mücadeleye girişmediği için, ihracatta milyonlarca dolara neden olan zarara neden oluyor. 
     
</TEXT>
</DOC>
