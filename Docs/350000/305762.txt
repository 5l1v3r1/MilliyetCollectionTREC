<DOC>
<DOCNO> 305762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko14.html </URL>
<DATE> 2005/01/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
MB 2005'te maliyet koşullarının daha olumlu olacağı öngörülmekte 
</HEADLINE>
<TEXT>

     Merkez Bankası, sosyal güvenlik ve vergi reformlarıyla, sağlıklı bir mali sistemin oluşmasına destek verecek ve parasal aktarım mekanizmasının işlerliğini artıracak bankacılık düzenlemelerinin hızla hayata geçirilmesinin önem kazandığını bildirdi. 
     Merkez Bankası'nın Aralık ayı enflasyon ve Görünüm değerlendirmesinde, 2004 yılında enflasyon dinamikleri açısından belirleyici olan faktörlerin, 2005 enflasyonu açısından da büyük önem taşıdığı vurgulandı. Değerlendirmede, bu yıl hammadde maliyetlerindeki gelişmelerin geçen yıla oranla daha olumlu olacağı tahmininde de bulunuldu. 
     Verimlilik artışlarının devamının yapısal reformların sürmesine, özellikle de yatırım ve üretimin önündeki engellerin kaldırılmasına dönük adımların sürekliliğine bağlı olduğu vurgulanan değerlendirmede, global likidite koşullarının ise her durumda bir risk faktörü olarak ortaya çıkabileceğine işaret edildi. Değerlendirmede, daha sonra şu görüşlere yer verildi 
     ''Sonuç olarak birim işgücü maliyetlerinin enflasyondaki düşüş sürecine katkısının, son 3 yıldaki kadar yüksek olmayacağı tahmin edilmekle beraber, gerek döviz kurundaki istikrar, gerekse dünya emtia fiyatlarındaki yükselişin yavaşlaması nedeniyle 2005 yılında maliyet koşullarının 2004 yılına kıyasla daha olumlu olacağı öngörülmektedir. 
     Diğer yandan, hizmet fiyatları artışının 2005 yılında da genel enflasyonun üzerinde kalmakla beraber, kademeli olarak yavaşlama eğilimini devam ettireceği tahmin edilmektedir.'' 
     
     TÜKETİM VE YATIRIM EĞİLİMİNDE ARTIŞ 
     Ekonomik aktivitede yılın ilk yarısında görülen hızlı canlanmanın, 3. çeyrekte yerini daha kontrollü bir büyümeye bıraktığı da belirtilen değerlendirmede, talep tarafında da enflasyonist baskıların henüz belirginleşmediği kaydedildi. 
     2004'ün ilk yarısı sonlarında tüketici kredi faiz oranlarının yükselmesi, kamu bankalarının kredilendirme oranlarını düşürmeleri, tüketici kredi faizlerinden alınan Kaynak Kullanımı ve Destekleme Fonunun yükseltilmesinin 2004'ün 3. çeyreğinde, dayanıklı tüketim mallarına yönelik talebi azalttığına dikkat çekilen değerlendirmede, daha sonra şu tespitler yapıldı 
     ''Ancak 2005 yılının ilk çeyreğinden itibaren artabilecek olan tüketici güveniyle beraber tüektim eğiliminin tekrar yükselişe geçebileceği düşünülmektedir. 
     Bunun yanında 2004 yılının ikinci yarısında yavaşlamaya başlayan yatırım eğiliminin 2005 yılının ilk çeyreği ile beraber tekrar canlanmaya başlaması beklenmektedir. İhracatın istikrarlı seyrini devam ettirmesiyle birlikte, 2005 yılı büyüme rakamlarının program projeksiyonlarıyla tutarlı seyredeceği öngörülmektedir.'' 
     
     ENFLASYONDAKİ DÜŞÜŞ 
     Merkez Bankası değerlendirmesinde, ekonomideki genel arz-talep dengesinin 2005 yılında enflasyondaki düşüş sürecine yapacağı katkının geçtiğimiz yıllara oranla azalacağınının tahmin edilmesine karşın, orta vadede enflasyondaki düşüş sürecinin süreceğinin yüksek bir olasılık olarak görüldüğü de ifade edildi. 
     Bu dönemde para politikası açısından önem kazanan göstergelerin kısa dönemli iniş çıkışlardan ziyade, orta vadeli eğilimler olacağı da anlatılan değerlendirmede, Merkez Bankası'nın da 2005'de mali piyasalardaki kısa dönemli dalgalanmalar ya da dışsal maliyet şokları gibi geçici şoklardan ziyade enflasyonun orta vadeli yapısal eğilimi üzerine odaklanacağı belirtildi. 
     
     YAPISAL REFORMLARA DİKKAT 
     Gerek 3 yıllık programın içerdiği taahhütler gerekse AB'ye üyelik sürecinde alınması gereken mesafelerin, orta vadede yapısal reformlar konusunda önemli atımlar atılmasını da beraberinde getireceği bildirilen değerlendirmede, şöyle denildi 
     ''Özellikle mali disiplinin sürdürülebilirliğine katkı sağlayacak olan sosyal güvenlik ve vergi reformlarıyla, sağlıklı bir mali sistemin oluşmasına destek verecek ve parasal aktarım mekanizmasının işlerliğini artıracak olan bankacılık düzenlemelerinin hızla hayata geçirilmesi önem kazanmaktadır. Bunun yanında yatırım ve üretimin önündeki bürokratik englellerin kaldırılmasına yönelik düzenlemelerin devam etmesi de kritik önem taşımaktadır. 
     Sonuç olarak, söz konusu düzenlemeler ve reformların süreklilik arz etmesi koşuluyla enflasyondaki düşüş sürecinin devam edeceği ve bundan önceki 3 yılda olduğu gibi 2005 yılında da enflasyon hedefine ulaşılacağı tahmin edilmektedir.'' Değerlendirmede, ekonomi politikalarının kontrolü dışında kalan bazı dışsal şokların ise her durumda ortaya çıkabileceği kaydedildi. 
     
     FAİZ KARARLARININ OYLANMASI 
     Öte yandan değerlendirmede, 2006 yılında uygulanacak açık enflasyon hedeflemesi rejimine geçiş yılı olan 2005'de, Para Politikası Kurulu'nun bir 'danışma' kurulu olarak işlev göreceği hatırlatıldı. 
     Buna göre faiz oranlarının, Para Politikası Kurulu toplantısındaki değerlendirmeler de dikkate alınarak, Başkanlık tarafından belirlenmeye devam edeceği bildirildi. 
     Faiz kararlarının Para Politikası Kurulu'nda oylanması uygulamasına ise açık enflasyon hedeflemesi uygulamasına geçişle birlikte başlanacağı vurgulandı. 
     
</TEXT>
</DOC>
