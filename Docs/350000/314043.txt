<DOC>
<DOCNO> 314043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun04.html </URL>
<DATE> 2005/02/10/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rice'ın gezisinin özeti ABD dostane, Avrupa temkinli 
</HEADLINE>
<TEXT>

     Amerika Birleşik Devletleri Dışişleri Bakanı Condoleeza Rice, Avrupa'daki görüşmelerinde Irak savaşı nedeniyle bozulan ABD-Avrupa ilişkilerini geliştirmek için zeytin dalı uzattı. 
     Rice, birinci Bush dönemindeki sert üslübun aksine, Avrupalı liderlere ortaklık ve uluslararası kurumlarla birlikte hareket mesajları verdi. 
     Rice’ın diplomatik çıkışı karşısında Avrupa basını ise temkinli. Rice'ın İran ve Irak konularındaki kararlı açıklamaları ABD dış politikasında değişiklik olmadığını gösteriyor. 
     
     Paris'te ortaklıkö mesajı 
     Condoleeza Rice ilk dış politika konuşmasını yapmak için Paris'i seçti. Bu Bush yönetiminin Fransa ile uzlaşmacı bir jesti olarak yorumlandı. Rice, Paris'te ABD'nin Avrupa'yı ortağı olarak gördüğünü vurgulayarak "uluslararası kurumlar içinde hareket etme arzusunda olduklarınıö söyledi. 
     
     Fransız medyası ikna olmadı 
     Fransız medyası ise Rice'ın açıklamalarına şüpheyle yaklaştı. Gazetelerde "Rice'ın Fransa'daki temaslarında ABD'nin dünyayı kurtarma saplantısından taviz vermediği yorumu yapıldı. 
     Liberation gazetesinde, Rice'ın Paris'te takındığı güvercin’ tavrı kadar, şahinlerle uçmayı da bildiğine dikkat çekildi. 
     
     Rice, Brüksel’de İran’a sert çıktı 
     Avrupa gezisinin son ayağı olan Lüksemburg'tan önce Brüksel'de NATO ve AB yetkilileriyle temaslarda bulunan Rice İran yönetimini bir kez daha uyardı. 
     Condoleeza Rice, Fransa ziyaretinden sonra Brüksel'de NATO ve AB yetkilileriyle biraraya geldi. Rice, NATO ziyareti sonrası "İranlılar Avrupa'nın sunduğu anlaşmayı kabul etmezlerse, Birleşmiş Milletler Güvenlik Konseyi ortaya çıkar. Bunu daha önce İranlılara bu netlikte söyleyen oldu mu, bilmiyorum. İran'a mesajımız yerine ulaşmıştır" diye konuştu. 
     Rice, NATO ve ABD’nin Irak'ta daha fazla işbirliği yapacağını, Iraklı güvenlik güçlerinin, İstanbul Zirvesi’nde alınan kararlar çerçevesinde, NATO birlikleri tarafından eğitiminin süreceğini kaydetti. 
     Rice ayrıca, Avrupalı liderlerin Çin'e uygulanan silah ambargosunun kaldırılması konusunda ABD'nin endişesini önemsemelerini istedi. 
     
</TEXT>
</DOC>
