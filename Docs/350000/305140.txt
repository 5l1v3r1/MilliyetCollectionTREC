<DOC>
<DOCNO> 305140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy16.html </URL>
<DATE> 2005/01/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ömer Dinçer Kamu Yönetimi Kanunu, Türkiye'nin pişirdiği bir çorbadır 
</HEADLINE>
<TEXT>

     Başbakanlık Müsteşarı Ömer Dinçer, Kamu Yönetimi Temel Kanunu hazırlanırken, hiç bir ülkenin taklit edilmediğini belirterek, ''Kamu Yönetimi Temel Kanunu, Türkiye'nin kendi kendine pişirdiği bir çorbadır'' dedi. 
     Dinçer, Etap Altınel'de düzenlenen, ''Kamu Sektörü Reformları Bağlamında Stratejik Planlama ve Performans Bütçeleme'' semineri çerçevesinde yapılan panelin soru cevap bölümünde yaptığı konuşmada, yanlış tartışılıyor olsa dahi Kamu Yönetimi Temel Kanunu'nun Türkiye'nin ortaya koyduğu en orijinal kanunlardan biri olduğunu söyledi. 
     Kamu Yönetimi Temel Kanunu'nun, bir yönüyle teknik bir konu olduğunu anlatan Dinçer, konunun çok teknik bir konu gibi tartışılmadığını belirterek, ''Bu ülkede bunu herkes konuştu. Herkes siyasi bir tarafa işi çekti, ideoloji kattı, konuyu hamasi tartışmaların içine çekmeye çalıştı'' diye konuştu. 
     
     BÜROKRASİ BİZİ BEZDİRİYORDU 

     Kamu Yönetimi Temel Kanunu'nu hazırlarken, bir çok ülkeyi incelediklerini anlatan Dinçer, ''Bizde, merkezden mahalliye, yukardan aşağıya yetki devri önemliydi, kamunun yüksek maliyetleri önemli bir konuydu. Bürokratik süreç bizi canımızdan bezdiriyordu... Zihniyet değişim konsepti üzerinde durduk'' dedi. 
     
     FRANSA DANIŞTAY ÜYESİ LEROY 

     Panelde Fransa'nın kamudaki reformlara ilişkin tecrübelerini anlatan Fransa Danıştay Üyesi Anne Marie Leroy ise bu alanda tek bir model üzerinde durulmaması gerektiğini belirterek, ''Kendi çorbanızı kendiniz pişirin'' dedi. 
     Leroy, sistemin sorgulanması gerektiğine de işaret ederek, insanların zeki ve makul olduklarını, önemli olanın ''oyunun kuralları''nın doğru şekilde ortaya konması olduğunu anlattı. 
     Kamu ve bütçeleme ile ilgili olarak ayrıntılara girmeden bir an önce harekete geçilmesi gerektiğini anlatan Leroy, ''Aşırı düşünmek sorunları çözmez, sorun çıktıkça çözülmelidir'' dedi. 
     İsveç'teki kamu sektörü reformları deneyimlerini anlatan İsveç Sektörü Konusunda Danışmanlık yapan MABSEC kuruluşun uzmanı Allan Gustafsson da yetki ve hesap verilebilirlikle birlikte kamuda verimliliğin sağlanacağını anlatarak, ''Reformlarda risk alacak kadar cesur ve inançlı olun. Yöneticilere güvenin, yetki verin ama denetleyin de'' dedi. 

     
</TEXT>
</DOC>
