<DOC>
<DOCNO> 324673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/uras.html </URL>
<DATE> 2005/03/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
4 büyük özel banka kredileri artırmış 
</HEADLINE>
<TEXT>


Hisse senetleri İMKB'de işlem gören 13 banka var. Bu 13 bankanın toplam net karı 2004 yılında yüzde 14 oranında azaldı. 2.6 katrilyon liraya indi. En yüksek kara 1.0 katrilyon lirayla Akbank ulaştı. Akbank'ın 2004 yılı net karı 13 bankanın toplam net karının yüzde 38'i büyüklüğünde. 
İMKB'de hisse senetleri işlem gören 13 bankanın 2004 yılında mevduatları yüzde 2 oranında artarken, kredileri yüzde 34 oranında arttı. 
İMKB'de hisse senetleri işlem gören 13 bankanın 4'ü, bilanço büyüklükleri bakımından diğerleriyle arayı açmış durumda. 
Bu 4 büyük özel bankadan Akbank'tan sonra en büyük net karı elde eden banka, İş Bankası. Net karı 635 trilyon lira. Onu Garanti 450 trilyon lira net karla izliyor. Yapı Kredi ise 2004 yılını 58 trilyon zararla kapattı. 

Krediler yüzde 34 arttı 
Bankaların büyüklüğü, aktif büyüklükleriyle özkaynak büyüklüklerinden izleniyor. 
Aktif büyüklüğü sıralaması, İş Bankası 38.5 katrilyon TL , Akbank 33.9 katrilyon TL , Garanti Bankası 26.2 katrilyon TL ve Yapı Kredi 24.6 katrilyon TL şeklinde. 
Özkaynak büyüklüğüne göre sıralama ise şöyle İş Bankası 7.6 katrilyon TL , Akbank 6.2 katrilyonTL , Yapı Kredi 4.6 katrilyon TL , Garanti 3.1 katrilyon TL . 
Bankalarımızın iştirakleri ve de gayrimenkulleri özkaynak rakamı içinde yer alıyor. İştiraklere ve gayrimenkullere bağlanan kaynaklar düşüldükten sonra kalan büyüklük "serbest özkaynak" olarak adlandırılıyor. Yapı Kredi'nin iştirak ve gayrimenkul portföyü büyük olduğundan "serbest özkaynak" rakamı eksi 582 trilyon lira olarak hesaplanıyor. Akbank 5 katrilyon 132 trilyon lira "serbest özkaynak" ile önde geliyor. Akbank'ı 886 trilyon lira "serbest özkaynak" ile İş Bankası, 262 trilyon lira "serbest özkaynak" ile Garanti izliyor. 
2004 yılında İş Bankası ile Garanti Bankası mevduat artışı sağladı. 

Mevduat artışı yüzde 2 
Toplam mevduatta İş Bankası 24.3 katrilyon TL mevduat ile ilk sırada. İş Bankası'nın 19.9 katrilyon TL mevduat ile Akbank, 17.6 katrilyon TL mevduat ile Garanti ve 14.2 katrilyon TL mevduat ile Yapı Kredi izliyor. 
2004 yılında 13 bankanın da kredilerinde artış görüldü. Yıl sonundaki rakamlara göre Akbank 12.9 katrilyon TL rakamıyla ilk sıraya oturdu. Akbank'tan sonra 12.4 katrilyon TL krediyle İş Bankası, 10.5 katrilyon TL krediyle Garanti ve 10.0 katrilyon TL krediyle Yapı Kredi geliyor. 
Yapı Kredi topladığı mevduatın yüzde 70'ini, Garanti yüzde 67'sini, Akbank yüzde 65'ini, İş Bankası yüzde 51'ini krediye dönüştürüyor. 
İMKB'de hisse senetleri işlem gören 13 bankanın mevduat toplamında 4 büyük özel bankanın payı yüzde 80, toplam kredilerdeki payı ise yüzde 73 oranında. 
Karlılık bankaların sağlık göstergesidir. Bankalar kar edecek ki, güçlensin ve de büyüsün. Bankalar güçlensin ve de büyüsün ki, ekonomiye daha çok kredi imkanı sağlasın. Bankalar ekonomiye daha çok kredi imkanı sağlasın ki, yatırım, üretim, istihdam artsın... Ekonomi büyüsün. Kalkınma hızlansın. 



</TEXT>
</DOC>
