<DOC>
<DOCNO> 306133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko37.html </URL>
<DATE> 2005/01/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hollandalı Worldgas, Türkiye LPG pazarında... 
</HEADLINE>
<TEXT>

     Hollanda merkezli SHV Gas'ın yeni markası Worldgas, Türkiye LPG pazarına girdi. 
     Worldgas Genel Müdürü Simon Franken, düzenlediği basın toplantısında, Türkiye'nin 2003'ten bu yana yıllık tüketimi ile İngiltere ve İtalya'dan sonra Avrupa'nın üçüncü büyük LPG pazarı konumuna geldiğini belirtti. 
     Franken, iki yıl içerisinde, Türkiye pazarında olmayan ürün ve hizmetler için 30 milyon dolarlık yatırım yapmayı düşündüklerini bildirdi. 
     Türkiye'de kullanılan tüplerde, gaz göstergesi olmadığını, tüp teslimatı yapan kişilerin güvenlik kontrolünün yapılamadığını savunan Franken, geçen yıl tüketiciler üzerinde yaptıkları beklenti araştırmasına göre Worldgas'ın yeni ürün ve servislerini geliştirdiklerini kaydetti. 
     Soruları da yanıtlayan Franken, Türkiye'de diğer firmalarla nasıl rekabet edeceklerine ilişkin olarak, ''Tüketicinin isteklerini iyi şekilde karşılarsanız, rakiplerinizi zaten geride bırakırsınız'' dedi. 
     Bir başka soru üzerine de Franken, LPG dağıtımında uzmanlaşmış bir şirket olduklarını belirterek, bu aşamada doğalgaz yatırımı yapmayı düşünmediklerini, özelleştirmeyle ilgilenmediklerini söyledi. 
     
     İLK ÖNCE İSTANBUL'DA HİZMET VERECEK 
     Franken, şu an sadece İstanbul'da hizmet verecek olan Worldgas'ın daha sonra müşteri sayısının fazla olduğu büyük şehirlere girmeyi hedeflediğini belirterek, yerel ortakları bulunmadığını kaydetti. 
     Worldgas Satış ve Pazarlama Müdürü Cüneyd Yüzak da bayi sistemini kullanmayarak tek bir merkezden dağıtım yapılacağını ifade ederek, siparişlerin 444 34 35 numaralı telefon aranarak, 02 4443435'e mesaj gönderilerek veya internet üzerinden ulaştırılabileceğini ifade etti. 
     Yüzak, Türkiye'de bir ilk olarak kredi kartıyla da satış yapılacağını bildirdi. 
     Verilen bilgiye göre, şirket, müşterilerine silver guard ve golden guard adlı iki ayrı dedantör seçeneği sunuyor. Yangın güvenlik sistemi, verimli kullanım ve çocuk kilidi özelliklerini barındıran silver guard dedantörler, ücretsiz verilecek. 
     Silver guard dedantörlerdeki özelliklere ek olarak, gaz kaçağı güvenlik sistemi, gaz seviye göstergesi ve gaz sızıntı tespit testi ile donatılan golden guard dedantörlere ile müşteriler 20 YTL'lik bir ücret ödeyerek sahip olabilecek. 
     Worldgas'ın müşterilerine sunduğu ve yıllık üye olabilecekleri ''Platinum'' hizmeti kapsamında ise uzman mühendisler tarafından düzenli kontrol, ferdi kazalara karşı güvence, tüple ilgili danışmanlık hizmeti, kampanyalardan yararlanma imkanı, süresi dolan dedantör ve hortumların ücretsiz değiştirilmesi ve asistanlık hizmetleri bulunuyor. 
     SHV Gas'ın bağlı olduğu Hollanda merkezli SHV Holding'in 4 kıta ve 24 ülkede 28 binin üzerinde çalışanı bulunuyor. SHV Gas, dünya çapında Primagaz, Calor Gas, Supergasbras ve Worldgas markalarıyla tanınıyor. 
     
</TEXT>
</DOC>
