<DOC>
<DOCNO> 314188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo22.html </URL>
<DATE> 2005/02/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Denizlispor'da Beşiktaş galibiyet primi 5 bin YTL 
</HEADLINE>
<TEXT>

     Denizlispor Basın Sözcüsü Osman Vural Yapıcı, UEFA Kupası'na katılmak için yarıştıkları takımlardan Beşiktaş'a kaybetmek istemediklerini söyledi. 
     Takımda sakat ya da cezalı futbolcu bulunmadığını belirten Yapıcı, 6-1'lik Sakaryaspor galibiyetinin moral motivasyonu üst seviyeye çıkardığını ve İstanbul'da sahaya kazanmak için çıkacaklarını kaydetti. 
     Denizlispor'un UEFA Kupası'na katılmayı hedeflediğini ifade eden Yapıcı, ''Bunlardan biri Türkiye Kupası'nı kazanmak, diğeri ligi 3. sırada bitirmek. Lig üçüncülüğü için rakiplerimizden biri de Beşiktaş. Bu açıdan karşılaşma bizim için çok önemli. UEFA Kupası için yarıştığımız takımlardan biri olan Beşiktaş'a kaybetmek istemiyoruz'' dedi. 
     Yapıcı, maçın galibiyet priminin 5 bin, beraberlik priminin de 2 bin 500 YTL olduğunu sözlerine ekledi. 
     Öte yandan, hazırlıklarını teknik direktör Giray bulak yönetiminde sürdüren yeşil-siyahlı futbolcular, yarın akşam İstanbul'a gidecek. 
     
</TEXT>
</DOC>
