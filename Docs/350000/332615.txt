<DOC>
<DOCNO> 332615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy40.html </URL>
<DATE> 2005/04/12/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Abdullah Gül, Molivyatis ortak basın açıklaması 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile Yunanistan arasındaki güven artırıcı önlemlere ek olarak 3 önlem üzerinde daha mutabakat sağlandığını, ayrıca Eskişehir ile Larisa arasında doğrudan muhabere hattı kurulması konusunda anlaşmaya vardıklarını açıkladı. 
     Gül ve Türkiye'ye çalışma ziyaretinde bulunan Yunanistan Dışişleri Bakanı Petros Molivyatis, görüşmelerin ardından ortak basın açıklaması yaptılar. 
     İki ülke arasında karşılıklı güvenin yerleşmesini sağlamaya yönelik çabalar sürecinde 11 güven artırıcı önleme ek olarak 3 önlem üzerinde daha mutabakat sağladıklarını belirten Gül, bu önlemleri şöyle sıraladı 
     İki ülke askeri doğal afet müdahale birlikleri arasında işbirliği tesis edilmesi ve ortak tatbikatlar düzenlenmesi, 
Her iki ülkenin askeri kurumlarında verilen lisan eğitimlerine her yıl belirli sayıda askeri personelin iştirak etmesi, 
Askeri okullar arasında ferdi spor müsabakalarının düzenlenmesi. 
Gül, Molivyatis ile görüşmesinde, Eskişehir'deki Milli Hava Harekat Merkezi ile Larisa'daki Yunan Ulusal Hava Harekat Merkezi arasında doğrudan muhabere hattı kurulması konusunda da mutabık kaldıklarını belirtti. 
     
     HATTI KURULMASINDA MUTABIK KALINDI 

     Dışişleri Bakanı ve Başbakan Yardımcısı Abdullah Gül, Türkiye ile Yunanistan arasındaki güven artırıcı önlemlere ek olarak 3 önlem üzerinde daha mutabakat sağlandığını, ayrıca Eskişehir ile Larisa arasında doğrudan muhabere hattı kurulması konusunda anlaşmaya vardıklarını açıkladı. 
     Gül, Yunanistan Dışişleri Bakanı Petros Molivyatis ile bakanlıktaki görüşmesinin ardından yaptığı ortak basın açıklamasında, iki ülke arasındaki 3 güven artırıcı önlem üzerinde daha mutabık kaldıklarını belirtti. 
     Bakan Gül, bu önlemleri, ''iki ülke askeri doğal afet müdahale birlikleri arasında işbirliği tesis edilmesi ve ortak tatbikatlar düzenlenmesi, her iki ülkenin askeri kurumlarında verilen lisan eğitimlerine her yıl belirli sayıda askeri personelin iştirak etmesi ve askeri okullar arasında ferdi spor müsabakalarının düzenlenmesi'' olarak sıraladı. Ege'ye ilişkin havacılık sorunlarında önemli bir adım attıklarını kaydeden Gül, ''İki ülke arasındaki ilişkilerin daha da geliştirilmesi amacıyla, istenmeyen hadiselerin önlenmesi bakımından, Eskişehir'deki Milli Hava Harekat Merkezi ile Larisa'daki Yunan Ulusal Hava Harekat Merkezi arasında doğrudan muhabere hattı kurulması hususunda mutabık kaldıklarını'' açıkladı. 
     Gül, ''Bu çok önemli kararla ilgili her iki ülkenin ilgili makamları tarafından pratik düzenlemeler yapılacaktır. Bu gelişmeler, ilişkilerimizin içinde bulunduğu olumlu iklimin somut tezahürlerini teşkil etmektedir. Bahse konu güven artırıcı önlemler doğrultusunda askeri makamlarımız arasında gelişen temasları da memnuniyetle karşılıyoruz'' diye konuştu. 
     Bakan Gül, Ege'ye ilişkin istikşafi temaslara devam edilmesi yolunda karşılıklı arzularını ifade ettiklerini belirtti. 
     BM Genel Sekreteri Kofi Annan'ın Kıbrıs sorununun çözümüne yönelik çalışmalarına verdikleri desteği kaydettiklerini ve bu çerçevede görüş alışverişinde bulunduklarını söyleyen Gül, görüşmede, Yunanistan'ın, AB'ye üyelik sürecinde Türkiye'ye verdiği desteği takdirle karşıladıklarını ilettiğini ve Yunan bakana bir kez daha teşekkür ettiğini belirtti. 
     
     EKONOMİ ALANINDA GENİŞ İŞBİRLİĞİ POTANSİYELİ 

     Gül, ticaret ve ekonomi alanındaki geniş işbirliği potansiyelinden, ortaklaşa projeler geliştirerek daha fazla istifade etmenin önemini vurguladıklarını kaydederek, iki ülke ticaret hacminin kapsamlı ve istikrarlı şekilde artırılmasını ümit ettiklerini söyledi. 
     Bakan Gül, ''Bu hedefe ulaşılması için, iş çevrelerinin, temasların sıklaştırılması ve karşılıklı yatırımların artırılması konusunda cesaretlendirilmesi ve desteklenmesi gerektiğinin önemi üzerinde durduklarını'' ifade etti. 
     İki ülke arasında yatırımların daha da artırılmasını teşvik etme konusunda mutabık kaldıklarını kaydeden Gül, Türk-Yunan İş Konseyi'ne bu yönde tavsiyelerde bulunulmasının önemini ortaya koyduklarını söyledi. 
     Gül, Türkiye ve Yunanistan'da özel sektörlerin işbirliğiyle ortak bir banka kurulması yönündeki çalışmaları memnuniyetle not ettiklerini belirterek, ''Diyalog ve işbirliğimiz, çalışan ve faal ortaklık ilişkisine dönüşmektedir. Bu ortaklığın stratejik boyutunu ticaret, enerji, ulaştırma ve turizm alanlarındaki işbirliğimiz teşkil etmektedir'' diye konuştu. 
     Karacabey-Gümülcine arasında inşa edilecek doğalgaz boru hattının öngörüldüğü şekilde 2006 yılında hizmete girmesinin, enerji alanındaki işbirliğinin somut bir meyvesini oluşturması bakımından taşıdığı öneme işaret ettiklerini söyleyen Gül, görüşmede, doğalgaz boru hattının Türk tarafındaki inşasına ilişkin ihale sürecinin 3 ay içinde tamamlanması yönündeki kararlılıklarını tekrarladığını belirtti. 
     
     ULAŞTIRMA ALANINDA İŞBİRLİĞİ 

     Gül, iki ülkenin ulaştırma alanındaki işbirliğinin daha da geliştirilmesinin, iki ülke arasındaki ekonomik ve ticari etkileşime olumlu yansımaları olacağını kaydettiklerini söyledi. 
     İki ülke arasındaki demiryoluyla yapılan yolcu ve yük taşımacılığının daha etkili hale getirilmesi için gerekli çalışmaların bir an önce başlatılması için görüş birliğine vardıklarını belirten Gül, uygun limanlar arasında feribot ve roro hatlarının tesis edilmesi konusunu da konuştuklarını bildirdi. 
     Gül, bu tür projelerin en kısa sürede hayata geçirilmesi için özel sektörde faaliyet gösteren kuruluşların teşvik edilmesi, özellikle İzmir ile Pire arasında bir hat kurulması hususunda mutabık kaldıklarını kaydetti. 
     Yunan adalarıyla Ege kıyılarına yerleşik olanlar başta olmak üzere, iki ülke vatandaşlarının birbirlerini daha kolay ziyaret etmelerini ve turizmin teşvik edilmesi amacıyla, vize uygulamasında esneklik gösterilmesi hususunu ele aldıklarını belirten Gül, ''Ülkelerimiz arasındaki ikili kültürel temas ve faaliyetlerin desteklenmesinin, halklarımızın birbirlerinin kültürlerini daha iyi tanıması bakımından taşıdığı öneme atıfta bulunduk'' dedi. 
     Gül, Molivyatis'in ziyaretinin, kendisinin Türkiye'ye yaptığı ilk çalışma ziyareti olduğuna dikkati çekerek, kendisiyle yapılan görüşmelerde, ikili ilişkileri etraflıca değerlendirdiklerini, bölgesel ve uluslararası konularda görüş alışverişinde bulunduklarını belirtti. 
     ''Her iki tarafın da mevcut diyalog ve işbirliği sürecinin geliştirilmesi yolunda gerekli irade ve kararlılığa sahip olduğunu bir kez daha memnuniyetle müşahede ettiklerini'' kaydeden Gül, giderek çok yönlü bir boyut kazanan işbirliğinin daha da geliştirilmesi yolundaki çabaların desteklenmeye devam edilmesi hususunda görüşlerinin örtüştüğünü tespit ettiklerini sözlerine ekledi. 
     
     ''YUNANİSTAN, TÜRKİYE'NİN AB PERSPEKTİFİNİ DESTEKLEMEKTE'' 

     Yunanistan Dışişleri Bakanı Petros Molivyatis, Dışişleri Bakanı ve Başbakan Yardımcısı Abdullah Gül ile görüşmesinde, ikili ilişkilerde önemli bir ''iyiye gidiş'' tespit ettiklerini ve bu işbirliğinin daha da geliştirilmesi konusunda mutabık kaldıklarını söyledi. 
     Molivyatis, Gül ile görüşmesinin ardından yaptığı ortak basın açıklamasında, bu ziyaretinin, karşılıklı görüşlerin dile getirilmesine fırsat verdiğini belirterek, Gül'e, daveti ve misafirperverliğinden dolayı teşekkür etti. 
     Her iki tarafı ilgilendiren ortak konularda fikir teatisinde bulunduklarını belirten Molivyatis, ziyaretinin, Yunan hükümetinin, iki ülke arasındaki iyi ilişkileri iyi niyetle sürdürme amacını teyit etme olanağını sağladığını da kaydetti. Molivyatis, ''Görüşmelerde, aynı arzunun Türk tarafında da mevcut olduğunu büyük memnunlukla anlamış bulunuyorum'' diye konuştu. 
     Molivyatis, görüşmede ikili ilişkileri detaylıca gözden geçirdiklerini belirterek, Türkiye'nin AB süreci, Kıbrıs, bölgesel meseleler gibi konuları da ele aldıklarını aktardı. 
     ''İkili ilişkiler konusunda önemli bir iyiye gidiş tespit ettik ve bu işbirliğimizin daha da geliştirilmesi konusunda mutabık kaldık'' diyen Molivyatis, çeşitli alanlarda görüş birliği sağladıklarını, bu ilişkilerin turizm, ticaret, ekonomi, enerji ve tüm alanlarda daha da geliştirilmesi hususunda mutabık kaldıklarını söyledi. 
     İlişkilerin daha da geliştirilmesi ve iki ülke arasında güvenin artırılması çerçevesinde, doğrudan bir hattın kurulmasında mutabık kaldıklarını bildiren Yunan bakan, ''Larisa'daki Yunan Ulusal Harekat Merkezi ile Eskişehir'deki Milli Hava Harekat Merkezi arasında hat kurulmasında karar kıldık. Bu hareketimiz, eminiz ki ilişkilerin daha da geliştirilmesi, iyileşmesi hususunda yardımcı olacaktır'' dedi. 
     İki ülke ilişkilerinin daha da gelişmesinin, Ege'deki bazı askeri faaliyetlerde de aksetmesi gerektiğine inandıklarını kaydeden Molivyatis, ''Bazen bu faaliyetler iki ülke arasındaki olumlu havaya ters tepki yapmaktadır'' ifadesini kullandı. 
     
     MOLİVYATİS'TEN AB DESTEĞİ 

     Molivyatis, içinde bulundukları bölgeyi, insan haklarına saygı, din özgürlüğü ve azınlıkların korunması gibi konularda hassasiyet gösteren, demokrasi, barış ve refah bölgesi haline getirmek istediklerini belirterek, bu çerçevede Yunanistan'ın Türkiye'nin AB perspektifini desteklemekte olduğunu söyledi. 
     Yunan Bakan, Türkiye'nin, AB'den istenen kriterlerin yerine getirilmesi koşuluyla, AB'ye tam üye olma hakkına sahip olduğuna inandıklarını kaydetti. 
     Kıbrıs konusunda da fikir alışverişinde bulunduklarını söyleyen Molivyatis, ''tüm tarafların, adanın tekrar birleşmesi konusunda mutabık olduğuna'' inandıklarını belirterek, bulunacak çözümün, müzakereler yoluyla Annan planı temelinde, yaşayabilir, kalıcı, BM kararlarına ve Avrupa değerlerine uygun olması gerektiğini söyledi. 
     Molivyatis, ''Bu yöne doğru yeni bir gelişme başlayabilmesi için, ilk önce, gösterilecek çabanın olumlu bir sonuca ulaşacağını bir şekilde kendimiz garanti etmeliyiz'' dedi. 
     Yunanistan Dışişleri Bakanı Molivyatis, ''Bu ilişkilerin daha da iyiye gitmesi konusunda hepimiz aynı yönde çaba sarf etmeliyiz. İnanıyorum ki bugün bu yöne doğru bir adım daha atmış olduk. Büyük bir memnuniyetle Sayın Bakan'ı davet etmek arzusundayım. Bu ziyaret esnasında da iyi ilişkilerin daha da geliştirilmesi için bir adım daha atma olanağı bulacağız'' diye konuştu. 
     
</TEXT>
</DOC>
