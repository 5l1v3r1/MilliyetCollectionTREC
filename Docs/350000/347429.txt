<DOC>
<DOCNO> 347429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun30.html </URL>
<DATE> 2005/05/31/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hamas'tan yerel seçimlere boykot kararı 
</HEADLINE>
<TEXT>

     Filistinli dinci Hamas örgütü, Gazze Şeridi'nde bazı bölgelerde mahkeme kararıyla yarın yinelenecek yerel seçimleri boykot edeceğini açıkladı. 
     Hamas sözcülerinden Sami Ebu Zuhri, düzenlediği basın toplantısında, örgütün bazı bölgelerde yinelenecek seçime katılmayı kabul ettiğini, ancak bunun için bir ay süre istediğini belirterek, yarınki seçimleri boykot edeceklerini söyledi. 
     Filistin lideri Mahmud Abbas'ın lideri olduğu El Fetih'i seçime hile karıştırmaya çalışmakla suçlayan Zuhri, ''Bu seçime girilmesinin siyasi intihar olacağı'' ifadesini kullandı. 
     El Fetih yetkilileriyle Mısır'ın arabuluculuğunda görüşmeler yapan Hamas'ın sözcüsü, El Fetih'i görüşmelerde verdiği sözleri tutmamakla da suçladı. Zuhri, varılan anlaşmanın dikkate alınmamasının doğrudan sorumluluğunun El Fetih üzerinde olduğunu ileri sürdü. 
     Yandaşlarına yarınki seçimlere katılmaması çağrısında bulunan Zuhri, Hamas'ın bu seçimin sonuçlarını tanımayacağını da söyledi. 
     El Fetih yetkilileri tarafından konuyla ilgili henüz bir açıklama yapılmadı. 
     Hamas örgütü, Gazze Şeridi'nde 5 Mayıs'ta yapılan yerel seçimlerde tartışmalı üç bölgede seçimi kazanmıştı. El Fetih'in, bu bölgelerde usulsüzlük yapıldığı şikayeti üzerine bir mahkeme, 3 bölgede seçimlerin yinelenmesine karar vermişti. 
     Refah, El Burey ve Beyt Lahiya'da yinelenecek seçimleri Hamas, daha ileri tarihte yapılırsa kabul edebileceklerini söylemişti. Yerel Seçim Komisyonu ise seçim tarihi olarak 1 Haziran'ı açıklamıştı. 
     
</TEXT>
</DOC>
