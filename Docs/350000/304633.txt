<DOC>
<DOCNO> 304633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun29.html </URL>
<DATE> 2005/01/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Filistin'de yarın devlet başkanlığı seçimi yapılacak... 
</HEADLINE>
<TEXT>

     Filistin, 11 Kasım 2004'te ölen lideri Yaser Arafat'ın ardından devlet başkanını belirlemek üzere yarın sandık başına gidiyor. 
     Yaser Arafat, 1993 yılı Ekim ayında, Filistin Merkez Konseyi'nce yapılan oylamayla Filistin Ulusal Yönetimi Devlet Başkanlığı'na getirilmişti. 1996'da yapılan halkoylamasıyla da Arafat'ın başkanlığı teyit edilmiş oldu. 
     1996'dan bu yana başkanlık başta olmak üzere çeşitli görevleri üstlenen Yaser Arafat'ın, yaklaşık son 3 yıldır hiç ayrılamadığı karargahında Mukata hastalanıp, daha sonra hayatını kaybetmesi ile başlayan yeni süreçte, Filistin halkı, ilk kez demokratik bir seçimle yeni başkanını seçmeye hazırlanıyor. 
     Seçimler için ülkeler ve uluslararası kuruluşlardan da çok sayıda gözlemci geldi. 
     ABD başta olmak üzere, Türkiye'den Endonezya'ya çeşitli ülke temsilcileri, Avrupa Birliği ve İslami örgütlerden 800 yabancı gözlemcinin yanı sıra 22 bin yerel gözlemci, seçim gününden önce hazırlıkları ve sınırlardaki durumu yerinde inceledi, Filistin Merkez Seçim Komisyonu görevlilerinden brifing aldı. 
     
     TÜRK GÖZLEMCİLER 
     Seçimler için Türkiye'den, eski Kudüs Başkonsolosu ve Irak Özel temsilci yardımcısı Ethem Tokdemir başkanlığında 15 dolayında gözlemci Filistin'e geldi. 
     Tokdemir, AA muhabirine yaptığı açıklamada, Doğu Kudüs, Ramallah ve Beytüllahim'de kurulan seçim sandıklarına gideceklerini belirtti. 
     Filistin açısından bu seçimlerin çok önemli olduğunu ifade eden Tokdemir, uluslararası gözlemciler için iyi bir altyapının kurulmuş olduğunu ve mevcut koşullar altında, iyi hazırlık yapıldığını gördüklerini kaydetti. 
     Gazze'ye de uluslararası gözlemcilerden 30 kadarının gitmesi bekleniyor. 
     
     SEÇİM YASAKLARI BAŞLADI 
     Filistin'de kampanya süresi de dün akşam bitti ve seçim yasakları başladı. 
     Yaklaşık 1,8 milyon Filistinli seçmen, yarın TSİ 07.00'dan itibaren sandık başına gidebilecek. Oy verme işlemi TSİ 19.00'da sona erecek. 
     Seçimlere 7 aday katılıyor. 10 adayla başlanılan süreçte, 3 aday, çeşitli gerekçelerle seçim yarışından çekildi. 
     El Fetih'in tek adayı olarak belirlenen FKÖ Başkanı Mahmud Abbas, seçimin favori ismi. Onu, insan hakları savunucusu ve hapisteki Tanzim liderlerinden Mervan Barguti'nin de akrabası olan Mustafa Barguti izliyor. Mervan Barguti de adaylığını ilan etmiş, ancak kısa süre sonra geri almıştı. 
     Filistin başkanlık seçimlerine Filistin Demokratik Kurtuluş Cephesi'nden Taysir Halid, Filistin Halk Partisi'nden Bassam el-Salhi katılıyor. Barguti ile birlikte Abdülkerim Şubeyr, Saib Barakeh ve Abdülhalim el Askar da bağımsız olarak yer alıyorlar. 
     Öte yandan, İsrail ordusunun, bu sabahtan itibaren Filistin'de normal bir seçim süreci yaşanması ve Filistinlilerin oylarını rahatça kullanabilmeleri amacıyla 72 saat süreyle Filistin topraklarından çekileceği açıklanmasına karşın, dün Nablus'ta bir İsrail askerinin ölmesi ve 3'ünün yaralanmasının ardından, ordu yetkilileri, operasyonları yeniden başlatabilecekleri yolunda uyarılarda bulundu. 
     Filistinli yetkililer, askeri kontrol noktalarında değişen bir şey olmadığını belirtirken, Filistin kabinesi üyelerinden Saib Erekat, İsrail'i, seçimleri kolaylaştıracağı yolunda verdiği sözleri tutmaya çağırdı. 
     Filistin Enformasyon Servisi de özellikle Gazze Şeridi'nde durumun pek fazla değişmediğini belirtti. Verilen haberlerde, İsrail ordusuna bağlı uçakların bu sabah Gazze üzerinde çok alçaktan uçuş yaptıkları, sınır geçişlerinin de hala kapalı tutulduğu kaydedildi. 
     
     İSRAİL ASKERLERİNDEN ABBAS LEHİNE KAMPANYA 
     Bu arada, Batı Şeria'da İsrail kontrol noktalarında, askerlerin, Filistin seçimlerinin favori adayı FKÖ Lideri Mahmud Abbas lehinde propaganda yaptıkları ve Filistinlileri Abbas'a oy vermeye çağırdıkları öne sürüldü. 
     Görgü tanıklarına dayanarak verilen haberlerde, Nablus yakınlarındaki Beyt Eiba yol barikatlarındaki askerlerin, ''Abbas Barış Yanlısı'', ''Sizi Cehennemden kurtaracak Abbas'ı seçin'' şeklinde propaganda yaptıkları kaydedildi. 
     Ayrıca, Nablus ile Kalkilya arasındaki yol üzerinde bir askeri barikatın yanında, önüne Abbas'ın resmi yapıştırılan askeri bir cipin bulunduğu ve askerlerin Filistinlileri, Abbas için oy kullanmaya çağırdıkları ifade edildi. 
     
</TEXT>
</DOC>
