<DOC>
<DOCNO> 339098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/spo30.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ŞAMPİYONLAR LİGİ 

İstanbul'a ilk bilet 
Şampiyonlar Ligi'nin 25 Mayıs'ta İstanbul Atatürk Olimpiyat Stadı'nda oynanacak final maçına çıkacak ilk takım bugün belli oluyor. İki İngiliz takımı Liverpool ile Chelsea 0-0'ın rövanşında Anfield Road'da kozlarını paylaşacak. Gollü beraberlikte Mavi - Beyazlılar tur atlayacak. 21.45'te başlayacak maçı Star TV naklen yayınlayacak. Chelsea'de önemli bir eksik yok, Liverpool'da Xabi Alonso sarı kart cezalısı. 

FEDERASYON 

Üç hükmen ceza 
Futbol Federasyonu, 2. Lig B Kategorisi'nde Erzurumspor'un, Gaziantep B.Belediyesi maçında, cezalı Apti Güleryüz'ü oynattığı, bu nedenle 3-0 hükmen yenik ilan edildiğini açıkladı. 3. Lig'de Akşehirspor'u, cezalı Şeref Yeşiloğlu'na forma giydirdiği Denizli Belediyespor maçı nedeniyle hükmen yenik ilan eden federasyon, Ankaragücü önünde cezalı Cem Kasap'a forma veren Ankaraspor PAF Takımı için de aynı cezayı verdi. 

SÜPER LİG 

Susiç'ten imalı yorum 
Konyaspor Teknik Direktörü Saffet Susiç, bir Anadolu takımının 100 yıl içinde Süper Lig'de şampiyon olabileceğini sanmadığını söyledi. Futbol Federasyonu'nun TamSaha Dergisi'ne konuşan Boşnak çalıştırıcı, "Maddi açıdan büyük fark var. İkinci bir sebep ise seyirci faktörü. Dört büyüklerin ülkenin her yerinde seyircisi oluyor. Bu da sanıyorum sadece Türkiye'ye özgü bir durum" ifadesini kullandı. 

UEFA FİNALİ 

Lale Orta'ya önemli görev 
Türkiye'nin ilk FIFA kokartlı bayan hakemi Yrd.Doç.Dr. Lale Orta'nın, UEFA Bayanlar Kupası final maçını yöneteceği bildirildi. Orta'nın 21 Mayıs'ta Almanya'nın Potsdam ile İsveç'in Djurgarden Alvsjö takımları arasında oynanacak final maçında görev alacağı açıklandı. Bunun, bugüne kadar Türk hakemlerine verilen en üst seviyede görev olduğunu belirter Orta büyük gurur duyduğunu söyledi. 

BİSİKLET 

İzmir'in Mutlu ismi Mehmet 
Uluslararası Cumhurbaşkanlığı Türkiye Bisiklet Turu'nun ilk etabını milli takımdan Mehmet Mutlu birinci tamamladı. Mutlu, İzmir - Kuşadası arasında düzenlenen 92 kilometrelik yarışı 2.11.35 ile zirvede bitirdi. Tekerlek farkıyla Bulgar Svetoslav Tchonliev ikinci sırayı alırken, Slovak Martin Prazdnovsky de aynı zamanda finişi görmesine rağmen tekerlek farkıyla üçüncülükte kaldı. 41.'si düzenlenen organizasyonda bugün 165 kilometrelik Kuşadası-Bodrum etabı koşulacak. 

ATLETİZM 

Terzi, Kop'a ateş püskürdü 
Atletizm Federasyonu Başkanı Mehmet Terzi, "Yönetimim ile ilgili eleştiriye, Yücel Kop'un bilgisi, tecrübesi ve tahsili yetmez" dedi. Milli atlet Süreyya Ayhan Kop'un eşi ve antrenörünün kendisiyle ilgili gazetemizde çıkan açıklamalarına cevap veren Terzi, "Her şeyi yanlış bildiği gibi, devlet memuru olup olmadığımı da bilmiyor. Biz, tek sporcunun başarısına sığınıp şakşakçılığını yapan bir federasyon değiliz" ifadelerini kullandı. 

VOLEYBOL 

Bahar Kupası'nda çifte zafer 
Çek Cumhuriyeti'nin Brno kentindeki 32. Avrupa Erkekler Bahar Kupası Voleybol Turnuvası'nda, A Milli Takımımız, Letonya'yı 3-2 mağlup etti. Büyük çekişme içinde geçen karşılaşmanın setleri 25-22, 25-18, 25-27, 22-25 ve 15-12 sona erdi. Kupadaki ilk maçında Bulgaristan'ı set vermeden deviren Ay - Yıldızlı ekibimiz bugün TSİ 16.00'da Slovakya ile karşılaşacak. Bayan Milli Takımımız ise İsviçre'yi 3-0 yendi. Karşılaşmanın setleri 25-17, 25-16 ve 25-21 bitti 

ENGELLİLER 

Ahmet Cömert'e dev organizasyon 
Uluslararası Tekerlekli Sandalye Basketbol Federasyonu IWBF 2006 Avrupa Gençler Şampiyonası'nı Türkiye'ye verdi. IWBF Avrupa Genel Sekreteri Ron Coppenrath'in İstanbul'daki incelemelerinde, organizasyonun yapılacağı çevreye ve salonlara tam puan verdiği öğrenildi. Eylül ayında yapılacak olan şampiyonanın müsabaları Ahmet Cömert Spor Salonu'nda gerçekleştirilecek. Ülke takımları antrenmanlarını ise Bahçelievler'deki salonda yapacak. 


</TEXT>
</DOC>
