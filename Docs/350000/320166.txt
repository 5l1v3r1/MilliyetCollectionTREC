<DOC>
<DOCNO> 320166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/dunya/adun.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 1. tehdit değil 
</HEADLINE>
<TEXT>


Atina, 30 yıldır tehdit algılamasında bir numarada gördüğü Türkiye'yi iki numaraya indirdi ve birinci sıraya Arnavutluk ve Makedonya'yı yerleştirdi 

Taki Berberakis - Atina 


Türk - Yunan ilişkilerinde yaşanan yumuşama, Yunanistan'ın dış tehdit algılamasına da yansıdı. Atina, 30 yıldan bu yana ilk kez Türkiye'yi güvenlik ve savunmasına yönelik bir numaralı tehdit olarak göstermedi. 
Yunan Savunma ve Dışişleri Konseyi KİSEA tarafından hazırlanarak hükümetin onayından geçen Yunanistan'ın yıllık savunma raporunda, Türkiye dış tehdit sıralamasında 2. sıraya gerilerken, ilk sırada "terörizm, silah kaçakçılığı, uluslararası suç ve istikrarsızlığa" kaynaklık ettiği için isim vermeden ülkenin kuzeyinde yer alan ülkeler gösterildi. 
Yunanistan'ın kuzey ve kuzeybatısında Arnavutluk ve eski Yugoslavya Cumhuriyeti Makedonya yer alıyor. 
Raporda, Türkiye için ilk kez "doğudan gelen tehdit" tanımlaması yapılmadı. Bunun yerine, "Türkiye egemenlik haklarımızdan şüphe etmeye devam ettiği için bu ülkeye karşı caydırıcı güç bulundurma yükümlülüğümüz sürüyor" ifadesi kullanıldı. 
1974'teki Kıbrıs askeri müdahalesinden bu yana ilk kez Yunanistan'a en büyük tehdit oluşturan ülke konumundan çıkarılan Türkiye, geçtiğimiz dönem aldığı bir kararla Yunanistan'ı tehdit algılamasında alt sıralara indireceğini açıklamıştı. Ankara, Milli Güvenlik Siyaset Belgesi'nde yapılacak değişiklikle, dış tehdit öncelikleri arasında üst sıralarda bulunan Yunanistan'ın "alt sıralara gerileyeceğini" bildirmişti. 

Kuzeye asker kaydırma 
Yunanistan, yeni tehdit algılaması kapsamında, Kosova ve etrafındaki bölgeyi en büyük endişe kaynağı olarak gösterdi. Rapor kuzeyden gelebilecek "asimetrik tehdit", "ithal terör" ve "silah kaçakçılığı" nedeniyle bazı birliklerin buralara kaydırılmasını tavsiye etti. 


</TEXT>
</DOC>
