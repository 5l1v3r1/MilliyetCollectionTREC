<DOC>
<DOCNO> 308862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko11.html </URL>
<DATE> 2005/01/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bodrum'un içmesuyu finansmanı Malezya'dan... 
</HEADLINE>
<TEXT>

     Devlet Su İşleri DSİ Genel Müdürlüğü, nüfusu 100 bini aşan şehirlere uzun dönemli içme-kullanma ve sanayi suyu ihtiyacını karşılamaya yönelik proje geliştirmeye devam ediyor. 
     Bu kapsamda DSİ Genel Müdürlüğü, bu yıl içinde 3.3 katrilyon lira toplam yatırım bedelli, 22 ilin içmesuyu projelerini programına aldı. 
     Toplam 45 adet şehrin içmesuyu proelerinin bugüne kadar 17 adetini işletmeye alan DSİ, 6 şehrin içmesuyu projesinin inşaat işlerini ise sürdürüyor. 
     22 adet şehrin içmesuyu projelerine yönelik kesin proje planlama çalışmalarını sürdüren DSİ Genel Müdürlüğü'nün projeleri, inşaatları devam eden içmesuyu projeleri ile kesin projesi tamamlanan, planlama ya da kesin proje aşaması tamamlanarak hizmete alınacak projelerden oluşuyor. Bu kapsamda hizmete alınacak projelerle, 3,018 milyar metreküplük ilave içmesuyu sağlanacak. 
     Sonuçta arz edilen içmesuyu miktarı, yeni projelerle birlikte yıllık toplam 5.3 milyar metreküpe çıkarılacak. 
     
     ETÜD-PROJE AŞAMASINDA OLAN İÇMESUYU PROJELERİ 
     İleriye dönük yatırımları hedeflenen içmesuyu projelerinden Batman, Afyonkarahisar, Kayseri, Malatya, Tekirdağ, Uşak ve Manisa içmesuyu projelerinin bazıları planlama aşamasında bulunurken, bir kısmının kati proje çalışmaları devam ediyor. Söz konusu projelerin etüd proje çalışmaları tamamlandıktan sona, önümüzdeki dönemlerde yatırım programına alınarak ihaleleri yapılacak. 
     
     MALEZYA'DAN BODRUMA DESTEK 
     Bu arada DSİ Genel Müdürlüğü'nün bu yıl içinde yatırım programına aldığı içme suyu projeleri arasında Adapazarı, Ankara, Afyonkarahisar, Antalya, Aydın, Batman, Bodrum, Çorlu, Çorum, İskenderun, İzmir, Kahramanmaraş, Kayseri, Kilis, Mardin-Kızıltepe, Malatya, Manavgat, Sivas, Siirt-Kurtalan, Tekirdağ, Uşak ve Manisa içmesuyu projeleri bulunuyor. 
     Söz konusu projelerin büyük bölümü, ilgili kentin belediye başkanlıkları ile birlikte yürütülüyor. 
     Finansmanının büyük bölümü özkaynaklardan karşılanacak içmesuyu projelerinin bir bölümünün ise yabancı sermaye katkısı ile gerçekleştirilmesi öngörülüyor. 
     Bu projeler arasında Bodrum içmesuyu projesinin, Malezya Hükümeti ile yapılan ikili işbirliği anlaşması çerçevesinde yapılması bekleniyor. 
     
</TEXT>
</DOC>
