<DOC>
<DOCNO> 310891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yasam/axyas02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrar satıcısının tablosu böyle olur 
</HEADLINE>
<TEXT>


Uyuşturucu paketlenen bir işyerine baskın yapan emniyet yetkilileri, duvarda asılı olan 'esrar içen Mona Lisa' tablosuna da el koydu 

ANTALYA DHA 

Uyuşturucu kaçakçılığı yapan 14 kişinin gözaltına alındığı operasyonlarda, bir de Leonardo da Vinci'nin eserinden esinlenerek hazırlanan, 'esrarlı sigara içen Mona Lisa tablosu' ele geçirildi. 
Ankara, İstanbul ve Gaziantep'ten Antalya'ya uyuşturucu sevkiyatı yapılacağı ihbarı alan Antalya Emniyet Müdürlüğü, önceki gün 2 operasyon düzenledi. 

Peruk operasyonu 
'Peruk' adı verilen ilk operasyonda, uyuşturucu sattıkları iddia edilen Nazif Kaya, Kemal Abi, Leyla Kilinç, Hüseyin Kilinç, Ahmet Özdemir, Raif Kaya, Kenan Kandemir, Hüseyin Turan, E.Ö. 17 , Ahmet Değer, Vedat Değer ve Sinan Çınar gözaltına alındı. 
Zanlıların ev ve işyerlerinde 3.5 kilo esrar, saksıda yetiştirilen hintkeneviri, 2 ruhsatsız tabanca, Leyla Kilinç'in tanınmamak için kullandığı peruk ele geçirildi. 
Esrarın paketlendiği işyerinin duvarında bulunan "esrar içen Mona Lisa" tablosu ile uyuşturucu geliriyle alınan otomobile de el konuldu. Zanlılarla bağlantısı olduğu belirtilen 3 kişi de aranıyor. 




</TEXT>
</DOC>
