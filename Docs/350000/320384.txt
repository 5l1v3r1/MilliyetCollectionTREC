<DOC>
<DOCNO> 320384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy33.html </URL>
<DATE> 2005/03/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Aydın "AB konusunda yavaş çalışıldığı haberleri doğru değil" 
</HEADLINE>
<TEXT>

     Devlet Bakanı Mehmet Aydın, Türkiye'nin 17 Aralık 2004'te AB için müzakere tarihi almasından sonra üyeliğe yönelik çalışmaların yavaşlatıldığı şeklindeki görüş ve haberlerin doğru olmadığını söyledi. 
     Aydın, özel bir çalışma ziyareti için geldiği Hollanda'da, Yavuz Nüfel tarafından kaleme alınan ve Türk işgücü göçünün 40'ıncı yılı nedeniyle hazırlanan, ''40 Yıl 40 İnsan 40 Öykü'' adlı kitabın tanıtım toplantısına katıldı. 
     Başkent Amsterdam'da Türkevi Araştırmaları Merkezi tarafından düzenlenen toplantıda konuşan Aydın, Türkiye'nin AB'ye üye olabilmek için 17 Aralık'tan önceki çalışma hızından hiçbir şey kaybetmediğini, hatta daha hızlı çalıştığını belirtti. 
     ''Basında çıkan haberlere bakmayın, Türkiye harıl harıl müzakerelere hazırlanıyor, belki çalışmaktan haber veremediğimiz için bu böyle yanlış yansıyor'' diye kouşan Aydın, Türkiye'nin AB üyeliğinin yalnızca Türkiye'yi değil, bütün dünyayı ilgilendiren büyük global bir proje olduğunu söyledi. 
     Aydın, bu projenin gerçekleşmesinde Avrupa ülkelerinde yaşayan vatandaşlara da görevler düştüğünü belirterek, şu aşamada Türk vatandaşlarının önce kendi aralarında sonra da bulundukları ülkeyle bütünleşmeyi sağlamaları gerektiğini anlattı. 
     AB'ye üye olabilmek için mevcut zorlukları iyi bildiklerini belirten Aydın, bu zorlukların kendilerini korkutmadığını, Türkiye hakkında Batı'nın yakıştırdığı suçlamaların büyük ölçüde yanlış ve eksik bilgiye dayandığını ifade etti. 
     
     ''ZORUNLU DİN DERSİ YOK'' 
     Mehmet Aydın, Türkiye Anayasası'na göre zorunlu din eğitimi bulunmadığını, ''zorunlu din kültürü ve ahlak dersleri'' bulunduğunu, bunun da bir kültür dersi olarak algılanması gerektiğine işaret etti. 
     Aydın, tanıtımı yapılan ''40 Yıl 40 İnsan 40 Öykü'' kitabını çok beğendiğini, burada öyküleştirilen kişilerden birinin kendisi de olabileceğini, kitapta kendi yaşamını bulduğunu kaydetti. 
     Türkiye'nin Lahey Büyükelçisi Tacan İldem de, Türklerin Hollanda'da geçirdikleri 40 yılın tümüyle bütünleşme süreci olarak algılanmaması gerektiğini, bu sürecin son 20 yılının bütünleşme çabalarıyla geçirildiğini belirtti. 
     Türk toplumunun da bu alanda küçümsenmeyecek önemli başarılara imza attığını anlatan İldem, Hollanda'da yaşayan Türk toplumunun artık kabuk değiştirmeye başladığını, geleceğe umutla bakması için sayısız neden bulunduğunu vurguladı. 
     İldem, Hollanda toplumu ile sağlanacak uyumun kimlik ve dil kaybı anlamına gelmeyeceğini belirterek, mevcut sorunların aşılamayacak sorunlar olmadığını söyledi. 
     İldem, kitapta sunulan öykülerin göç tarihine önemli katkılar sağlayacağına inandığını da kaydetti. 
     Yazar Yavuz Nüfel de, öyküleştirdiği kişilerin canlı tanıkları bulunduğunu belirterek, kitapla Hollanda'da yaşayan insanımızın kendisini bir anlamda aynada görebileceğini ifade etti. 
     Toplantıya, Türk temsilcilik yetkililerinin yanı sıra, çok sayıda sivil toplum kuruluşu temsilcisi ve vatandaşlar katıldı. 
     Mehmet Aydın, toplantıdan sonra Almanya'nın Köln kentine gitmek üzere karayoluyla Hollanda'dan ayrıldı. 
     
</TEXT>
</DOC>
