<DOC>
<DOCNO> 306212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur17.html </URL>
<DATE> 2005/01/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İnönü cinayetinin sanığı olay gecesini şöyle anlattı 
</HEADLINE>
<TEXT>

     BJK İnönü Stadı'ndaki Beşiktaş-Çaykur Rizespor maçı sırasında Cihat Aktaş'ın bıçaklanarak öldürülmesine ilişkin 5 sanığın yargılanmasına başlandı. 
     İstanbul 5. Ağır Ceza Mahkemesi'ndeki duruşmaya, tutuklu sanıklar Fatih Sözüer, Cihan Erdem, Şafak Kalkan ve Cenk Özbulak ile tutuksuz yargılanan Melih Işık katıldı. 
     BJK İnönü Stadı'ndaki Beşiktaş-Çaykur Rizespor maçı sırasında Cihat Aktaş'ın bıçaklanarak öldürülmesine ilişkin yargılanan sanıklardan Fatih Sözüer, ''Ben farkında değilim, hasbelkader bıçak birine gelmiş olabilir'' dedi. 
     İstanbul 5. Ağır Ceza Mahkemesi'ndeki duruşmaya, tutuklu sanıklar Fatih Sözüer, Cenk Özbulak, Şafak Kalkan ve Cihan Erdem ile tutuksuz yargılanan Melih Işık katıldı. 
     Hayatını kaybeden Cihat Aktaş'ın babası Seyfettin Aktaş ile avukatları da duruşmada hazır bulundu. 
     Duruşmada avukat Ömer Bedük, Beşiktaş Futbol Yatırımları Sanayi ve Ticaret A.Ş ile Beşiktaş Jimnastik Kulübü'nün olaydan zarar gördüğünü belirterek, müdahil olma talebinde bulundu. 
     Seyfettin Aktaş'ın avukatı Arif Ertuğrul da müvekkilinin Fatih Sözüer hakkında şikayetinden vazgeçtiğini belirterek, davaya diğer sanıklar açısından müdahil olmak istediklerini bildirdi. 
     Mahkeme Heyeti, Seyfettin Aktaş ve avukatının davaya müdahil olarak kabulüne karar verirken, avukat Bedük'ün istemini reddetti. 
     
     FATİH SÖZÜER'İN İFADESİ 

     Sorguları yapılan sanıklardan Fatih Sözüer, maçtan önce arkadaşları Şafak Kalkan ve Cihan Erdem ile buluştuğunu, olaydan 4 gün önce çakısının Erdem'de kaldığını, Erdem'in bu çakıyı olay günü kendisine geri verdiğini anlattı. 
     ''Hediye olması nedeniyle çakıyı bir yere bırakamadığını ve ayakkabısının içine sakladığını'' söyleyen Sözüer, Cenk Özbulak'ın kombine biletini kullanarak birlikte tek turnikeden geçerek içeriye girdiklerini ifade etti. 
     ''Ara koridorda yürüdükleri sırada 6-7 kişilik bir grubun önce kendisine omuz attığını, ardından da arkadaşı Cenk Özbulak'a çarptıklarını, Özbulak'ın tepki göstermesi üzerine de küfür ederek saldırdıklarını'' söyleyen Sözüer, ''Stadyuma girdikten sonra arka cebime koyduğum çakıyı çıkararak korkutmak için kendi eksenim etrafında salladım. Çevremizdeki kişilerin dağılması için... Kimseye doğru vurmadım'' dedi. 
     Daha sonra polis memurları ile güvenlik görevlilerinin müdahalesiyle ayrıldıklarını, kendisinin de bu sırada bıçağı attığını anlatan Sözüer, olaydan sonra Şafak Kalkan'ın yanına gittiklerini ve üşüdüğü için onun montunu aldığını ifade etti. 
     Mahkeme Heyeti Başkanı Ertuğrul Tokalakoğlu'nun, ''Sen öldürdün mü, öldürmedin mi '' şeklindeki sorusuna Sözüer, ''Ben farkında değilim, hasbelkader bıçak birine gelmiş olabilir'' diye cevap verdi. 
     Başkan Tokalakoğlu'nun, olaydan sonra yapılan aramalarda 7 adet bıçak bulunduğunu ifade ederek, maça neden bıçakla gidildiğini sorduğu Sözüer, ''Tamamen tesadüf. Cihan getirmişti ve bırakacak yer yoktu. Ben de ayakkabımın içine sakladım. Zaten üzerimizi kimse aramadı'' dedi. 
     
     DİĞER SANIKLAR 

     Sanık Cenk Özbulak da olay günü stadyuma kendisinin kombine biletiyle Fatih Sözüer'i de soktuğunu ifade etti. 
     Mahkeme Heyeti Başkanı Tokalakoğlu'nun, bunun ne şekilde sağlandığını sorduğu Özbulak, ''Kombine kartla 2 kişinin geçmesine oradaki güvenlikler izin veriyorlar. Çoğu zaman 4-5 bin kapasiteli yere 6-7 bin kişi giriyor'' diye cevap verdi. 
     ''Olayın çok kısa sürdüğünü, güvenlik görevlilerinin ve polisin müdahale ettiğini, bu sırada Fatih Sözüer'den ayrıldıklarını'' anlatan Özbulak, ''Ben Fatih'in üzerinde bıçak olduğunu bilmiyordum. Olay sırasında da görmedim. Sadece 'vuruldum' diye bir ses duydum'' dedi. 
     Şafak Kalkan da ''kendisinin stadyuma ayrı girdiğini, daha sonra Fatih Sözüer'in geldiğini ve üşüdüğünü söyleyerek montunu aldığını'' anlattı. 
     ''Sözüer'in, 'kavga ettiklerini, bıçak çektiğini, birine denk gelmiş olabileceğini' söylediğini'' belirten Kalkan, ''Olayın üzerinde durmadık. Gol atıyoruz, gol yiyoruz her şeyi unuttuk. Daha sonra anonslar yapılmaya başlandı. Ben de Fatih Sözüer'e, 'karıştığı olaya ilişkin olabileceğini' söyledim. Tedirgin olduğunu hissettim'' dedi. 
     Sanık Cihan Erdem de ''hakkındaki suçlamaları kabul etmediğini, kavgaya karışmadığını, montunu da Sözüer'i gizlemek için değiştirmediğini'' söyledi. 
     Melih Işık ise sanıklardan sadece Şafak Kalkan'ı tanıdığını, onun isteği üzerine eşofman üstünü verdiğini, olaydan haberdar olmadığını kaydetti. 
     
     TANIK İFADESİ 

     Duruşmada tanık olarak dinlenen Abdulmuttalip Kandemir ise Cihat Aktaş'ın da aralarında bulunduğu aynı mahalleden bir grupla maça gittiklerini, maça yetişme telaşı içinde Fatih Sözüer'e bir arkadaşlarının çarptığını anlattı. 
     Bunun üzerine Sözüer'in küfür ederek yumruk attığını belirten Kandemir, şöyle dedi 
     ''Ben yakın yerlerde oturduğumuzdan Fatih Sözüer'i tanırım. 'Ağabey' dediğimiz biridir. O yüzden araya girdim. Bizim gruptan ona vuran olmadı. Cihat Aktaş biraz grubun arkasında kalmıştı. Araya güvenlik görevlileri ve polis memurlarının girmesi üzerine taraflar ayrıldı. Tam bu sırada Cihat Aktaş olay yerine geldi. Fatih Sözüer de dönüp Cihat Aktaş'a bıçakla vurdu. Onu kavga ettiği insanlardan biri sandı.'' Aktaş'ı hastaneye kendisinin götürdüğünü belirten Kandemir, Sözüer'i de teşhis ettiğini anlattı. 
     
     TAHLİYELER 

     Sanıklar Kalkan, Özbulak ve Erdem'in avukatları, ayrı ayrı söz alarak müvekkillerinin tahliyesine karar verilmesini istedi. 
     Cenk Özbulak, Cihan Erdem ve Şafak Kalkan'ın olayın mahiyeti, mevcut deliller ve üzerlerine atılı suçun ceza miktarını göz önüne alarak tahliyelerine karar veren Mahkeme Heyeti, suç vasfı ve delil durumunu göz önüne alarak Fatih Sözüer'in tutukluluk halinin devamına hükmetti. 
     Duruşma, diğer tanıkların dinlenilmesi ve eksikliklerin giderilmesi amacıyla ertelendi. 
     Duruşma sonrası basın mensuplarının, ''Fatih Sözüer'den neden şikayetçi olmadığı'' ve '' kan parası alınıp alınmadığı'' yönündeki sorularını yanıtlayan Seyfettin Aktaş, ''kan parası'' almadıklarını, büyüklerin araya girmesiyle Fatih Sözüer'in ailesiyle biraraya geldiklerini söyledi. 
     Aktaş'ın avukatı Arif Ertuğrul da asıl sorumluların gerekli önlemi almayanlar olduğunu, bu nedenle sorumlular hakkında tazminat davası açmayı planladıklarını ifade etti. 
     Diğer sanıkların aileleriyle görüşme olmadığı için müvekkilinin bu sanıklar yönünden şikayetinden vazgeçmediğini anlatan avukat Ertuğrul, kendilerinin şikayetçi olması ya da olmamasının davanın gidişatını değiştirmeyeceğini kaydetti. 
     
     İDDİANAMEDEN 

     İstanbul Cumhuriyet Başsavcılığı'nca hazırlanan iddianamede, Cihat Aktaş'ı bıçaklayarak öldürdüğü öne sürülen Fatih Sözüer'in, ''kasten adam öldürmek'' suçundan 24 ile 30 yıl arasında ağır hapis cezasına çarptırılması isteniyor. 
     Cihan Erdem, Şafak Kalkan ve Cenk Özbulak'ın ''ölümle biten kavgaya karışmak'' ve ''suçun işlenmesinden sonra failine yardım etmek'' suçlarından 2 ile 4.5'ar yıl arasında hapis cezasına çarptırılmaları öngörülen iddianamede, Melih Işık'a ise ''suçun işlenmesinden sonra faile yardım etmek'' suçundan 2 ile 4 yıl arasında hapis cezası verilmesi talep ediliyor. 
     
</TEXT>
</DOC>
