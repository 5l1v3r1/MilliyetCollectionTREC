<DOC>
<DOCNO> 347630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas19.html </URL>
<DATE> 2005/05/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İşte uzun evliliğin sırrı... 
</HEADLINE>
<TEXT>

     Evliliğin uzun sürmesinin sırrı, ''özür dilerim'' ve ''evet hayatım'' sözlerinde yatıyor. 
     Dünyanın en uzun evli kalan çifti rekorunun sahibi İngiliz çift Percy ve Florence Arrowsmith, bu başarıyı bir bardak viski, bir bardak şeri ve ''özür dilerim, evet hayatım'' ile elde ettiklerini söylediler. 
     1 Haziran 1925'te evlenen ve yarın 80. evlilik yıldönümlerini kutlayacak 100 yaşındaki bayan Florence, BBC'ye yaptığı açıklamada, ''Kutsandığımızı düşünüyorum. Birbirimizi hala seviyoruz. Bu en önemlisi'' dedi. 
     Florence, ''bunun sırrının ne olduğu'' sorusunu, ''Hiçbir zaman 'özür dilerim'' demekten korkulmaması'' gerektiği şeklinde yanıtladı. 
     ''Yatağa hiçbir zaman küs girmeyin'' uyarısında da bulunan Florence, öğlenleri şeri, geceleri viski içmeyi çok sevdiğini belirtti. 
     Florence'nin 105 yaşındaki eşi Percy de mutlu evliliğinin kendisi açısından sırrının ''Evet hayatım'' olduğunu itiraf etti. 
     Guinness Rekorlar Kitabı'nda, en uzun evli kalan çifti rekorunun yanı sıra en yaşlı evli çifti rekorunun da sahibi olarak yer alan çiftin, 3 çocuğu, 6 torunu ve 9 torun çocuğu bulunuyor. 

     
</TEXT>
</DOC>
