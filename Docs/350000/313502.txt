<DOC>
<DOCNO> 313502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy20.html </URL>
<DATE> 2005/02/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal Ekonomide yeni bir patlamanın altyapısı şekilleniyor 
</HEADLINE>
<TEXT>

     CHP Genel Başkanı Deniz Baykal, cari açığın tehlikeli boyutlarda büyüdüğünü bildirerek, ''Türkiye'de ekonomik istikrar pamuk ipliğine, sıcak para girişine bağlı'' dedi. 
     Baykal, partisinin grup toplantısında yaptığı konuşmada, IMF ile 20'nci müzakeresini sürdüren Türkiye'nin, dünyada ''IMF ile en fazla anlaşma yapan ülke'' olduğunu söyledi. Türkiye'nin 2001 yılında yaşanan ekonomik krizden sonra ekonomik ve mali dengesini yerine oturtamadığını kaydeden Baykal, ekonomik dengenin en önemli göstergelerinden olan cari açığın giderek büyüdüğünü belirtti. Baykal, 15.6 milyar dolarlık cari açığın Türkiye ekonomisinin yüksek döviz kanaması içine girdiğinin itirafı olduğunu söyledi. Türkiye ekonomisinin dünyadaki en borçlu ve cari açığı en yüksek 3'üncü ülke olduğuna dikkati çeken Baykal, ''Ya en borçlusunuzdur ya da cari açığı en yüksek ülkesinizdir. Türkiye her ikisinin de yüksek olduğu tek ülke'' diye konuştu. 
     Cari açığın sürekli sıcak para ile kapatıldığını kaydeden Baykal, ''Türkiye'de ekonomik istikrar pamuk ipliğine, sıcak para girişine bağlı'' dedi. Baykal, sıcak paranın yüksek reel faiz beklentisi ile geldiğine, faiz düştüğü an çekip gittiğine dikkati çektiği konuşmasında, bunun daha ne kadar süreceğini hiç kimsenin söylemeyeceğini ifade etti. Yeni bir patlamanın temellerinin, yeni bir çıkmazın altyapısının şekillendiğini savunan Baykal, ''Bu gidiş iyi değil, kaygı verici. Bunun, daha ne kadar gideceğinin garantisini veren var mı '' diye sordu. 
     CHP Genel Başkanı Baykal, bu tablonun ekonomik ve sosyal istikrarı sağlamasının mümkün olmadığını, ülkenin önünde kırılgan bir dönem bulunduğunu bildirdi. Sosyal sorunların çarpıcı bir biçimde ortaya çıkmaya başladığını da kaydeden Baykal, 18 milyon kişinin yoksul olduğunun resmi rakamlarla ortaya konulduğunu söyledi. 
     Feshedilen YTP'nin eski Genel Başkanı İsmail Cem de CHP Grup toplantısını izledi. Salona girişinde alkışlarla karşılanan Cem, ilk sıraya oturarak Genel Başkan Baykal'ın konuşmasını izledi. 
     
</TEXT>
</DOC>
