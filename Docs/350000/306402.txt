<DOC>
<DOCNO> 306402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun29.html </URL>
<DATE> 2005/01/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İtalya'dan 151 milyon euro yardım, 190 kişi kayıp 
</HEADLINE>
<TEXT>

     İtalya'nın, 26 Aralık'ta deprem ve tsunami felaketinin vurduğu Güney Asya ülkelerine 151 milyon euro yardım yapacağı açıklandı. 
     Başbakan Silvio Berlusconi, Dışişleri Bakanı Gianfranco Fini ve İçişleri Bakanı Giuseppe Pisanu'nun bugün İtalya Başbakanlık makamının bulunduğu Chigi Sarayı'nda ortak basın toplantısı düzenledi. 
     Berlusconi hükümeti, yardım amacıyla felaketzede ülkelerden Tayland ve Sri Lanka'nın borçlarından 38 milyon euro'nun silineceğini açıkladı. 
     Berlusconi, basın toplantında, ''Hükümetimiz, tsunaminin vurduğu bölgelere 70 milyon euro tutarında yardım yapmayı kararlaştırdı. Ayrıca iki ülkenin borçlarından, 38 milyon euronun silinmesini uygun gördük. Bu sayılara, İtalyan vatandaşlarının, RAİ ve Mediaset'e bağlı televizyonlarla yürütülen kampanya çerçevesinde, cep telefonuyla kısa mesaj aracılığıyla yaptıkları 43,3 milyon euro da eklenmeli'' dedi. 
     ''İtalyanların cömertliği, diğer Avrupa ülkelerindeki benzer kampanyaları geride bırakmıştır'' diyen Berlusconi, duyarlılıklarından dolayı bağışta bulunan vatandaşlara da teşekkür etti. 
     Dışişleri Bakanı Fini, hükümetin ve vatandaşın üzerine düşeni yaptığını ifade ederek, şöyle konuştu 
     ''Devlet olarak, uluslararası camia önünde vermiş olduğumuz söze sadığız. Hiç kimse, hadisenin büyük bir halk dayanışmasından ibaret olduğunu, hükümetin ise umursamazlık sergilediğini söyleyemez.'' İçişleri Bakanı Pisanu ise felaketzede ülkelerdeki kayıp İtalyan vatandaşlarının sayısının 190 olduğunu söyledi. 
     Pisanu, Tayland'da 175, Sri Lanka'da ise 15 İtalyan vatandaşından, tsunami felaketinden bu yana haber alınamadığını belirtti. 
     
</TEXT>
</DOC>
