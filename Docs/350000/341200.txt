<DOC>
<DOCNO> 341200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko11.html </URL>
<DATE> 2005/05/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tüzmen TOBB bizim arka bahçemiz değil, aile çay bahçemiz olabilir 
</HEADLINE>
<TEXT>

     Leyla Ataman Özel AA 

Devlet Bakanı Kürşad Tüzmen, "Türkiye Odalar ve Borsalar Birliği TOBB bizim arka bahçemiz değil, olsa olsa aile çay bahçemiz olur" dedi. 
     Çeşitli temas ve ziyaretler için Moğolistan’ın başkenti Ulan Bator’a gelen Tüzmen’e, uçakta gazeteciler, TOBB Başkanı Rifat Hisarcıklıoğlu’nun TOBB Genel Kurulu’nda yaptığı konuşmada Türkiye’de tüccar, sanayici, ihracatçı, turizmci, nakliyeci bu camianın üyesidir. Ama bazı siyasilerimizin arka bahçe sevdalarının,bazı bürokratların makam sahibi olma hesaplarıyla birleştiğini görüyoruz... şeklindeki sözlerini hatırlattılar. Gazetecilerin, "Bazı basın organları Hisarcıklıoğlu’nun bu sözleri isim vermeden size yönelik söylediğini yazmışlar" sözleri üzerine Bakan Tüzmen, Türkiye’nin dış ticaret hacmini artırmak için her zaman TOBB’la birlikte çalıştıklarını ve her zaman sanayi ve ticaret odalarının kendisinin arkasında olduğunu söyledi. 
     Kahire’deki bir program nedeniyle TOBB Genel Kurulu’na katılamadığını, fakat genel kuruldan bir gün önce akşam gerçekleştirilen resepsiyona katıldığını belirten Tüzmen, şöyle konuştu 
     "Sayın Hisarcıklıoğlu, Genel Kurul’dan 12 saat önce bana kendi elleriyle pastayı yedirdi. 12 saat sonra da herhalde beni eleştirecek bir şey söylediğini zannetmiyorum. Bu bahçe hikayesine söylenecek bir şey var. Bizim gittiğimiz bütün dış heyetlere bakın, ticaret heyetlerine ve fuarlara bakın. Bunların hepsi bizim TOBB’un üyesidir, ticaret odalarının üyesidir, sanayi odalarının üyesidir. Dolayısıyla biz zaten hep onlarla beraber çalışıyoruz. Dolayısıyla TOBB bizim arka bahçemiz değil, olsa olsa bizim aile çay bahçemiz olur. Başka bir bahçe tanımlamasına girmesi mümkün değil." Dış ticaretin artırılması için TOBB üyeleriyle çok sıkı bir mesai içinde olduklarını vurgulayan Tüzmen, "Sayın Başkanın bu yöndeki açıklamalarını bir yere bağlamak lazım. Çünkü kendisi bizi çok sever ve sayar. Şimdi, sonucu çok belli olan bir seçim yaptı. Muhalefet diye bir şey yok. Biraz onun sıkıntısıyla sahnede bir şeyler söylemek istiyor. Yani sağa-sola bir şekilde göndermeler yaparak bir hedef gösterecek, o hedefe doğru millet kilitlensin" dedi. 
     Hisarcıklıoğlu’nu uzun senelerden beri tanıdığını ve bugüne kadar kendisiyle bir sıkıntısının bulunmadığını ifade eden Tüzmen, TOBB’un çok önemli bir camia olduğunu, tekrar TOBB başkanı seçilmesinden dolayı da Hisarcıklıoğlu’nu kutladığını bildirdi. 
     Tüzmen, Hisarcıklıoğlu’nun sözlerine alınmadığını da vurgulayarak, "Ama bana bir takım elbise borcu var. Onu alacağım. Bu iş, TOBB’dan bir takım elbise gelmesiyle sonuçlanır" diye konuştu. 
     
</TEXT>
</DOC>
