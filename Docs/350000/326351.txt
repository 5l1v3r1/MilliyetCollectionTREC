<DOC>
<DOCNO> 326351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo24.html </URL>
<DATE> 2005/03/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ümit millilerde Mehmet Çoğum yok 
</HEADLINE>
<TEXT>

     15. Avrupa Şampiyonası 2. Eleme Grubu'nda 25 Mart Cuma günü İstanbul'da Arnavutluk, 29 Mart Salı günü de deplasmanda Gürcistan ile karşılaşacak Ümit Milli Futbol Takımı'nda, sakatlığı süren Mehmet Çoğum'un bu 2 maçta da forma giyemeyeceği bildirildi. 
     Ümit Milli Takım Menajeri Burhan Satır, aday kadroda yer alan Gaziantepsporlu futbolcunun sakatlığının sürdüğünü ve önlerindeki 2 maçta forma giymesinin şu an için mümkün görünmediğini söyledi. 
     Bir başka sakat futbolcu Trabzonsporlu Tolga Zengin'in tedavisinin sürdüğünü ve maçlarda oynama olasılığının yüksek olduğunu anlatan Satır, sakatlığı nedeniyle kadrodan çıkarılan Fenerbahçeli Semih Şentürk'ün yerine aday kadroya yeni bir isim dahil etmeyeceklerini söyledi. 
     Holiday Inn Marina Otel'de kampta bulunan ümit milliler, hazırlıklarını bu akşam yapacakları çalışmayla sürdürecek. 
     
</TEXT>
</DOC>
