<DOC>
<DOCNO> 302310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonyas07.html </URL>
<DATE> 2004/12/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İmza gününde 50 kitabı çalındı 
</HEADLINE>
<TEXT>

     Tekin ATAY DHA 

      HENÜZ 27 yaşındayken meme kanserine yakalanan ve 3 yıl süren tedavi sürecinde yaşadıklarını Kansere Gülümsemek' adlı kitapta anlatan gazeteci Sibel Kalaycı'nın memleketi Trabzon'da düzenlediği imza gününde, 50 kitap çalındı. 30 yaşındaki Sibel Kalaycı, kitaplarının çalınmasına üzülmediğini belirterek, "Keşke tüm hırsızlar kitap çalıp, okuyarak birşeyler öğrenebilseler'' dedi. 
     Marmara Üniversitesi İletişim Fakültesi mezunu olan Sibel Kalaycı, ANKA Ajansı'nda muhabir olarak çalışırken, 3 yıl önce meme kanseri olduğunu öğrendi. Tedavi sürecinde kendisi gibi gazeteci olan Şahin Doğan ile hayatını birleştiren, ardından da hastalıkla mücadelede yaşadıklarını, 'Kansere Gülümsemek' adıyla kitaplaştıran Sibel Kalaycı bir anda Türkiye gündemine oturdu. 
     Özetle, bir kanser hastasının hayattan zevk almasının yollarını ve hastalıkla nasıl barışık olabileceğini anlatan kitap, kısa sürede 3 baskı yaptı ve büyük ilgi gördü. 
     Geçen yıl kanserin karaciğerine de sıçradığı belirlenen Sibel Kalaycı, malulen emekli edilince memleketi Trabzon'a döndü. Sibel'in durumunu gazete haberlerinden öğrenen EPP Net Yapı adlı Hollanda şirketi, genç kadının en büyük hayalini gerçekleştirdi ve babaocağı Trabzon'un İncesu Köyü'nde Sibel Kalaycı'ya dubleks ahşap ev yaptı. 
     Evi henüz yeni tamamlanan ve şimdilik Trabzon'daki ailesinin yanında kalan Sibel Kalaycı, içeriğini biraz daha genişlettiği kitabının 4'üncü baskısı yapıldı. 
     Trabzon Belediyesi'nin, Hamamizade İhsanbey Kültür Merkezi'nde önceki gün organize ettiği imza gününde, piyasada 7 milyon 500 bin liradan satılan kitabını imzalayan Sibel Kalaycı, yine etrafına gülücükler dağıttı ve hastalıkla barışık olmasının sırrını, "Kimseye hasta gibi davranmıyorum, kimse de bana hastaymışım gibi davranmıyor'' sözleriyle özetledi. Yayınevinden kendisine gönderilen kitapları hemşerileri için imzalayan Kalaycı, kendisine ulaşacak olan kitapları da çok yakında yine okuyucularına imzalayacağının sözünü verdi. Fakat imza gününün sonunda yaklaşık 50 kitabın çalındığı anlaşıldı. 
     
     KEŞKE KİTAP ÇALSALAR 
     Kitaplarının çalınmasına üzülmediğini belirten Sibel Kalaycı, "Keşke bütün hırsızlar kitap çalıp, okuyarak birşeyler öğrenebilseler. Belki başka bir eşyam çalınsa çok üzülür, tepki gösterirdim ama kitap çalanlara kızmıyorum. Belki paraları yoktu. Bu nedenle hiç kimseden şikayetçi değilim'' dedi. Kalaycı, ahşap evinin tamamlandığını ve yakın zamanda Trabzon Belediyesi tarafından çevre düzenlemesinin yapılacağını belirterek, "Doktorların bana tanıdıkları birkaç yıllık yaşam süresi var. Ama ben hayattan daha çok zevk alarak, her sabah yeni bir güne sevinçle başlayarak yaşamayı öğrendim. Bunlar bana hastalığımın hediyesi. İmkanım olsa da, bu duyguları tüm kanser hastalarıyla paylaşabilsem'' diye konuştu. 
     
</TEXT>
</DOC>
