<DOC>
<DOCNO> 311190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/guncel/gun01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami bölgesine 5 günlük ziyaret 
</HEADLINE>
<TEXT>


Başbakan Erdoğan, tsunami ve depremin yerle bir ettiği Güney Asya'ya 3.6 milyon YTL'lik yardımla gidiyor. Gezi, 5 Şubat tarihinde başlayacak 

ELÇİN ERGÜN Ankara 

Başbakan Recep Tayyip Erdoğan tusunaminin vurduğu Güney Asya'ya, Türkiye'de toplanan 3.6 milyon YTL'lik yardımı götürecek. Başbakan'ın, 26 Aralık'ta meydana gelen tsunami felaketinden zarar gören bölgeye yapacağı gezi, 5 Şubat akşamı başlayacak. Gezideki ilk durak, Endonezya'nın başkenti Cakarta olacak. 

Açe'ye de geçecek 
Erdoğan, 7 Şubat'ta Açe eyaletine, ardından da Malezya'nın başkenti Kuala Lumpur'a geçecek. 8 Şubat'ta tsunaminin yerle bir ettiği Phuket Adası'nda incelemelerde bulunacak olan Erdoğan, daha sonra da Tayland'ın başkenti Bangkok'a hareket edecek. 
10 Şubat'ta Sri Lanka'nın başkenti Colombo'da temaslarda bulunacak. 
Başbakanlık yetkilileri, yardım kampanyasında, hafta sonu itibarıyla 2 milyon Yeni Türk Lirası, 1 milyon 158 bin dolar ve 27 bin 533 euro toplandığını kaydetti. Başbakan Erdoğan'la yemekte buluşan işadamlarının da taahhütlerini yavaş yavaş yerine getirdiğini belirten yetkililer, "İşadamları, bağışlara vergi muafiyeti getirecek yasal düzenlemeyi bekliyor" dedi. 

Sarıhumma aşısı oldu 
Erdoğan, tsunami ve deprem felaketinin vurduğu bölgedeki salgın hastalıklardan korunmak için aşı da oldu. 
5 Şubat akşamı başlayacak geziden 9 gün önce yapılması gereken sarıhumma aşısı, geçen hafta düzenlenen Dünya Ekonomik Forumu için Davos'a giderken Başbakan Erdoğan'a uygulandı. 


</TEXT>
</DOC>
