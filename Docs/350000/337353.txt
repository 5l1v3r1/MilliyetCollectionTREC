<DOC>
<DOCNO> 337353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko15.html </URL>
<DATE> 2005/04/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Halka açık şirketlerin piyasa değeri iki ayda 18 düştü... 
</HEADLINE>
<TEXT>

     Şubat ayı sonunda 116.3 milyar dolarla rekor düzeye ulaşan halka açık şirketlerin piyasa değeri hızla azalıyor. Şirketlerin piyasa değeri, yaklaşık iki aylık dönemde yüzde 18 azalarak 96 milyar doların altına indi. 
     İstanbul Menkul Kıymetler Borsası’ndan İMKB 
     edinilen verilere göre, hisse senetleri Borsa’da işlem gören 299 şirketin toplam piyasa değeri, 22 Nisan itibariyle 95 milyar 687 milyon dolar olarak gerçekleşti. Şirketlerin piyasa değeri, bu ayın ilk 22 gününde yüzde 4.2 oranında azaldı. Halka açık şirketlerin piyasa değerinde şubat ayı sonundan bu yanaki yaklaşık iki aylık dönemde yaşanan toplam düşüş ise yüzde 18’i buldu. Borsa şirketlerinin piyasa değeri, şubat sonunda 116 milyar 312 milyon dolarla bugüne kadarki en yüksek düzeyine yükselmişti. 
     
     BORSA PAZARLARI 
     İMKB Ulusal Pazar’daki 277 şirketin piyasa değeri, 22 Nisan itibariyle 94 milyar 972 milyon dolar, İkinci Ulusal Pazar’daki 14 şirketin piyasa değeri 630 milyon dolar, Yeni Ekonomi Pazarı’ndaki 1 şirketin piyasa değeri 43 milyon dolar oldu. 
     Hisseleri Gözaltı Pazarı’nda işlem gören 7 şirketin piyasa değeri ise yalnızca 42 milyon dolar olarak gerçekleşti. 
     
     YILBAŞINDAKİ DÜZEYİNİN DE ALTINDA 
     Halka açık şirketlerin piyasa değeri, yılbaşındaki düzeyinin de yüzde 2.4 oranında altında bulunuyor. 2004 yılı sonu itibariyle halka açık şirketlerin piyasa değeri 98 milyar 73 milyon dolar düzeyinde oluşmuştu. 
     
     ŞİRKET BAŞINA ORTALAMA DEĞER 320 MİLYON DOLAR 
     Borsa şirketlerinin ortalama değeri ise 22 Nisan itibariyle 320 milyon dolar olarak hesaplandı. Şirket başına ortalama değer en yüksek düzeyine 401 milyon dolarla 1999 yılında ulaşmıştı. 

ANKA 
     
</TEXT>
</DOC>
