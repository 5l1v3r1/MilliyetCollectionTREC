<DOC>
<DOCNO> 310631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/axgun01.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'e metro temeli 
</HEADLINE>
<TEXT>


Kadıköy-Kartal metrosunun temel atma törenine katılan Erdoğan, bu proje için 1994 -1999 yılları arasında uğraş verdiğini hatırlatarak, "O günkü düşümüz gerçekleşiyor" dedi 

Şakir Aydın - İstanbul 

İstanbul'un Anadolu yakasının trafik sorununu büyük ölçüde çözüme kavuşturacak Kadıköy - Kartal Metrosu'nun temeli, dün Başbakan Recep Tayyip Erdoğan'ın da katıldığı törenle atıldı. Bu proje için 1994 - 1999 yılları arasında büyük gayretler sarf ettiğini hatırlatan Erdoğan, "Müsaade edilseydi belki de şu anda tüm halkımız bundan istifade edecekti. Yani o günkü düşümüz gerçekleşiyor" dedi. 

Proje 20 ayda bitirilecek 
Kaybedilen 7 yılın bedelini tasavvur etmenin mümkün olmadığını belirten Erdoğan, İstanbul'u raylı sistem ağına kavuşturacaklarını, deniz taşımacılığına yeni ilaveler yapacaklarını anlattı. 
Raylı sistemler kurulduğunda Kartal'dan Kadıköy'e 15 dakikada ulaşılacağına dikkati çeken Erdoğan, konuşmasının sonunda inşaatın yüklenici firmalarının sahiplerini kürsüye çağırarak, inşaatın ne zaman bitirileceği konusunda, vatandaşların huzurunda pazarlık yaptı ve 20 ayda bitirileceği sözünü aldı. 

Kaçak yapıya af yok 
Öte yandan Silivri Sanayi Bölgesi'ne dogalgaz verilmesi törenine katılan Erdoğan, İstanbul'un görüntüsünü bozacak plan dışı yapılanmalara müsamaha etmeyeceklerini belirterek, "Bunun için her şeyi göze aldık" dedi. Erdoğan, bugüne kadar hep 5 katlı apartman binalarının bodrum katından anneleri ne zaman kömür taşımaktan kurtaracağını hayal ettiğini ifade ederek, "Ne olur kaçak yapılara itibar etmeyin. Ne olur 'çatı arasına da çocuğuma bir kat atayım' yanlışı içine düşmeyelim" dedi. İktidarlarının icraatının 4 ayağı bulunduğunu, bunların eğitim, sağlık, adalet ve emniyet olduğunu da kaydeden Erdoğan, bu yıl çıkacak genel sağlık sigortasıyla her doğanın sosyal güvenceye sahip olacağını söyledi. 

'Dürüst olmaya mecburuz' 
Erdoğan, bu konuda da vatandaşlara "Lütfen suiistimale fırsat vermeyiniz. Kim bu konuda bir suiistimal yaparsa, doktor, eczacı, hasta adı altında geçinen olsun, yakalandığında kendilerini meslekten men edecek çalışmayı yaptırıyorum. Dürüst olmaya mecburuz. Geçmişte katrilyonlarca lirayı bunun için ödedik" diye seslendi. 


</TEXT>
</DOC>
