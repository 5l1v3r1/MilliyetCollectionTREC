<DOC>
<DOCNO> 314919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur04.html </URL>
<DATE> 2005/02/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dayakçı eşini av tüfeğiyle öldürdü 
</HEADLINE>
<TEXT>

     Tacettin ÇEBİ- Köksal USTAOĞLU DHA 

      TRABZON'da bir süredir psikolojik sorunları bulunduğu bildirilen 39 yaşındaki Nuran Boğuşlu, eve alkollü gelip kendisini döven eşi 43 yaşındaki Ali Boğuşlu'yu çocuklarının gözü önünde av tüfeğiyle öldürdü. Olayın ardından sinir krizi geçiren Nuran Boğuşlu, Numune Hastanesi Psikiyatri Servisi'nde tedavi altına alındı. 
     Olay, dün saat 23.30 sıralarında Akçaabat İlçesi'ne bağlı Söğütlü Beldesi'nde meydana geldi. Bir şirkette TIR şoförü olarak çalışan ve kısa süre önce emekli olan Ali Boğuşlu, aşırı alkollü halde eve geldi. Evde misafir olduğu için alkollü gelmesine sinirlenen eşi Nuran Boğuşlu ile tartışan Ali Boğuşlu, tartışmanın büyümesi üzerine eşini dövmeye başladı. Bunun üzerine Nuran Boğuşlu, yatak odasına kaçarak, kapıyı kilitledi. Ali Boğuşlu, kapının camını kırdı. Bu sırada 19 yaşındaki Abdülkadir Boğuşlu, babasına sarılarak odaya girmesini engellemek istedi. Ali Boğuşlu odaya girmekte ısrar edince, Nuran Boğuşlu av tüfeğiyle kapının alt kısmına ateş edip eşini korkutmak istedi. Ancak, Ali Boğuşlu odaya girmek için yeni hamle yapınca paniğe kapılan Nuran Boğuşlu, yeniden ateş ederek, çocukları Abdulkadir, 21 yaşındaki Seniha ve 6 yaşındaki Ümmüsena'nın gözleri önünde eşini kafasından vurarak öldürdü. 
     Kuaförlük yapan ve bir süreden bu yana psikiyatrik ilaçlar kullandığı belirlenen Nuran Boğuşlu, cinayetin ardından sinir krizi geçirip şoka girdi. Jandarma tarafından gözaltına alındıktan sonra Akçaabat Devlet Hastanesi'ne kaldırılan Boğuşlu, buradan Trabzon Numune Hastanesi Psikiyatri Servisi'ne sevk edildi. Babasının ölüm anını anlatan Abdülkadir Boğuşlu, "Babam odaya girmek isteyince arkadan kendisine sarıldım. Bu sırada annem ateş etti. Korkup banyoya kaçtım. Babam odaya girmekte ısrar edince annem ikinci kez ateş etti ve babamı öldürdü'' dedi. 
     Halen hastanede müşahade altında bulunan Nuran Boğuşlu'nun, tedavisinin ardından adliyeye sevk edileceği belirtildi. 
     
</TEXT>
</DOC>
