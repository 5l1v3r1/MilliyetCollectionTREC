<DOC>
<DOCNO> 321546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo17.html </URL>
<DATE> 2005/03/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
UEFA'nın hakem kursunda ödün verilmemesi gereken konular anlatıldı 
</HEADLINE>
<TEXT>

     UEFA'nın hakem gelişim programı çerçevesinde geçen günlerde Fransa'da yapılan ''Elit ve Süper Lig Hakemleri 13. UEFA İlerlemiş Kursu ve Uluslararası Hakemler İçin 14. UEFA Tanıtıcı Kursu''nda, hakemlerin kesinlikle ödün vermemeleri gereken konular anlatıldı. 
     Birinci Süper Lig hakemlerinden M. Selçuk Dereli, Cem Papila ve Metin Aydoğan'ın da katıldığı kursta hakemlerden, olaylara karışan oyunculara mutlaka gereken cezanın verilmesi istendi. 
     Kesinlikle ödün verilmemesi istenen kararların, 2004-2005 sezonu Şampiyonlar Ligi grup maçlarındaki olayların ayrıntılı bir analizinden sonra elde edildiği belirtilirken, daha önceki UEFA hakem kursunda varılan sonuçlar gibi, bu çalışmaların oyun kurallarının tek tip yorumunu ve uygulamasını güçlendireceğine inanıldığı ifade edildi. 
     Hakemlerden olaylara hemen müdahale etmeleri istenirken, olayın olduğu noktaya gitmenin ve gerekli disiplin cezasını sarı kart, uygunsa kırmızı kartı hemen uygulamanın açık bir yarar sağladığı görüldüğü kaydedilirken, hakemin olayın olduğu noktaya hızlıca gitmediğinde, tepkiler ve eyleme eylemle karşılık verme gibi durumlarla, sorunun daha da büyümesi gibi sorunlarla karşılaşabildiğinin yaşanan deneyimlerle belirlendiği aktarıldı. 
     Hakemin, oyuncular arasındaki sorunu hemen çözmesi olası değilse, ayrıntılı olarak neler olduğuna bakması gerektiği anlatılırken, kavga eden oyuncuları ayırma gibi bir fiziksel temasın, kavga ve kargaşanın içine girilmemesi tembihlendi. 
     Bu gibi durumlarda hakeme, yalnızca eyleme eylemle karşılık veren oyuncuya ceza vermemesi, aynı zamanda ilk kusuru işleyen oyuncuyu teşhis etmesi, ihlal aşırı güç kullanımı ve acımasızlık içeriyorsa ardından onun da cezalandırılması tavsiye edildi. 
     Hakemlere, aşırı fiziksel temasa ihtar verilmesinin de doğru bir karar olamayacağı belirtildi. 
     
     AVANTAJI UYGULAMA 
     Hakemlere, aşırı güç kullanma veya ciddi faullü oyunla ilgili olarak avantaja bırakmanın çok nadir durumlar için uygulanması gerektiği anlatılırken, bunun da ancak olası ani bir gol atma şansı gibi durumlarda kabul edilebilir olduğu ifade edildi. Böyle bir durum söz konusu değilse, hakemin oyunu hemen durdurması ve kusuru işleyen oyuncuyu cezalandırmasının daha yararlı olacağı görüşü bildirildi. 
     
     YILDIZ OYUNCULARA KORUMA 
     Hakemlerden sistematik bir biçimde faule maruz kalan yaratıcı, yani yıldız oyunculara karşı dikkatli olmaları istenirken, sistematik olarak bu oyunculara faul yapanlara karşı sarı kart, gerektiğinde kırmızı kart vermek için hazır olmaları ve hakemlerin her zaman oyunculara en fazla korumayı sağlamaları gerektiği anlatıldı. 
     Kursta, açık bir aldatmaca olduğunda oyunun görüntüsüne zarar veren ve hile yapan olduğunda, video kanıtlarının kullanılabileceği önerilirken, bu video kanıtlarının, bir oyuncunun sportmenlik dışı bir gol atarken, kasti olarak ellerini kullanmasıyla kazandığı bir gol durumunda kullanılabileceği belirtildi. 
     
     SERBEST VURUŞLARDA KONTROL 
     Hakemin, serbest vuruşlarda ilk olarak topun önünde duran savunma oyuncularını kontrol etmesi gerektiği belirtilirken, hızlı bir biçimde gereken mesafeye çekilmeyenleri cezalandırması istendi. Serbest vuruş için hakemin işaret vermesi, şayet savunma yapan oyuncu barajdan şut çekilmeden önce ayrılırsa ve şut gol olmazsa, kusuru yapan oyuncu ya da oyunculara ihtar vermesi ve serbest vuruşu yineletmesi gerektiği açıklandı. 
     
</TEXT>
</DOC>
