<DOC>
<DOCNO> 327936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas13.html </URL>
<DATE> 2005/03/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Önlenebilir hastalıklar Her yıl 10.6 milyon çocuk ölüyor 
</HEADLINE>
<TEXT>

     Dünya Sağlık Örgütü DSÖ , dünyada her yıl 10,6 milyon çocuğun, 5 yaşına ulaşamadan önlenebilir hastalıklardan yaşamını yitirdiğini bildirdi. 
     DSÖ'den yapılan açıklamaya göre, 2001 yılında dünyada çocuk ölümlerinin sayısı ile nedenine ilişkin başlatılan ve 2000-2003 yıllarını kapsayan araştırma sonucunda, çocuk ölümlerine belli başlı 6 etkenin neden olduğu saptandı. 
     The Lancet adlı tıp dergisinde de yayımlanan sonuçlarda, çocuk ölümlerini önlemede geçmiş yıllara oranla iyileşme sağlanırken, ''bugün Etiyopyalı bir çocuğun beş yaşına gelmeden ölüm oranının bir Batı Avrupalı çocuğa oranla 30 kez fazla olduğuna'' dikkat çekiliyor. 
     DSÖ, dünyada her yıl 10,6 milyondan fazla çocuğun ölümüne yol açan önlenebilir 6 etkeni şöyle açıklıyor 
     1- Zatürree yüzde 19. 
     2- İshal yüzde 18. 
     3- Sıtma yüzde 8. 
     4- Kan enfeksiyonu veya yeni doğmuş bebeklerde zatürree yüzde 10. 
     5- Erken doğum yüzde 10. 
     6- Doğumda asfeksi oksijensiz kalma yüzde 8. 
     Sıralamada ilk dört sırada yer alan önlenebilir hastalıkların, çocukların 5 yaşından önce ölümlerinin yüzde 55'ine neden olduğunu vurgulayan DSÖ, yetersiz beslenmenin de 5 yaşından önceki çocuk ölümlerinin yüzde 'ünün sorumlusu olduğuna işaret etti. 
     DSÖ, küresel çocuk ölümlerinde yüzde 42 ile Afrika'nın önde geldiğini, bunun yüzde 29 ile Güneydoğu Asya'nın izlediğini belirterek, tüm dünyadaki çocuk ölümlerinde Afrika'nın, sıtmada yüzde 94, AIDS'te yüzde 89, zatürreede yüzde 46, ishalde yüzde 40 ve kızamıkta da yüzde 5 ölüm oranına sahip olduğunu kaydetti. 
     
</TEXT>
</DOC>
