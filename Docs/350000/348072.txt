<DOC>
<DOCNO> 348072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/siyaset/axsiy01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasına sorup şirketi devredecek 
</HEADLINE>
<TEXT>


Başmüzakereci olan Devlet Bakanı Babacan, yakın çevresine, aile şirketindeki hisselerini babasına sorduktan sonra, gerekirse devredebileceğini söyledi 

Ahmet Erhan Çelik - Ankara 


Başbakan Tayyip Erdoğan'ın uzun süre kamuoyunu meşgul eden şirket hisseleri ile ilgili tartışmanın söz konusu hisselerin satışıyla son bulmasından sonra Devlet Bakanı Ali Babacan'ın aile şirketindeki hisseleri tartışma konusu oldu. 
Devlet Bakanı Ali Babacan'ın aile şirketindeki hisselerini "babasıyla konuşarak" ve "gerekirse" devredebileceği öğrenildi. 
Başbakan Erdoğan'ın Ülker ürünlerini dağıtan 3 şirketteki hisseleri 2 yıl boyunca tartışılmış, Erdoğan bu hisseleri şubat ayında 1.2 trilyon liraya satmıştı. Son günlerde benzer tartışmalar Babacan'ın aile şirketindeki hisseleri konusunda nasıl bir adım atacağı hakkında yaşanıyor. 

'Bağım yok' 
Avrupa Birliği ile üyelik müzakerelerini yönetmek üzere geçen hafta başmüzakereci olarak atanan Babacan, ticari hisselerini ne yapacağı konusunda yakın çevresine değerlendirmelerde bulundu. 
Edinilen bilgilere göre Babacan, "2.5 yıldır fiilen ticari işlerle bağım yok. Ama bu konunun mesele olabileceğini hiç aklıma getirmemiştim" görüşünü dile getirdi. 

'Bayramlarda gidiyorum' 

BABACAN'IN ticari malvarlığıyla ilgili değerlendirmeleri özetle şöyle "Fiilen hiçbir ilişkim yok, yönetim kurulu üyesi de değilim. Bayramda veya bazı hafta sonları işyerindeki arkadaşlarla görüşmeye gidiyorum. Bunun dışında işyerlerine de uğramıyorum. Aile olarak tek bir şirketimiz var, diğerleri tasfiye halinde bulunuyor. Faal olan Ali Babacan Tekstil Sanayii'ndeki yüzde 45 oranındaki hisselerimin 22.5 milyar lira sorun olabileceğini hiç düşünmedim. Şirket aile şirketi, kime devredebilirim bilemiyorum. Gerekirse babamla konuşurum, değerlendiririz ve devrederim." 


</TEXT>
</DOC>
