<DOC>
<DOCNO> 339734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Arınç klasiği 
</HEADLINE>
<TEXT>


Gezdiği sergide, Merve Kavakçı'nın türbanla Meclis'teki fotoğrafını gören Arınç, "O gün 'dışarı, dışarı' diyenler, bugün dışarda" dedi ve 'dışarı, dışarı' diye tempo tuttu 

ANKARA Milliyet 


Anayasa Mahkemesi Başkanı Mustafa Bumin'in türban konusundaki açıklamalarına verdiği "Meclis, Anayasa Mahkemesi'ni kapatabilir" yanıtıyla tartışma yaratan TBMM Başkanı Bülent Arınç, Başbakan Recep Tayyip Erdoğan'ın "Her şey iyi giderken kısır tartışmaların anlamı var mı " sözlerine rağmen, dün de dikkat çeken bir çıkış yaptı. 
Arınç, TBMM'nin kuruluşunun 85. yılı dolayısıyla düzenlenen fotoğraf sergisini gezerken, eski FP Milletvekili Merve Kavakçı'nın türbanla Meclis Genel Kurul salonuna girmesi üzerine yaşanan gerginliği yansıtan fotoğrafa bakarak "Takdiri ilahi. O gün 'dışarı, dışarı' diyenler, bugün dışarda kaldı" dedi. 2 Mayıs 1999'daki yemin töreninde, Kavakçı'nın salona girmesiyle başlayan tartışmayı yansıtan ve Radikal gazetesinden Adem Altan imzasını taşıyan fotoğrafı gören Arınç, duygulu anlar yaşadı. 

DSP'liler protesto etmişti 
Merve Kavakçı ve dönemin FP Milletvekili Nazlı Ilıcak'ın arkadaşlarını yatıştırmaya çalıştığı, arka planda da olayı ayakta protesto eden DSP'lilerin göründüğü fotoğrafa bakan Arınç, o gün "dışarı, dışarı" diye tempo tutan DSP milletvekillerinin yaptığı gibi kısık sesle "dışarı, dışarı" diye tempo tuttu. 
Daha sonra sergi için açılan imza defterinin başına gelen Arınç, "En çok hangi fotoğrafı beğendiniz " sorusuna şöyle yanıt verdi 
"Hepsi güzeldi. Hepsinde hatıralar var, geçmiş, gelecek var. Her şey fani. Siyasete emeği geçen herkesi kutluyorum." Etrafına, "Deftere ne yazayım " diye soran Arınç, "İçinizden gelenleri yazın" yanıtı alınca, "Şimdi yazarsam son günlerdeki gelişmelerin etkisinde kalırım. Yarın yazayım" dedi. 


</TEXT>
</DOC>
