<DOC>
<DOCNO> 349900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun01.html </URL>
<DATE> 2005/06/08/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gül ABD PKK sözü verdi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Condoleezza Rice ile görüşmesinde, Kıbrıs ve terör örgütü PKK konusunda beklentilerin dile getirildiğini söyledi. 
     Gül, meslektaşı Rice’ın, Irak topraklarından Türkiye’ye karşı herhangi bir terörist faaliyete müsaade edilmeyeceği sözü verdiğini bildirdi. 
     Abdullah Gül, görüşmenin ardından Washington’da Türk basınına yaptığı değerlendirmede, "yararlı bir görüşme oldu. Bu görüşmeden ben çok memnun kaldım. Kendisi de çok memnun kaldı. Birçok konuyu gözden geçirdik. Türkiye ile ABD arasındaki müttefiklik anlayışını bir kez daha teyit ettik. Bu ilişkilerin bugün güçlü olduğunu, bundan sonra da güçlü olacağını, bunun için karşılıklı olarak beraber çalıştığımızı bir kez daha teyit ettik" diye konuştu. 
     Gül, "tabii ki beklentilerimiz var. Kıbrıs ve PKK terörüyle mücadelede beklentilerimiz olduğunu anlattım. Kendisinden gayet iyi şeyler işittim bu konularda. Gayet verimli bir görüşme oldu" dedi. 
     Dışişleri Bakanı Gül, görüşmede Amerikan karşıtlığı konusunun gündeme gemediğini belirtirken, "ben bunları abartı olarak görüyorum" değerlendirmesinde bulundu. 
     
     KIBRIS... 

     Kıbrıs konusunda Rice’ın, BM Genel Sekreteri’nin önderliğinde kalıcı bir barışın oluşması yönünde Amerikan desteğinin devam edeceği ve daha çok adım atılacağını söylediğini aktaran Gül, kendisinin de, son dönemde Amerikan kongre üyelerinin KKTC’yi ziyaretinden duyduğu memnuniyeti dile getirdiğini anlattı. Abdullah Gül, "çünkü bir taraf uzlaşmaya gidiyor, cezalı durumda. Diğer taraf, uzlaşmayı reddediyor ama hiçbir maliyetini ödemiyor. Gayet açıkça konuştum. Bundan sonraki planlarda siyasi uzlaşmayı bulmak için maliyetinin de görülmesi gerektiğini konuştum" dedi. 
     
     PKK VE IRAK 

     Abdullah Gül, "terörle ilgili konuların özellikle son aylarda ciddiyet arzetmeye başladığını, Irak’tan bazı sızmalarının olduğunu, PKK’nın uzaktan kumandalı mayınlar ve patlayıcılarla çok sayıda askerimizi şehit etmeye başladığını ve bu artışın dikkati çektiğini, bunların görmezlikten gelinemeyeceğini bu yönde mücadelede kendilerinin daha kararlı olmaları gerektiğini Rice’a aktardığını" kaydetti. 
     Irak, ABD ve Türkiye arasında güvenlik toplantılarına çok önem verdiklerini belirten Gül, bu üçlü toplantının yakında tekrar yapılması konusunda anlaştıklarını ifade etti. 
     Gül, Rice’ın, Irak topraklarından Türkiye’ye karşı herhangi bir terörist faaliyetine müsaade edilmeyeceği yönünde söz verdiğini de kaydetti. Abdullah Gül, PKK konusunda daha çok işbirliği yapılacağına inandığını belirtirken, ABD’de bunun işaretini gördüğünü de söyledi. 
     Irak’ın federatif yapıya sahip olabileceği yönündeki bir soruya karşılık Gül, "bunlar Iraklıların tamamının karar vereceği konulardır. Herkes, kendisini nasıl yönetmek istiyorsa öyle yönetmelidir" dedi. 
     Gül, Rice’ın da görüşmede, Irak’ın toprak bütünlüğünün önemini vurguladığını da kaydetti. 
     Suriye konusunun da kısaca görüşmede gündeme geldiğini belirten Gül, bu tür rejimlere sempati duyulmadığını özellikle ifade ettiğini ancak bu ülkeyle komşuluk ilişkileri bulunduğunu aktardığını söyledi. 
     Görüşmede Türkiye’nin bölgede demokrasinin yayılmasına verdiği önemi anlattığını belirten Gül, bu haliyle Türkiye’nin, bölge ülkelerine "ışık saçtığını" kaydetti. 
     
</TEXT>
</DOC>
