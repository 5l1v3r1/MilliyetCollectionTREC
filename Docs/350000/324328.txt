<DOC>
<DOCNO> 324328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun21.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Alman basını CHP milliyetçi çizgide 
</HEADLINE>
<TEXT>

     İhsan DÖRTKARDEŞ DHA 

      ANAYASA Mahkemesi'nin yabancıların gayrimenkul edinmesiyle ilgili aldığı iptal kararı Almanya'da yankı buldu. Yabancıların geçen yıl içerisinde Türkiye'de 1 milyar 340 milyon dolar tutarında ev ve arsa aldığını vurgulayan Alman Süddeutsche Zeitung gazetesi, CHP'nin son dönemde milliyetçi çizgi izlediğini öne sürdü. 
     Anayasa Mahkemesi'nin Türkiye'de yaşayan yabancıların mal-mülk edinmesini kolaylaştıran ve 2003 Temmuz'unda çıkan yasanın yürürlükten kalkması kararı Alman medyasında da yankı buldu. Alman DW Radyosu bu konudaki gelişmeleri aktarırken Süddeutsche Zeitung gazetesi, iptal kararını bugünkü 1'inci sayfasında yayınladı. Christiane Schlötzer imzalı haberde, yasanın çıkması ardından Almanlar'ın Antalya'dan, Suriyeli çiftçilerin Türkiye'nin güneyinden, Yunanlar'ın ise İstanbul'dan ev ve arsa alma yarışına girdiği vurgulanırken, tüm bu satışların Türkiye'ye 2004 yılında 1 milyar 340 milyon dolar getirdiği belirtildi. Alman gazetesi, Anayasa Mahkemesi'nin aldığı kararın bu yasayı hükümsüz ilan ettiği belirtilerek şöyle devam denildi 
     "Anayasa Mahkemesi hakimleri AB yasaları model alınarak çıkarılan emlak yasasını oybirliği ile hükümsüz ilan etti. Bu kararın alınmasında CHP'nin etkisi oldu. CHP, 2003'te çıkarılan yasa ile yabancıların Türkiye'den ev ve arsa almasıyla ülkenin bütünlüğünün tehlikeye girdiğini belirterek mahkemeye başvurmuştu. Solcu geleneğe sahip olduğunu söyleyen parti, uzun süredir milliyetçi bir çizgi izliyor. Türkiye'deki yüksek mahkemenin emlakla ilgili bu kararı geçmişteki alım- satımları etkilemeyecek. Karar resmi gazetede yayımlandıktan üç ay sonra yürürlüğe girecek. CHP'nin istediği oldu.'' 
     
</TEXT>
</DOC>
