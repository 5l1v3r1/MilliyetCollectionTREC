<DOC>
<DOCNO> 330677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun21.html </URL>
<DATE> 2005/04/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Mardin olayı İngiliz basınında... 
</HEADLINE>
<TEXT>

     Kızıltepe'de babasıyla birlikte öldürülen 12 yaşındaki Uğur Kaymaz'ın delik deşik cesedinin, Türkiye'nin AB hedefini gölgelediği yorumu yapıldı. 
     İngiltere'de yayınlanan The Independent gazetesi, 12 yaşındaki Uğur Kaymaz'ın Kızıltepe'de geçen Kasım ayında babasıyla birlikte öldürülmesini konu alan habere tam sayfa ayırdı. "Bir çocuğun mermilerle delik deşik olmuş cesedi Türkiye'nin AB hedefini gölgeliyor" başlıklı yazıda, olayın Türkiye için him içeride hem de dışarıda bir sınav haline geldiği ifade edildi. 
     Yazıda, Türkiye'nin AB'ye katılma sürecinde, "Ankara'nın kendi Kürt azınlığıyla kanlı çatışmasını unutmak istediği" ifade edilirken, "Ama çatışmada yeniden bir yükseliş var" denildi. 
     Tır şoförü Ahmet Kaymaz ve Uğur Kaymaz'ın öldürülmesine ilişkin olarak polisin, açılan ateşe karşılık verdiği ve Uğur Kaymaz'ın cesedinin eline bir tüfek tutuşturduğu iddialarına yer veren gazete, olayın kamuoyunda yarattığı etkiyi ise ilginç ifadelerle ortaya koydu. Yazıda, "Daha sonra görülmemiş bir şey oldu. Kürt azınlığın istismar edilmesinin görmezden gelindiği bir ülkede, kamuoyu bu olayla ilgilendi. Uğur'un gazetelerdeki fotoğrafı kamuoyunu kızdırdı. Gazeteciler, Uğur'un sıntındaki 9 merminin sadece 50 cm mesafeden ateşlendiğini belirten otopsi raporlarını ele geçirdi. Bir parlamento komisyonu güvenlik güçlerini eleştirdi. Başbakan olarak bir çocuğun vali tarafından terörist olarak tanımlanmasını eleştirdi" denildi. 
     Olaya karışan polislerden dördünün görevden uzaklaştırıldığını ifade eden gazete, dava için gün belirlendiğine de dikkat çekti. Ancak şu anda bu ivmenin kaybolduğuna işaret edilen yazıda, olaya karışan polislerin yeniden göreve döndüğünü ve başka bölgelerde görevlendirildikleri kaydedildi. 
     Yazıda, olayın, "Ankara'nın, korkulan güvenlik güçlerini özellikle Güneydoğu'da güç durumdaki Kürt köylerinde dizginlemeye yönelik isteğine ilişkin bir sınav haline geldiği" yorumu yapıldı. Brüksel'in izlediği bir dönemde, bir çocuğun mermilerle delik deşik olmuş vücudunun açıklanmasının çok zor olduğu da vurgulandı. 
     

     
</TEXT>
</DOC>
