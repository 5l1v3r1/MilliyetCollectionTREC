<DOC>
<DOCNO> 305503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo26.html </URL>
<DATE> 2005/01/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dakar Rallisi... İtalyan motosikletçi Fabrizio öldü... 
</HEADLINE>
<TEXT>

     Devam etmekte olan Dakar Rallisi'ni 2001 ve 2002 yıllarında kazanan 47 yaşındaki İtalyan motosikletçi Fabrizio Meoni'nin, 11. etap sırasında kalbi durarak öldüğü bildirildi. 
     Dakar rallisi Ogganizasyon Komitesi Başkanı Etienne Lavigne, yaptığı açıklamada, ''Meoni, ikinci özel etapta düştü. Hemen helikopter gönderdik. Yapılan kontrolde kalbinin durduğu belirlendi. 45 dakika yapılan kalp masajı da işe yaramadı. Onu çok severdik. Dakar'a damgasını vurmuştu. Esprili, iyi bir insandı. Hepimiz çok üzgünüz'' dedi. 
     Meoni'nin evli ve iki çocuk babası olduğu, bu ralliden sonra emekli olacağını açıkladığı kaydedildi. 
     Dünyanın en önemli rallilerinden biri olarak kabul edilen Dakar Rallisi'nde geçen hafta kaza geçiren İspanyol pilot Jose Manuel Perez de dün hastanede yaşamını yitirmişti. 
     Toplam 9039 kilometrelik uzunluğa sahip Dakar Rallisi'nin yedinci ayağı olan Moritanya'da 6 Ocak Perşembe günü kaza geçirerek, hastaneye kaldırılan Perez'in dalak ve böbreğinin ameliyatla alındığı belirtilmişti. 
     31 Aralık'ta İspanya'nın Barcelona kentinde başlayan ve Senegal'in başkenti Dakar'da 16 Ocak'ta sonuçlanması beklenen 9039 kilometrelik ralliye her yıl çok sayıda araç katılırken, bunlardan bir çoğu zorlu etapları tamamlayamayarak, yarışları bırakmak zorunda kalıyor. 
     
</TEXT>
</DOC>
