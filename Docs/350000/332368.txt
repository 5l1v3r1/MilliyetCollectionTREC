<DOC>
<DOCNO> 332368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun13.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eş durumu' daraltılıyor 
</HEADLINE>
<TEXT>


ANKARA Milliyet 

Milli Eğitim Bakanlığı MEB , "yığılmaları" önlemek için hazırladığı ve "polis, subay, h kim ve savcı eşi öğretmenlerin istedikleri şehre tayin yaptırmasını kaldırmayı" amaçlayan yasa taslağını, tepkiler nedeniyle yeniden düzenliyor. Halen Başbakanlık'ta bekleyen ve özellikle polis ve asker eşlerinden tepki çeken taslağa, başta Genelkurmay Başkanlığı, Milli Savunma ve Adalet bakanlıkları olmak üzere ilgili kurumların görüşleri alındıktan sonra son şekli verilecek. MEB Teşkilat ve Görevleri Hakkındaki Kanunu'nun 61 ve 62. maddelerinde değişiklik öngören 4 maddelik taslak, norm kadro uygulamasını delen eş durumundan tayin uygulamasına son verilmesini amaçlıyordu. Taslak, söz konusu personelin öğretmen eşlerinin atamalarının ayrıcalıklı durumdan çıkartılıp "hizmet puanı ve sıra esasına" göre yapılmasını öngörüyordu. Taslakta tek ayrıcalık şehit eşlerine tanınıyordu. 
Taslakta yapılacak değişiklikle, "iller arası atamalar" ve "il içi yer değiştirmeler" konusunda farklı uygulamaya gidilecek. İller arası atamalarda mevcut sistem korunurken, il içi yer değiştirmelerde söz konusu personele ayrıcalık sona erecek. İl içi yer değiştirmelerde tek ayrıcalık şehit eşleri ve eşi ölen öğretmenlere tanınacak. 


</TEXT>
</DOC>
