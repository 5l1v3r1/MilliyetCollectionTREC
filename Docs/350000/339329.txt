<DOC>
<DOCNO> 339329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur32.html </URL>
<DATE> 2005/05/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İlkbahar yağmurları hız kesmiyor... Yeni yağışlı hava geliyor... 
</HEADLINE>
<TEXT>

     İlkbahar yağmurları sürüyor. Halen devam eden yağışlı hava yarın yurdun doğusuna doğru kayarak, cuma günü ülkemizi terkedecek. Ancak aynı gün yeni bir yağışlı hava Trakya'dan yurda giriş yapacak. Cuma günü İstanbul ve Ankara'yı sağanak yağış bekliyor. 
     Meteoroloji'den alınan bilgiye göre, hava sıcaklığı yarın Marmara'da, perşembe günü ise tüm yurtta artacak. Sıcaklıklar cuma günü İstanbul'da 22, Ankara'da 20, İzmir'de 26, Adana'da 23, Antalya'da 25 ve Erzurum'da 14 derece olacak. 
     YARIN yağışlar Orta ve Doğu Karadeniz, İç Anadolu'nun doğusu, Doğu Anadolu, Doğu Akdeniz ve Güneydoğu Anadolu bölgesinde sürecek. Sağanak yağmur özellikle Doğu Akdeniz, Güneydoğu Anadolu'da etkili olurken, Doğu Anadolu ve İç Anadolu'nun doğusunda gece yüksek kesimlerde kar ve karla karışık yağmura dönecek. Antalya-İzmir arası az bulutlu ve açık, diğer yerler parçalı bulutlu... 
     PERŞEMBE günü yurdun büyük bölümü yağışsız olacak. Doğu Karadeniz, batı bölümü dışında Doğu Anadolu ve Diyarbakır-Mardin çevresinde sağanak yağış var, yağışlar Doğu Anadolu bölgesinde gece kar şeklinde görülecek. Trakya da günü sağanak yağışlı geçirecek. Güney bölgeler az bulutlu ve açık, diğer yerlerde gökyüzü yine parçalı bulutlu... 
     CUMA günü ise yeni bir yağışlı hava Marmara'dan yurda giriş yapacak. Marmara, İç Ege, Ankara-Eskişehir çevresi ile Batı Karadeniz sağanak yağışlı, sağanak yağmur Doğu Anadolu'nun doğusunda da devam edecek... 
     
</TEXT>
</DOC>
