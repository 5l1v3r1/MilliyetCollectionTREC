<DOC>
<DOCNO> 309729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/aeko.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank, Garanti'yle flörtte 
</HEADLINE>
<TEXT>


Türkiye'ye AB süreciyle hız kazanan yabancı ilgisi bankacılıkta yoğunlaştı. Avrupa'nın üçüncü büyük bankası Alman Deutsche Bank'ın Garanti Bankası ile ortaklık görüşmeleri başlattığı söyleniyor 

Songül Hatısaru 

Piyasada gözler YKB - Koç Grubu görüşmesine odaklanmışken, şimdi de Alman Deutsche Bank ile Garanti Bankası'nın ortaklık görüşmeleri başlattığı, iki banka yetkililerinin 10 gün önce görüşmelere başladığı konuşuluyor. 
Türkiye bankacılık sektöründe etkin olmayı hedefleyen Deutsche Bank'ın, daha önce iki kez İtalyan bankası İntesa ile evliliğin eşiğine gelen Garanti Bankası'nı bir süredir zaten izlediği belirtiliyor. Garanti Bankası'nın yüzde 41'i halka açık, geri kalan yüzde 59'u ise Doğuş Grubu'nun elinde bulunuyor. Görüşmelerde mali iştirakler ile gayrimenkul portföyünün de masaya yatırılacağı söyleniyor. 
Garanti Bankası için 2004 yılı başında başlayan İntesa - Doğuş görüşmeleri Temmuz 2004'te başarısızlıkla sonuçlandı. Ardından banka bilançosunu olası yeni ortaklık görüşmeleri için yeniden yapılandırma çabalarına hız verdi. Mali olmayan iştiraklerini elden çıkarma çabalarını hızlandırdı. Bu çerçevede Doğuş Otomotiv'de sahip olduğu yüzde 19,8 oranındaki hissesini Doğuş Grubu'na sattı. 40 milyon dolarlık gayrimenkul satışı gerçekleştirdi. Bankanın, bu yıl da elinde bulundurduğu Tansaş hisselerini satmayı hedeflediği biliniyor. 

Hisse borsada hareketlendi 
Garanti'nin mali olmayan iştiraklerinin defter değeri eylül 2004 itibariyle yaklaşık 900 milyon dolar seviyesinde. Bu yıl elinden çıkarmayı planladığı Tansaş'ta yüzde 24 oranında hissesi bulunuyor. 
Garanti Bankası dünkü kapanış fiyatıyla 4 milyar 493 milyon dolar piyasa değerinden işlem gördü. Buna göre bankanın fiyat defter değeri oranı 2,5 seviyesinde bulunuyor. Hatırlanacağı gibi Garanti Bankası ile İntesa geçmiş dönemde imzaladıkları ön protokolde fiyat defter değerini 1.55 seviyesinde belirlemişlerdi. 
Öte yandan, Garanti'nin hisselerinde dün yaşanan hareketlilik de dikkat çekti. Dün, İMKB 100 Endeksi yüzde 0,73 oranında yükselirken Garanti hisseleri yüzde 3,92 değer kazandı. Bankanın, yaygın şube ağı, teknolojik altyapısı, enflasyon sonrası dönem için büyük önem taşıyan diğer bankacılık enstrümanları arasında getirisi en yüksek kabul edilen kredi kartları segmentindeki başarısı yabancı yatırımcıların dikkatini çekiyor. Banka kredi kartları pazarında ikinci sırada bulunuyor. 17,7 milyar dolar aktif büyüklüğüne sahip olan Garanti Türkiye'nin 4. büyük bankası ve 435 şubesi bulunuyor. 

Aktifleri 1 trilyon 141 milyar dolar Dünyanın önde gelen uluslararası bankalarından birisi olan Deutsche Bank'ın, dünya genelinde 74 ülkede ofisi, 65 bin çalışanı ve 1576 şubesi bulunuyor. Deutsche Bank'ın aktif büyüklüğü toplamının yaklaşık 878 milyar euro olduğu tahmin ediliyor. Türk bankacılık sisteminin toplam aktif büyüklüğünün yaklaşık 200 milyar dolar olduğu gözönüne alındığında Deutsche Bank'ın 1 trilyon 141 milyar dolar değerindeki aktif büyüklüğünü daha iyi anlamak mümkün. Özellikle Avrupa pazarına odaklanan ve Avrupa'0nın 3. büyük bankası olan Deutsche Bank bu bölgede güçlü pozisyonunu koruyor. 

9 aylık k rı 235 milyon dolar 
Garanti Bankası özet mali bilgileri 2004 yılı 9 aylık 
Aktif büyüklüğü 17,66 milyar dolar 
Özsermayesi 1,95 milyar dolar 
Mevduat büyüklüğü 11,20 milyar dolar 
Kredi portföyü 6,99 milyar dolar 
Net k rı 235,05 milyon dolar 


</TEXT>
</DOC>
