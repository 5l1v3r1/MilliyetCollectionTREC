<DOC>
<DOCNO> 348306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo33.html </URL>
<DATE> 2005/06/02/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Beşiktaş 78 - Efes Pilsen 73 
</HEADLINE>
<TEXT>

     Türkiye Basketbol Ligi’nde play-off final serisinin ikinci maçında Beşiktaş, Efes Pilsen’i 78-73 yenerek durumu 2-1’e getirdi. 
     Karşılaşmaya salonu tamamen dolduran taraftarlarının coşkulu tezahüratlarıyla başlayan Beşiktaş, 3. periyotta bir ara farkı 24 sayıya kadar çıkarmasına rağmen, son periyotta adeta ecel terleri döktüğü maçı 78-73 kazanarak, serideki ilk galibiyetini elde etti. 
     Maça iyi başlayan Efes Pilsen, Domercant’ın 3 sayılık basketleriyle 2. dakikada 8-2’lik skorla öne geçti. Taraftarlarının desteğiyle toparlanan Beşiktaş, 6. dakikada Haluk’un 3 sayılık basketiyle oyunda ilk kez 15-13’lük skorla öne geçti ve El Amin’in sayılarıyla ilk periyodu 21-17 önde kapadı. 
     İkinci periyoda hızlı başlayan Beşiktaş, 14. dakikada El Amin’in üst üste 3 sayılık basketleriyle farkı 13 sayıya kadar 34-21 
     çıkardı. Oyuna ağırlığını koyan siyah-beyazlılar, bu bölümde inanılmaz hatalar yapan güçlü rakibi karşısında farkı giderek açtı ve ilk yarıyı 51-30 önde tamamladı. 
     El Amin’in 21 sayıyla oynadığı ilk yarıda Beşiktaş, 13 adet 3 sayılık atıştan 7’sinde isabet buldu. 
     Karşılıklı basketlerle geçen 3. periyodu 64-46 önde tamamlayan Beşiktaş, son periyotta adeta ecel terleri döktü. Son çeyrekte savunmasını sertleştiren Efes Pilsen, rakibine yaklaşık 4 dakika boyunca sayı imkanı tanımazken, kaptığı toplarla basketler bularak aradaki farkı hızla kapamaya başladı. Beşiktaş, aradaki farkın kapanmasıyla bir ara panik yaşadı. Efes Pilsen, maçın bitimine 16 saniye kala Domercant’ın serbest atışlardan bulduğu sayılarla farkı 2 sayıya 73-71 indirdi. Kalan bölümde taktik faulleri iyi değerlendiren Beşiktaş, maçtan 78-73 galip ayrıldı ve seride durumu 2-1 yaptı. 
     Karşılaşmaya büyük ilgi gösteren Beşiktaşlı taraftarlar, 3,500 kişilik salonu tamamen doldururken, çok sayıda taraftar maça giremedi. 
     Bu arada, maçın ikinci yarısında siyah-beyazlı taraftarların, Efes Pilsen’in hücum ettiği potanın arkasındaki bölümde, lacivert-beyazlılar faul atışları kullandığı sırada bikinili kadın posterleri açarak dikkatlerini dağıtmaya çalışmaları, ilginç görüntü oluşturdu. 
     Serinin 3. maçı 5 Haziran Pazar günü yine BJK Akatlar Kültür ve Spor Kompleksi’nde yapılacak. 
     
     KÜNYE 
     
     
Salon BJK Akatlar Hakemler Mustafa Can x, Alper Özgök x, Serdar Ünal x Beşiktaş El Amin xxx 27, Bekir xx 8, Haluk xx 9, Ellis xx 7,Varda xx 16, Erkan x 2, Eren x, Murat xx, Maher xx 7, Nedim x 2 Efes Pilsen Solomon xx 6, Domercant xxx 20, Mustafa xx 9, Kaya x 6, Prkacin x 4, Ermal xx 14, Nikolic xxx 11, Cenk x, Ender x 3 1. periyot 21-17 Devre 51-30 Beşiktaş lehine 3. periyot 64-46 Beş faulle çıkanlar 37.21 Prkacin Efes Pilsen , 39.44 Haluk Beşiktaş 
     
</TEXT>
</DOC>
