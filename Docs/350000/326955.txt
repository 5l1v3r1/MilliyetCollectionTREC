<DOC>
<DOCNO> 326955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun21.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Öldürülen Çeçen komutan ABD ordusunda görev yapmış 
</HEADLINE>
<TEXT>

     MOSKOVA, DHA 

      RUSYA'da yayımlanan Kommersant gazetesi Çeçenistan'nın Şali bölgesinde dün öldürülen Çeçen komutanlardan Rizvan Çitigov'un geçmişte Amerikan donanmasında görev aldığını öne sürdü. Gazete Rizvan Çigitov'un ABD'nin seçkin okullarında eğitim aldıktan sonra bir süre ABD donanmasına bağlı bir birimde görev yaptığını yazdı. Gazete bu bilgilerin öldürülen Çeçen komutanın üzerinden çıkan kimlik belgelerinde bulunduğunu iddia etti. 
     Kommersant'a göre, 1990'ların başında ABD'deki Müslümanlardan destek toplamak için bu ülkeye giden Çitigov savaşın başlamasıyla beraber Çeçenistan'a döndü ve Çeçen militanlar tarafından 'Amerikalı' kod adıyla tanınmaya başladı. Gazete, Çitigov'un Amerikan ordusuna yüksek bir kariyer yapma imkanı bulunmasına karşın, Ürdünlü savaşçı Ömer Hattab'ın ısrarlı çağrıları üzerine Çeçenistan'a döndüğünü savundu. Hattab'a bağlı militanlar arasında bulunan Çigitov, bir dönem bağımsızlık ilan eden Çeçenistan'ın sahip olduğu tek tank taburunu komuta ediyordu. 
     
     RUSLARA GÖRE KOD ADI 'KİMYACI' 
     Rus İstihbarat kaynaklarına göre Çitigov 2001 yılından sonra, Çeçen militanların kullanmayı planladıkları biyolojik ve kimyasal silahlar konusundaki çalışmalar yürütüyordu. Kommersant gazetesi bu nedenle Rus İstihbarat kaynakları tarafından Çitigov'a 'kimyacı' kod adının verildiğini yazdı. Rus kaynakları tarafından cep telefonu konuşmaları sayesinde yeri tespit edilen Çitigov, Şamil Basayev ve Umar Dokuyev'den sonra en fazla militana sahip olan komutan olarak tanınıyordu. Çitigov'un Aslan Maşadov ve Şamil Basayev'den bağımsız hareket ettiği ve Arap Suudi gruplar tarafından finanse edildiği iddia ediliyordu. 
     
</TEXT>
</DOC>
