<DOC>
<DOCNO> 342995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy12.html </URL>
<DATE> 2005/05/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Greenpeace İncirlik'te nükleer bombalar var 
</HEADLINE>
<TEXT>

     Uluslararası çevre örgütü Greenpeace, İncirlik Hava Üssü’nde nükleer bombalar bulunduğunu iddia ederek, bu konuda kamuoyunu bilgilendirme amacıyla, üssün bulunduğu Adana’nın merkez Yüreğir İlçesi’ne bağlı İncirlik Beldesi’nde "Barış Elçiliği" bürosu açtı. 
     Greenpeace Akdeniz Nükleer Silahsızlanma Kampanyası Sorumlusu Aslıhan Tümer, açılışta yaptığı konuşmada, İncirlik Hava Üssü’nde 90 adet nükleer bomba bulunduğunun iddia edildiğini ifade ederek, söz konusu bombaların ABD’ye geri gönderilmesi çağrısında bulundu. 
     Söz konusu bombaların İncirlik Üssü’ne getirilmesinin "bölgesel istikrar ve küresel güvenliği tehlikeye attığını" savunan Tümer, hedeflerinin yöre halkını bilgilendirmek olduğunu belirtti. 
     ABD’nin, Türkiye’ye daha fazla nükleer bomba gönderme olasılığına da dikkate çeken Tümer, "Bugün ABD Senatosu’na sunulan bir önerge kapsamında Avrupa’daki üslerde bulunan nükleer silahlarının konumları da gözden geçiriliyor. Avrupa’daki birkaç üsteki nükleer bombaların, Türkiye’ye kaydırılması olasılık dahilinde. Bu önerge, 23 Eylül’de ABD Başkanı Bush’un onayına sunulacak" dedi. 
     New York’ta 2 haftadır süren Birleşmiş Milletler kapsamındaki NPT Nükleer Silahların Yayılmasının Önlenmesi Anlaşması toplantısındaki durumun da iç açıcı olmadığını ifade eden Tümer, şöyle konuştu 
     "ABD, başka ülkelerin nükleer silahları konusunda son derece hassas davranırken, imza attığı uluslararası anlaşmaları, daha çok silahlanma adına çiğnemektedir. ABD’nin şu anda İncirlik Üssü’nde, NATO anlaşması kapsamında 90 nükleer bombası bulunuyor." Tümer, Greenpeace’in geçen yıl bağımsız bir araştırma şirketine yaptırdığı ankete göre, kamuoyunun yüzde 72’sinin, Türkiye’nin nükleer silahlardan arındırılmış bir bölge olmasını istediği sonucunun çıktığını hatırlattı. 
     Basın toplantısına telefonla bağlanan Greenpeace Başkanı Gerd Leipold da dünyadaki tüm nükleer silahların bertaraf edilmesi gerektiğini belirterek, Türkiye kamuoyunun ülkesindeki nükleer bomba konusunda bilgilendirilme ve bu konuda karar verme hakkı olduğunu ifade etti. 
     Greenpeace, 3 hafta açık kalacak "Barış Elçiliği’ bürosuyla Türkiye kamuoyunun dikkatini, İncirlik Hava Üssü’nde bulunduğu öne sürülen nükleer bombalara çekmeyi amaçlıyor. 
     Bu arada, açılış dolayısıyla jandarmanın eylem olasılığına karşı geniş önlem aldığı gözlendi. 
     
</TEXT>
</DOC>
