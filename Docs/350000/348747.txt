<DOC>
<DOCNO> 348747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas15.html </URL>
<DATE> 2005/06/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Kuşların evrimi dinozorlardan başladı' tezi güçlendi... 
</HEADLINE>
<TEXT>

     ABD'de bulunan yaklaşık 70 milyon yıllık bir dinozor kemiği fosilindeki doku, kuşların evriminin dinozorlardan başladığı tezini güçlendirdi. 
     Science dergisinin haberinde, ABD'nin Kuzey Carolina Üniversitesi paleontologlarından Mary Schweitzer liderliğindeki ekibin, Montana'da çıkarılan Tyrannosaurus Rex fosilindeki uyluk kemiğinde bulunan yumuşak dokuyu incelemeleri sonucunda bu sonuca vardıkları belirtildi. 
     İlk kez bir dinozor fosilinde yumuşak doku bulunduğunu belirten Schweitzer, bu dokunun, günümüzde koşucu kuşlar ailesindeki dişi kuşların kemiklerindeki dokuya çok benzediğini söyledi. 
     Bu dokunun dişi kuşlarda yumurtlama döneminde ortaya çıktığını anlatan Schweitzer, bu nedenle kemik fosilinde dokusu bulunan dinozorun büyük ihtimalle yumurtlamaya hazırlanan bir dişi olduğunu kaydetti. 
     Bu dokunun kalsiyum açısından zengin olduğu ve yumurta kabuğunun oluşması için gerekli mineralleri içerdiği belirtildi. 
     Schweitzer, doku sayesinde sadece dinozorun cinsiyetinin değil, dinozorların ve bugünkü kuşların üreme fizyolojisi arasındaki benzerliğin belirlendiğini söyledi. T-Rex'e ait fosiller geçen mart ayında bulunmuştu. 
     
</TEXT>
</DOC>
