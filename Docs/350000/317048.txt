<DOC>
<DOCNO> 317048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/ekonomi/eko04.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş'ta bürokratları zamanaşımı kurtardı 
</HEADLINE>
<TEXT>


Aktaş Elektrik'te 1.3 katrilyon liralık zarara yol açan bürokratlar, zamanaşımı nedeniyle yargılanmaktan kurtuldu 

Nedim Şener 

Başkanlığını Azmi Ateş'in yaptığı TBMM Yolsuzlukları Araştırma Komisyonu'nun talebi üzerine, haklarında 1 katrilyon 369 trilyon liralık alacak davası açılan bürokratları, hapis cezasıyla yargılanmaktan, beş yıllık zamanaşımının kurtartardığı belirtildi. 
Enerji Bakanlığı Teftiş Kurulu'nun hazırladığı ve Bakan Hilmi Güler'in 'olur'unu taşıyan raporda, İstanbul Anadolu yakasında, elektrik üretimi, iletimi ve dağıtımını içeren anlaşmalar şöyle değerlendirildi 
"1989 ve 1990 yıllarında şirketle imzalanmış olan ve 1995 ve 1997 yıllarında da benzer hükümlerle yinelenen sözleşmelerin uygulanamayacağı veya uygulanması halinde kamu zararı doğacağı bilindiği halde 'istim arkadan gelir' denilerek yürütülmeye çalışıldığı, 'yamalı bohçaya' dönen şirket ile ilişkilere dair düzenleme ve uygulamalar içinden çıkılmaz hale gelmiştir." 
Raporda, bakanlık ile şirket arasında elektrik fiyatının ne olacağı konusunda da kesinlik bulunmadığı, şirketin elektrik satış fiyatı üzerinden ödeme yapması gerekirken alış fiyatından ödeme yaptığı ifade edildi. Raporda, yapılan incelemede, 1990 ve 1997 yılları Aktaş aleyhine toplam 1 katrilyon 369 trilyon tiralık fark ortaya çıkarıldığı ifade edildi. 
Şirket bu farkı ödemeyi kabul etmezken, farkın tahsili için bürokratlar hakkında dava açıldığı belirtilen raporda, sözleşmeler yapılırken kamunun hakkını korumayan ve 1.3 katrilyon liralık farktan sorumlu tutulan Enerji Bakanlığı, TEK ve TEAŞ'ta görevli 46 kişinin Ankara Asliye 2.Ticaret Mahkemesi'nde yargılandıkları ifade edildi. Aralarında Beyaz Enerji davası sanıklarının da bulunduğu sorumluların cezai yönden yargılanmalarının ise zamanaşımı ile yargılanmasının mümkün olmadığı belirtilen raporda, Osman İlhan, Mustafa Mendilcioğlu'nun görevi kötüye kullanma suçunu işledikleri belirtildi. 



</TEXT>
</DOC>
