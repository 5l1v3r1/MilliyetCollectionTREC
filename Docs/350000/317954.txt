<DOC>
<DOCNO> 317954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo11.html </URL>
<DATE> 2005/02/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hidayet'in 13 sayısı, Magic'i kurtaramadı 
</HEADLINE>
<TEXT>

     ABD Profesyonel Basketbol Ligi'ne NBA All-Star maçı nedeniyle verilen 4 günlük aranın ardından bu sabah yapılan 8 maçla devam edildi. 
     Doğu Konferansı'nın iddialı takımlarından Orlando Magic, sahasında Indiana Pacers'a 108-84 yenildi. 
     Magic forması giyen Hidayet Türkoğlu, yedekler arasında başladığı maçta 24 dakika sahada kalma şansı buldu ve 13 sayıyla oynadı. 
     Hidayet, maçta ayrıca 2 ribaunt ve 2 asist yaparken, 2 sayılık atışlarda 8'de 4, 3 sayılık atışlarda 3'te 1 ve serbest atışlarda da 3'te 2 isabet buldu. 
     Magic'te Jameer Nelson 15 sayı, hafta sonu yapılan All-Star maçında forma giyen Grant Hill'in ise 14 sayılık performansları galibiyet için yeterli olmadı. 
     Merkez Grubu'nda üst sıralara çıkma mücadelesi veren Indiana Pacers, aldığı bu galibiyetle ligdeki galibiyet ve yenilgi sayısını eşitledi. 
     Pacers'ta, tam 6 oyuncu çift haneli rakamlara ulaşırken, 20 sayı ve 5 ribauntla oynayan Jermaine O'Neal, takımının en skoreri oldu. 
     Maçta rakip potaya 18 sayı gönderen Fred Jones ile 12 sayı ve 11 ribauntla ''double-double'' yapan Jeff Foster, galibiyeti getiren isimlerdi. 
     
     ZAZA'NIN 5 SAYI ATTIĞI MAÇTA BUCKS 112-102 KAZANDI 
     Doğu Konferansı Merkez Grubu'nda son sırada bulunan Milwaukee Bucks, deplasmanda Charlotte Bobcats'i 112-102 yenmeyi başardı. 
     Bucks'ta, Gürcü asıllı Türk vatandaşı Zaza Pachulia, yedek kulübesinden gelerek 18 dakika forma giydiği mücadelede, 5 sayı ve 4 ribauntla oynadı. 
     Maçı 39 sayı ve 5 ribauntla tamamlayan Micheal Redd, maçın en skorer ismi olurken, performansıyla takımına galibiyeti kazandırdı. Desmond Mason ise attığı 20 sayıyla skora katkı sağladı. 
     Charlotte Bobcats'te ise 7 oyuncu çift haneli rakamlara ulaşmasına ve Brevinr Knight'ın 19 sayıyla oynamasına karşın yenilgi önlenemedi. 
     Ligde alınan sonuçlar şöyle 
     Detroit Pistons-New York Knicks 97-88 . 
     Toronto Raptors-New Jersey Nets 100-82 . 
     Chicago Bulls-Miami Heat 105-101 . 
     Seattle Supersonics-Houston Rockets 87-85 . 
     Sacramento Kings-Atlanta Hawks 114-104 . 
     Los Angeles Lakers-Boston Celtics 104-95 . 
     
</TEXT>
</DOC>
