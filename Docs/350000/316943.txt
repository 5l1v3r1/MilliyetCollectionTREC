<DOC>
<DOCNO> 316943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun41.html </URL>
<DATE> 2005/02/20/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Denktaş "Halk, hükümetin politikalrına onay verdiğini gösterdi" 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, KKTC halkının bugün yapılan erken genel seçimlerde verdiği oylarla hükümetin politikalarına onay verdiğini gösterdiğini söyledi. 
     Saray Otel'de kurulan basın merkezine eşi Müge Denktaş ile gelen Serdar Denktaş, açıklamalarda bulundu ve gazetecilerin sorularını yanıtladı. 
     Seçim sonuçlarının ''halkın hükümete onay vermesi'' anlamına geldiğini ifade eden Denktaş, hükümetin büyük ortağı olan Cumhuriyetçi Türk Partisi'nin CTP daha fazla onay aldığını belirtti. 
     ''Geçtiğimiz bir yıllık dönem boyunca ortaya koyduğumuz performansın reddedilmemiş olması bizi sevindirdi'' diyen Denktaş, az da olsa oy oranlarını artırdıkları için memnun olduklarını, ancak çok az oy farkıyla Güzelyurt ve Magosa'da birer miletvekili kaybettikleri için üzüldüklerini kaydetti. 
     DP'ye destek veren ya da vermeyen tüm KKTC vatandaşlarını, seçimlerdeki olgun tavırlarından ötürü kutladıklarını ifade eden Denktaş, ''Sonuçlar bizi çok sevindirmedi, üzmedi de'' diye konuştu. 
     
</TEXT>
</DOC>
