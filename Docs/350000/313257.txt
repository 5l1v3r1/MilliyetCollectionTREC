<DOC>
<DOCNO> 313257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur49.html </URL>
<DATE> 2005/02/07/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Milas Belediye başkanı Topuz'a silahlı saldırı 
</HEADLINE>
<TEXT>

     Muğla'nın Milas İlçe Belediye Başkanı Fevzi Topuz, silahlı saldırıya uğradı. Topuz, saldırıdan yara almadan kurtuldu. 
     Alınan bilgiye göre, CHP'li Belediye Başkanı Fevzi Topuz'a, belediyeden otomobiliyle ayrıldıktan sonra Hoca Bedrettin Mahallesi'nde plakası henüz belirlenemeyen bir araçta bulunan ve kimlikleri tespit edilemeyen kişi veya kişilerce tabancayla ateş edildi. Topuz, saldırıdan yara almadan kurtulurken, olayla ilgili soruşturma sürdürülüyor. 
     Bir hafta önce aynı sokakta CHP'li meclis üyesi Hürol Önder'in işyeri de kurşunlanmıştı. 
     
     MUĞLA EMNİYET MÜDÜRÜ KÖRPE ''SALDIRIYLA İLGİLİ 2 KİŞİYİ GÖZALTINA ALDIK'' 

     Muğla Emniyet Müdürü M. Emin Körpe, Milas Belediye Başkanı Fevzi Topuz'un uğradığı silahlı saldırıyla ilgili 2 kişiyi gözaltına aldıklarını bildirdi. 
     M. Emin Körpe, Milas Belediye Başkanı Fevzi Topuz'u ziyaret ederek geçmiş olsun dileklerini iletti. 
     Körpe, gazetecilere yaptığı açıklamada, silahlı saldırıyla ilgili soruşturmanın sürdürüldüğünü, şüpheli 2 kişinin gözaltına alındığını belirterek, ''Saldırıyı gerçekleştirenleri en kısa zamanda yakalayacağız'' dedi. 
     Milas Belediye Başkanı Fevzi Topuz, akşam saatlerinde makam otomobiliyle belediyeden ayrıldıktan sonra Hoca Bedrettin Mahallesi'nde kimliği belirlenemeyen kişilerce silahlı saldırıya uğramış, saldırıdan yara almadan kurtulmuştu. 
     
</TEXT>
</DOC>
