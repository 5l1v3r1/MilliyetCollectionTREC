<DOC>
<DOCNO> 339754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo03.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapılar kapandı 
</HEADLINE>
<TEXT>


Galatasaray'da Fatih Akyel transferine son noktayı Başkan Özhan Canaydın koydu. Sarı- Kırmızılılar'ın patronu, "Ben görevde olduğum sürece Fatih Akyel gündemimizde olmayacak" açıklamasını yaptı 

RAŞİT ALTUN 


Fenerbahçe macerasının ardından Almanya'nın Bochum takımına transfer olan Fatih Akyel'e Galatasaray'ın kapıları kapandı. Teknik Direktör Hagi'nin geçtiğimiz günlerde yıldız futbolcuyla Florya'da görüştüğü ve yeni sezon öncesinde form tutması için özel bir çalışma programı verdiği iddiaları Başkan Özhan Canaydın'a kadar ulaştı. 
Canaydın, kulübün resmi internet sitesinden yaptığı açıklamada, "Ligin bitimine 4 hafta kala Süper Lig Şampiyonluğu ve Türkiye Kupası Şampiyonluğu iddiasını sürdüren Galatasaray Spor Kulübü, bu kez de eski sporcusu Fatih Akyel'in yeniden transferi konulu bir spekülasyon ile karıştırılmak istenmektedir. Bu konu daha önce de belirttiğim gibi gündemimizde bulunmamaktadır ve ben Galatasaray Spor Kulübü başkanlık görevimi sürdürdüğüm sürece de bulunmayacaktır" ifadelerini kullandı. 

Taraftarları dinledi 
Hatırlanacağı gibi Hagi, Fatih Akyel'e özel bir televizyon kanalına röportaj verirken, "Seneye hazır ol. Gerisi nokta nokta" sözleriyle üstü kapalı bir mesaj göndermişti. Ancak Başkan Canaydın, sıcak gelişmelere karşın Fatih'in transferini istemeyen taraftarlardan yana oy kullandı. 

'Derbi maçını unutun' 

Süper Lig'in 31. haftasında Ali Sami Yen'de Ankaragücü'nü ağırlayacak olan Galatasaray, kritik 90 dakikanın hazırlıklarını dün yaptığı tek antrenmanla sürdürdü. Sarı - Kırmızılılar düz koşu ve kondisyon çalışmasının ardından taktiksel çift kale maç yaptı. Son dönemde formsuzluğu nedeniyle eleştirilen Ribery, şık çalımları ve golleriyle göz doldurdu. Hakan Şükür ve Necati Ateş ikilisi de performanslarıyla beğeni topladı. 
Teknik Direktör Hagi, antrenmandan önce futbolcularıyla toplantı yaptı. Rumen çalıştırıcının, "Fenerbahçe derbisini aklınızdan çıkarın. İlk rakibimiz Ankaragücü ve kazanmaktan başka şansımız yok. Sizden tek isteğim maça iyi konsantre olmanız" dediği öğrenildi. 

'Savunmalar beni tanıdı' 

Son haftalardaki etkisiz futbolu nedeniyle eleştirilen Franck Ribery, performansında düşüş olmadığını iddia etti. Fransız yıldız, "Sanırım her geçen hafta rakip savunmalar beni daha fazla tanımaya başladı. Ancak çok daha iyi işler yapabileceğimi biliyorum" diye konuştu. Ribery, Türkiye'de keyifli bir hayat yaşadığını da dile getirerek, "Kulüp yöneticilerinin çok iyi Fransızca konuşuyor olması benim işlerimi kolaylaştırıyor" yorumunu yaptı. 

Volkan'a talip 

Hagi yönetimindeki Galatasaray'da forma şansı bulamayan Volkan Arslan'ın, Almanya'ya gitmeye hazırlandığı öğrenildi. Yıldız futbolcunun, Alman 1. Lig takımlarından Hannover 96 ile prensip anlaşmasına vardığı iddia edildi. Volkan'ın yakınlarına Galatasaray'da forma giyme umudunu kaybettiğini dile getirip, "Benim için en iyisi gitmek olacak" dediği iddia edildi. 

'Yanıt sahada' 

Sarı - Kırmızılılar'ın golcüsü Necati Ateş, kendilerini bilinçli olarak eleştirenlere sadece sahada yanıt verme gibi bir zorunluluklarının olduğunu dile getirdi. Necati, "Yapıcı eleştirilere her zaman açığız. Profesyonel futbolcular olarak bu tür yorumlardan elimizden geldiğince etkilenmemeye çalışıyoruz. Bu çizgiyi çok iyi korumak gerekiyor" dedi. 

Pahalı geldi 

Fenerbahçe ile oynanacak olan Türkiye Kupası Finali öncesinde Galatasaray cephesinde loca fiyatlarının yüksekliği şaşkınlık yarattı. Derbi öncesinde loca biletleri için rezervasyon yaptıran Sarı - Kırmızılılar'ın 1 milyarlık fiyatlar karşısında geri adım attığı bildirildi. Taraftarların büyük bir bölümü daha önceden ayırttıkları yerleri iptal etmeyi tercih etti. 

PAF'lar bitkin 

PAF Ligi'nde şampiyonluğa koşan genç Aslanlar'ın, Malatyaspor maçı öncesinde besin zehirlenmesi yaşadığı öğrenildi. Doktor kontrolünden geçirilen Sarı - Kırmızılılar'ın durumunun iyi olduğu bildirildi. Ancak teknik kadro, yorgunluk belirtileri nedeniyle dün yapılması gereken antrenmanı iptal etti. Galatasaray, ligde son haftalara girilirken 6 puan farkla zirvede yer alıyor. 

Fileye takviye 

Erkekler Voleybol Birinci Ligi'nde 2004-2005 sezonunu 12. sırada tamamlayan Galatasaray, gelecek sezon Işık Menküer'le yoluna devam edecek. Geçtiğimiz yıllarda da Sarı - Kırmızılı kulüpte görev olan Menküer, Arçelik ve milli takımların da çalıştırıcığını yaptı. Tecrübeli antrenör, 2005-2006'da Galatasaray'ın voleyboldaki tüm erkek takımlarından sorumlu olacak. 




</TEXT>
</DOC>
