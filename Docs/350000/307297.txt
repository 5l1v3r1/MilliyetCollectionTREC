<DOC>
<DOCNO> 307297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur60.html </URL>
<DATE> 2005/01/17/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Çakıcı'nın yakınlarının malvarlığına tedbir konulması... 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın eşi, iki kardeşi ve kızına ait bazı malvarlıklarına tedbir konulmasına itirazda bulunuldu. 
     Alaattin Çakıcı'nın eşi Gönül Çakıcı Kurtuluş , kardeşleri Gençağa ve Fahrettin Çakıcı ile kızı Betül Çakıcı üzerine kayıtlı bulunan 6 otomobil ile 1 ticari yat üzerine konulan tedbire, bu kişilerin avukatlarınca itiraz edildi. 
     İstanbul Cumhuriyet Başsavcılığı'na verilen itiraz dilekçesinde, ''Gönül Çakıcı'nın 15 yıl önce Alaattin Çakıcı'dan ayrıldığı, dolayısıyla malvarlığının Çakıcı ile bir ilgisinin bulunmadığı, diğer kişiler hakkında ise herhangi bir çıkar amaçlı suç örgütüyle ilgilerinin bulunduğuna dair bir soruşturma olmadığı'' savunuldu. 
     Söz konusu 6 otomobil ile yat üzerindeki tedbirin kaldırılması istenen dilekçede, tedbirin kaldırılmaması durumunda kullanım haklarının verilmesi talep edildi. 
     Alaattin Çakıcı'nın yurtdışına kaçışına ilişkin soruşturma yürüten İstanbul Cumhuriyet Başsavcılığı'nın talebi üzerine, İstanbul Nöbetçi 10. Ağır Ceza Mahkemesi, ''çıkar amaçlı suç örgütü faaliyetlerinde kullanıldığı tespit edildiği'' gerekçesiyle 6 otomobil, 1 yat ve İstanbul ile Muğla'daki 15 ayrı gayrimenkule tedbiren el konulmasına karar verilmişti. 
     
</TEXT>
</DOC>
