<DOC>
<DOCNO> 305887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur23.html </URL>
<DATE> 2005/01/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Cinayetlerin derin sırrı sürüyor... İntihar eden işadamı yeni baba olmuş 
</HEADLINE>
<TEXT>

     Sarıyer'de aynı aileden dört kişinin öldürülmesinin ardından, kaçırılan üç kişinin de cesetlerinin bulunması olayına karıştığı öne sürülen ve dün gece intihar eden Hamza Karadeniz hakkındaki soruşturma sürüyor. 
     Katil zanlısı olduğu iddia edilen ve yakalanmaktan korktuğu için intihar ettiği öne sürülen Hamza Karadeniz'in, üç gün önce ikinci kez baba olduğu ortaya çıktı. 
     Silivri'de bir araç içinde bulunan ceset, otopsi için Adli Tıp Kurumu'nda bekletilirken, olayı duyan Karadeniz'in yakınları da kuruma geldi. 
     Olaylar nedeniyle şaşkın olduğu gözlenen Dursun İnal, Hamza Karadeniz'in akrabası olduğunu belirterek, "Bu olaylarla ilgisi olup olmadığı hakkında bilgimiz yok. Tavırlarında tuhaflık yoktu. İki çocuğu var. Biri 6 yaşında, diğeri de 3 gün önce doğdu" dedi. 
     Polis, Çınar Ailesi'nin Eminönü'ndeki işyerine yakın işyeri bulunduğu öğrenilen Hamza Karadeniz'in cinayetlere karışıp karışmadığını araştırıyor. 

     
</TEXT>
</DOC>
