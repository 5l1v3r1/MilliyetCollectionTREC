<DOC>
<DOCNO> 318518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko08.html </URL>
<DATE> 2005/02/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çukurova, Turkcell hissesi satıyor... 
</HEADLINE>
<TEXT>

     Çukurova Holding, grubun kısa dönemli finansman ihtiyacını karşılamak üzere Çukurova Investments N.V.'nin portföyünde bulunan yüzde 1.65'lik Turkcell hissesini JP Morgan'a satacak. 
     Çukurova Holding'den İMKB'ye gönderilen açıklamada, iştiraklerden Turkcell İletişim Hizmetleri A.Ş.'nin sermayesinin yüzde 1.65'ini temsil eden ve Grup şirketlerinden Çukurova Investments N.V.'nin portföyünde bulunan 24 milyar 361 milyon 922 bin adet hissenin nihai olarak yurtdışındaki yatırımcılara satılmak üzere JP Morgan'a satılmasının kararlaştırıldığı bildirildi. 
     JP Morgan'a satılması kararlaştırılan hisselerin henüz tedavülde olmayan hisseler olduğu ve satışın aracı kurum kullanmaksızın borsa dışında gerçekleştirileceği kaydedilen açıklamada, hisselerin satış fiyatının yurtdışındaki yatırımcılardan gelecek talepler doğrultusunda bugün belirlenmesinin beklendiği vurgulandı. 
     Açıklamaya göre, satışın gerçekleşmesi halinde, Çukurova Grubu'nun Turkcell'de doğrudan ve dolaylı sahip olduğu hisse oranı yüzde 42.14'den yüzde 40.48'e düşecek. 
     Çukurova Holding açıklamasında, ''Bu işlem Grubumuzun kısa dönemli finansman ihtiyacını karşılamak üzere yapılacaktır. Grubumuzun yeniden yapılanma çalışmaları ile ilgili olarak finansman sağlamak için Turkcell'de sahip olduğumuz hisselerimiz de dahil olmak üzere iştirak portföyümüz ile ilgili çeşitli olasılıklar üzerinde çalışmalar devam etmektedir'' denildi. 
     
     HİSSELER, JP MORGAN'A 1 LOT BAŞINA 9,18 YTL'DEN SATILACAK 

     Çukurova Holding'in Çukurova Investments N.V.'nin portföyünde bulunan yüzde 1.65'lik Turkcell hissesi, JP Morgan'a 1 lot 1,000 hisse başına 9,18 YTL'den satılacak. 
     Çukurova Holding A.Ş'den Borsa'ya yapılan açıklamaya göre, iştiraklerden Turkcell İletişim Hizmetleri A.Ş. sermayesinin yüzde 1.65'ini temsil eden ve grup şirketlerinden Çukurova Investments N.V.'nin portfoyünde bulunan, halen borsada işlem görmeyen 24 milyar 361 milyon 922 bin adet hissenin JP Morgan'a satış fiyatının, ''yurt dışındaki yatırımcılardan gelen talepler doğrultusunda 1 lot başına 9,18 YTL olarak belirlendiği'' bildirildi. 

     
</TEXT>
</DOC>
