<DOC>
<DOCNO> 304416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo43.html </URL>
<DATE> 2005/01/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Fenerbahçe'nin idmanı 2.5 saat sürdü, Brezilyalılar geç kaldı... 
</HEADLINE>
<TEXT>

     Birinci Süper Futbol Ligi'nin ikinci yarı hazırlıkları için bugün Belek'e gelen Fenerbahçe, ilk antrenmanını yaptı. 
     Teknik direktör Christoph Daum yönetiminde gerçekleştirilen idman toplam 2.5 saat sürerken, önce saha çalışması yapan sarı-lacivertliler, daha sonra ormanda kros yaparak kondisyon depoladı. 
     Fenerbahçe'nin kamp yaptığı Arcadia Oteli'nin sahasında gerçekleştirilen idmanda futbolcular, kondisyon ve pas çalışmasının ardından çift kale maç yaptı. 
     Sakatlıkları süren Serhat ve Deniz, takımdan ayrı olarak çalıştı. Serhat, kondisyon çalışmasının ardından antrenmanı bırakırken, Deniz ise fizyoterapistler eşliğinde küçük sahada özel bir çalışmaya tabi tutuldu. 
     Bu arada tedavisi için Hollanda'ya giden Pierre Van Hooijdonk, antrenmanda yer almadı. 
     
     BREZİLYALILAR GEÇ KALDI 

     İstanbul'a bu sabaha karşı gelen ve uyumadan takımla birlikte Belek'e gelen Brezilyalı futbolcular, ilk antrenmana, uyuya kaldıkları için geç çıkmak zorunda kaldılar. 
     Tüm takım antrenmana başlamak için bu futbolcuları beklerken, 2.5 dakika sonra 4 futbolcu apar topar sahaya geldi. Futbolcuların gelişinin ardından, arkadaşları Brezilyalı futbolcuları alkışladı. 
     Fenerbahçe Kulübü İdari Menajeri Volkan Ballı, futbolculara idmana geç kaldıkları için ceza vermeyeceklerini, çünkü uzun yolculuk nedeniyle bu sporcuların yorgun düştüklerini söyledi. 
     
     KROS ÇALIŞMASI 

     Yaklaşık 1.5 saat otelin sahasında çalışan sarı-lacivertliler, daha sonra otobüse binerek otel yakınındaki ormanlık alandaki koşu parkuruna geçti. 
     Futbolcular, burada antrenör Roland Koch eşliğinde kros çalışması yaptı. 
     
     İLGİ BÜYÜK 

     Fenerbahçe'nin bugün iki farklı yerde yaptığı idmana ilgi büyüktü. 
     Arcadia Oteli'ndeki idmanı, otelde konaklayan turistler izlerken, kros çalışmasında da Belek'teki vatandaşlar, Fenerbahçeli futbolcuları yalnız bırakmadı. 
     Bu arada PAF Takımı'ndan getirilen Ilgar ve Necati de takımla birlikte idmana çıktı. 
     Sarı-lacivertliler, yarın 1'i salonda olmak üzere 3 antrenman yaparak, ikinci yarı hazırlıklarını sürdürecek. 
     
</TEXT>
</DOC>
