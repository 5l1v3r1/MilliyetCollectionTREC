<DOC>
<DOCNO> 335942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo08.html </URL>
<DATE> 2005/04/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş yarın Konyaspor ile ligdeki 14. randevuya çıkıyor 
</HEADLINE>
<TEXT>

     Beşiktaş ile Konyaspor, yarın yapacakları maçta Birinci Süper Futbol Ligi'nde 14. kez karşı karşıya gelecek. 
     Beşiktaş, ligde rakibiyle yaptığı 13 maçtan 8'ini kazanırken, 5'inde berabere kaldı ve şimdiye dek yenilmedi. 
     Ligde 12 yıl sonra İstanbul'da karşı karşıya gelecek 2 ekipten Beşiktaş, 13 maçta toplam 33 gol atarken, kalesinde 10 gol gördü. 
     Sezonun ilk yarısında Konya'da yapılan maç 2-2 berabere sonuçlanmıştı. 
     
     İSTANBUL'DAKİ MAÇLAR 
     Beşiktaş, ev sahibi takım sıfatıyla rakibiyle ligde yaptığı hiçbir maçı yitirmedi. 
     Beşiktaş, Konyaspor ile ligde İstanbul'da yaptığı 5 maçı da kazanırken, 17 gol atıp, yalnızca 1 gol yedi. 
     Bu arada, Beşiktaş'ın cezası nedeniyle geçen sezon İstanbul'da yapılması gereken lig maçı İzmir'de oynanmış ve 1-1 berabere sonuçlanmıştı. 
     Öte yandan siyah-beyazlılar, lig tarihindeki en farklı skorlu galibiyetlerinden birisini, 1992-93 sezonunda 7-0'lık sonuçla Konyaspor karşısında aldı. 
     
     SON 3 LİG MAÇI BERABERE 
     Beşiktaş ile Konyaspor arasında ligde yapılan son 3 maç berabere sonuçlandı. 
     Siyah-beyazlılar, Konyaspor ile bu süre içindeki 3 maçta 2 kez 2-2, 1 kez de 1-1 berabere kaldı. 
     
     DEL BOSQUE'NİN SONU OLMUŞTU 
     Ligde yarın Beşiktaş ile karşılaşacak Konyaspor, rakibini bu sezon 3. kademede Türkiye Kupası'ndan elemişti. 
     İstanbul'da, siyah-beyazlı takımın cezası nedeniyle seyircisiz oynanan ve Konyaspor'un 3-1'lik galibiyetiyle sonuçlanan maçın ardından Beşiktaş Kulübü Yönetim Kurulu, İspanyol teknik adam Vicente Del Bosque ile yollarını ayırıp, takımın başına Rıza Çalımbay'ı getirmişti. 
     
</TEXT>
</DOC>
