<DOC>
<DOCNO> 349930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun31.html </URL>
<DATE> 2005/06/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hamas, Avrupa ve ABD ile diyaloğa hazır 
</HEADLINE>
<TEXT>

     Hamas, Avrupa ve ABD ile diyaloğa hazır olduğunu bildirdi, ancak silahsızlanma çağrılarını reddetti. 
     Hamas'ın Batı Şeria temsilcisi Muhammed Gazal, bölgeyi ziyaret eden İngitere Dışişleri Bakanı Jack Straw'un, ''şiddetten vazgeçinceye kadar Hamas liderleriyle görüşmeyeceklerini'' söylemesinden bir gün sonra yaptığı açıklamada, Batı ile diyaloğun Hamas için yararlı olacağını söyledi. 
     Batı ile diyaloğu sadece İsrail'in eline bırakmak istemediklerini belirten Gazal, Hamas'ın Amerikalı ve Avrupalı yetkililerle hali hazırda resmi olmayan temasları bulunduğunu ifade etti. Gazal, ancak Filistin bağımsızlığını kazanıncaya kadar silahları bırakmayacaklarını kaydetti. 
     Hamas temsilcisi, ''Diyalog kurmak istiyoruz, ancak milli davamızı çözmeden önce onların koşullarını yerine getiremeyiz'' dedi. 
     Gazal, Avrupa ve Batı'nın, haklarını geri almalarında yardımcı olması halinde saldırıları ve askeri faaliyetlerini durduracaklarını belirtti. 
     
</TEXT>
</DOC>
