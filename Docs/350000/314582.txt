<DOC>
<DOCNO> 314582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/gun01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutluluğu çok görüyorlar 
</HEADLINE>
<TEXT>


Türk halkının çoğunluğunu mutlu gösteren Devlet İstatistik Enstitüsü'ne gelen eleştiriler üzerine Başkan Demir, "Gelirinden memnun olmamakla, hayattan memnun olmamak farklı şeylerdir" yanıtını verdi 

Ezelhan Üstünkaya - Ankara 

Türk halkının yüzde 48.7'sinin "mutlu", yüzde 9.3'ünün de "çok mutlu" olduğu sonucunu ortaya koyan Devlet İstatistik Enstitüsü'nün DİE Yaşam Memnuniyeti Araştırması'yla ilgili eleştirilere yanıt veren DİE Başkanı Ömer Demir, "Türk insanına mutluluk çok görülüyor. Gelirinden memnun olmamakla, hayattan memnun olmamak farklı şeyler" şeklinde konuştu. 
Araştırmayı Milliyet'e değerlendiren Demir, "Eleştirenler, 'Bu kadar insan mutlu olamaz canım' diyor. Bu kanaat. O zaman bilimsel araştırmaya gerek yok. Araştırma DİE'nin de görüşünü yansıtmıyor. Araştırmaya düz mantıkla bakılmamalı" dedi. 
Sonuçların uluslararası verilerle karşılaştırıldığını ve dünyadaki bulgularla paralellik gösterdiğini vurgulayan Demir, şöyle devam etti 
"Kişi, 'Eşimden ayrıldım, çok mutluyum ama araştırma böyle demiyor, bu araştırma saçma' diyemez. Dünyada insanların yüzde 30'unun kendini mutlu hissettiği ülke var mı Türk insanının mutsuz olması gerekirmiş gibi düşünülüyor. 
Türk halkının yüzde 70'i mutsuz çıksaydı, bunu açıklamak çok zordu. Mutsuz insanlardan oluşan toplumda kaos olur. Toplum dağılır." 

Lüks semtte mutsuzlar 

Demir, araştırmada, "320 milyon liranın altında geliri olanlarda mutluluk oranının yüzde 41.9" sonucunun çıkmasına yöneltilen eleştirilere de şöyle yanıt verdi "Asgari ücretin altındaki insan nasıl mutlu olur, anlayışı çok yanlış. Gelirinden memnun olmamak başka bir şey, hayattan memnun olmamak başka bir şey. Lüks bir semtte, kapıya çektiğiniz aracın yerli olması mutsuzluğa yol açabilir, çocuk 'Bu arabayla okula nasıl gideceğim, arkadaşıma rezil olacağım' der." 

AB'nin katkısı çok 

Araştırmayı "Türkiye'yi temsil ediyor, kuşkum yok" diye savunan Demir, şöyle devam etti "AB ile ilgili beklentim tamamen çıktı, iddia ettim arkadaşlarla. Tahmin ettiğim aralıkta oldu. AB, Türkiye'de gelecek umuduna olumlu katkı yaptı. AB olmasaydı, çevremizdeki savaşlar gelecek umudunu kötü etkileyecekti. Algı da önemli. Kişiler, televizyonlarda kapkaç olayını izlediğinde her taraf kapkaççı dolu sanıyor. Ama araştırma böyle olmadığını gösteriyor." 

Kadına ayrı soruldu 

Her eve 2 anketör gittiğini söyleyen Demir, bunun nedenini, "Ankete katılanlar birbirinin cevaplarından etkilenmesin istedik. Eşlere de ayrı yerlerde sorular yöneltildi. Örneğin hanım cevap verirken, eşi ve çocukları kesinlikle yanında olmadı, sonuçta kocası ile ilgili sorular soruluyor. Hassasiyet gösterdik" diye açıkladı. 

Çarpıcı rakamlar 

DİE araştırmasına göre, geliri 1 milyar 167 milyon lira üzerinde olan bireylerin mutluluk oranı yüzde 72.6 iken, geliri 319 milyon liranın altında olan bireylerde bu oran yüzde 41.9 olarak gerçekleşti. 


</TEXT>
</DOC>
