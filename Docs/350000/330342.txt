<DOC>
<DOCNO> 330342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun25.html </URL>
<DATE> 2005/04/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan'ın basın davaları Le Monde'da 
</HEADLINE>
<TEXT>

     Fransa'nın saygın gazetelerinden Le Monde, Başbakan Recep Tayyip Erdoğan'ın medyaya karşı takındığı tutum ve bir karikatür için dava açmasının Türkiye'deki özgürlükleri güçlendirme iradesi konusunda soru işareti yarattığını yazdı. 
     ANKA ajansının haberine göre, Le Monde Başbakan Erdoğan'ın medyaya karşı tavrı nedeniyle hem partililer, hem de Türk medyası tarafından eleştirildiğini yazdı. 
     Başbakan'ın İstanbul'daki Kadınlar Günü gösterisinde polisin uyguladığı şiddeti sergileyen medyayı 'Türkiye'nin AB üyeliğine karşı olanların ekmeğine yağ sürmek'le suçladığını kaydeden gazete, Erdoğan'ın ayrıca bir karikatür nedeniyle dava açtığına dikkat çekti. 
     
     'Özgürlükleri güçlendirme iradesi' 

     Erdoğan'ın bu tepkilerinin, sık sık dile getirdiği Türkiye'deki özgürlükleri güçlendirme iradesi konusunda soru işaretleri yarattığını öne süren gazete, 1990 yılında okuduğu bir şiir için dört ay cezaevinde kalan Erdoğan'ın, kendisini 'anti-demokratik önlemlerin bir kurbanı' olarak tanımladığını anımsattı. 
     Le Monde, hükümeti eleştirenlerin AB sürecinde gecikmeler olduğunu söylediklerini belirterek başmüzakerecinin henüz atanmadığına dikkat çekti. 
     Gazete, "sayın Erdoğan'ı ve partisini en ateşli biçimde eleştirenler, ... gecikmeyi, hükümetin gerçekten hiç bir zaman AB'deki bir Türkiye fikrini benimsemediğinin, bunu sadece siyasi oportünizm nedeniyle savunduğunun kanıtı olarak değerlendiriyorlar" diye yazdı. 
     Fransız gazetesi, AKP'nin hala rahat bir çoğunluğa sahip olduğunu ancak bazı analistlerin, istifaların partinin siyasi satranç tahtasında kalıcı bir yer işgal etme planını olumsuz etkileyebileceğini düşündüklerini de yazdı. 
     
</TEXT>
</DOC>
