<DOC>
<DOCNO> 346517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur52.html </URL>
<DATE> 2005/05/27/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Koç "Ben, uyurken bile, uyanıklardan daha fazla hizmet ederim" 
</HEADLINE>
<TEXT>

     Kültür ve Turizm Bakanı Atilla Koç, "Gazetecilerin dediklerine bakmayın. Ben, uyurken bile, uyanıklardan daha fazla hizmet ederim" dedi. 
     Aydınlılar Eğitim Kültür ve Dayanışma Derneği, Gazi Üniversitesi Teknik Eğitim Fakültesi Kültür Merkezi’nde "Aydınlılar Gecesi" düzenledi. 
     Dernek Genel Başkanı Ender Vardar, geleneksel olarak düzenledikleri gecelerle, Aydınlıları bir araya getirerek, dostluğu artırmaya çalıştıklarını ifade etti. 
     Aydın Valisi Mustafa Malay, "bağrından devlet büyükleri, ilim adamları ve halk kahramanları çıkaran, bolluk ve bereket şehri Aydın’da görev yapmaktan büyük mutluluk duyduğunu" belirtti. 
     Aydın’ın, kaynaklarının tümünü kullanamadığını anlatan Malay, şehrin, Türkiye’nin en zengin jeotermal enerji kaynağına sahip olduğunu, bu konuda çalışmaların devam ettiğini, kısa bir süre içinde bu kaynağın Aydınlıların hizmetine sunulacağını kaydetti. 
     Malay, Çine Barajı inşaatının da son dönemde hızlandığını, bu barajın tamamlanmasıyla halkın yıllık 70-100 milyon dolarlık zararının ortadan kalkacağını, su baskını ve taşkınların önleneceğini ifade etti. 
     Vali Malay, havaalanı sorunun çözümlenmesi gerektiğini, ardından Türk Hava Yolları’nın, Aydın’a, yurtdışından doğrudan uçuş başlatabileceğini, böylece turizm patlaması yaşanabileceğini sözlerine ekledi. 
     Kültür ve Turizm Bakanı Koç da Aydın şivesiyle yaptığı konuşmada, Aydınlılara daha fazla hizmet etmek istediğini belirterek, "Sizlere hizmet etmekten başka hiçbir gayem yok. 59 yaşından sonra insanın ne gayesi olur ki" dedi. 
     Koç, konuşmasını, espirili şekilde söylediği "Siz gazetecilerin dediklerine bakmayın. Ben, uyurken bile, uyanıklardan daha fazla hizmet ederim" sözleriyle tamamladı. 
     Konuşmaların ardından sanatçılar sahne aldı ve Aydın bölgesinden oyun havaları ile türküler seslendirdi. 
     
</TEXT>
</DOC>
