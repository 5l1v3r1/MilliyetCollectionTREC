<DOC>
<DOCNO> 311677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko35.html </URL>
<DATE> 2005/02/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rekabet Kurulu, Türk Telekom'dan sözlü savunma aldı... 
</HEADLINE>
<TEXT>

     Rekabet Kurulu'nda, Türk Telekom'un Kablo TV şebekesi ve üzerinden verilen hizmetlere ilişkin uygulamaları hakkında sözlü savunması alındı. 
     Rekabet Kurulu 2. Başkanı Tuncay Songör, sözlü savunma toplantısında yaptığı açıklamada, Türk Telekomünikasyon A.Ş'nin mevcut yasal düzenlemeler çerçevesinde rekabete açık bir alan olan Kablo TV şebekesi üzerinden internete erişim hizmetini tekelleştirmek ve pazarlama faaliyetlerini tüketicinin aleyhine kısıtlamak biçiminde ortaya çıkan uygulamaları nedeniyle Kurul tarafından soruşturma açıldığını bildirdi. 
     Songör'ün konuşmasının ardından savunmalara geçilirken, Türk Telekom A.Ş Genel Müdür Yardımcısı Mehmet Toros, şirketin kablolu TV şebekesi üzerinden verdiği hizmetler ve abone yapısı hakkında bilgi verdi. 
     Türk Telekom'un daha önce sektörde tekel konumda olduğunu hatırlatan Toros, 1 Ocak 2004 tarihinden itibaren telekomünikasyonda tam serbesti sürecine girildiğini söyledi. 
     Kablolu TV uygulamalarının ilk olarak Ankara'da 1989 yılında pilot bir çalışmayla başlatıldığını anlatan Toros, sistemin teknolojik gelişmeler çerçevesinde geliştiğini söyledi. 
     Türk Telokom'un bu konuda bütün altyapıyı, yatırımları ve tesis işlemlerini üstlenmiş bir tekel konumunda olduğunu belirten Toros, Türkiye'de 20 il ve 24 merkezde Kablo TV uygulamalarının devam ettiğini kaydetti. 
     Türk Telekom'un, Telekomünikasyon Kurulu'nun çıkartmış olduğu yönetmelikleri uygulamakla yükümlü olduğunu ifade eden Toros, ancak Kablo TV şebekesi üzerinden internete erişim hizmetinin değişik internet sağlayıcılarına açılması konusunda herhangi bir düzenleme bulunmadığına dikkat çekti. 
     Türk Telekom'da ara bağlantı yapmak üzere bir trafik değişiminin söz konusu olduğunu belirten Toros, bu nedenle internet servis sağlayıcılarla bazı teknik, idari ve hukuksal problemlerin mevcut olduğunu söyledi. 
     Türk Telekomünikasyon A.Ş yetkilileri de şirketin internet pazarında bugüne kadar bazı yetkiler doğrultusunda hizmet verdiğine işaret ederek, Kablo TV şebekesi üzerinden internet erişim konusunda bir belirsizlik olduğunu savundular. 
     Mevcut şebekenin birden fazla internet servis sağlayıcısına açılması bakımından teknik yetersizlik olduğuna dikkat çeken yetkililer, bunun için ilave yatırım yapılması gerektiğini bunun da bir kamu kuruluşu olan Türk Telekom için çeşitli zorluklara neden olduğunu vurguladılar. 
     Yetkililer, internete erişimin açılmasıyla ilgili düzenlemeler olmadığı için bunun rekabete aykırı bir husus içermediğini savunarak, Kablo TV şebekesinin geliştirilmesi ve tüm Türkiye'de yaygınlaşması için ilgili reklam ve tanıtıcı faaliyetlerin de devam ettiğini bildirdiler. 
     Kurulun Türk Telekom'un Kablo TV ile 4054 Sayılı Rekabetin Korunması Hakkında Kanunu ihlal edip etmediğinin belirlenmesi amacıyla açtığı soruşturmaya ilişkin nihai karar, 15 gün içinde açıklanacak. 
     
</TEXT>
</DOC>
