<DOC>
<DOCNO> 323195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy07.html </URL>
<DATE> 2005/03/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Aksu 1982'den önce işlenmiş suçlarla ilgili kayıtlar silindi... 
</HEADLINE>
<TEXT>

     İçişleri Bakanı Abdülkadir Aksu, 1982'den önce işlenmiş suçlarla ilgili kayıtların silindiğini, 111 bin 515 kişiye ait kayıtların ise iptal edildiğini bildirdi. 
     İçişleri Bakanı Aksu, CHP Yozgat Milletvekili Emin Koç'un soru önergesine verdiği yanıtta, Kaçakçılık, İstihbarat, Harekat ve Bilgi Toplama KİHBİ Daire Başkanlığı sisteminde, 31 Aralık 1982 tarihinden önce işlenmiş suçlarla ilgili tutulan polis ve jandarmaya ait kayıtların silindiğini belirtti. Aksu, 1982'den önce işlenmiş suçlarla ilgili 111 bin 515 kişiye ait kaydın ise iptal edildiğini bildirdi. 
     İptal işleminin, 1974 tarihli Af Kanunu'nun yürürlüğe girmesinden itibaren, 1982'ye kadar olan kayıtları kapsadığını ifade eden Aksu, şunları kaydetti 
     ''Tutulan kayıtlarla ilgili gereksiz gözaltına alınma veya bu kayıtların güvenlik soruşturmalarında kullanılması kaygıları ile silinmeleri öngörülmüştür. Bu uygulama ile de kişilerin mağduriyetine sebebiyet verilmesinin önüne geçilmesi amaçlanmıştır. 
     Günümüzde kişilerle ilgili kayıtlar, mutlaka Türkiye Cumhuriyeti kimlik numarası ve doğru nüfus bilgileri ile adli ve askeri makamların talepleri esas alınarak tutulmakta yargı yerlerince verilen kararlar doğrultusunda da güncellenmektedir.'' 
     
</TEXT>
</DOC>
