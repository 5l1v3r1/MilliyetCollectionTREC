<DOC>
<DOCNO> 340149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko11.html </URL>
<DATE> 2005/05/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hollandalı Bakan Reformlarını sürdüren Türkiye'yi destekleriz 
</HEADLINE>
<TEXT>

     Mustafa Seven AA 

Hollanda Başbakan Yardımcısı ve Maliye Bakanı Gerrit Zalm, Türkiye’nin, AB’ye giriş müzakeresi öncesi ve sonrasında reformları aynen uyguladığını göstermesi halinde, müzakere sürecinin çok sürmeyeceğini söyledi. 
     Zalm ayrıca, "Türkiye’nin siyasi ve ekonomik reformları sürdürmeye devam etmesi durumunda Hollanda, AB yolunda Türkiye’ye tam destek verecektir" dedi. 
     Türkiye temaslarını değerlendiren Zalm, Türkiye-AB ilişkileri ve Türkiye ekonomisi konularındaki soruları yanıtladı. 
     Türkiye’nin son yıllarda, özellikle AB yolunda önemli yapısal reformlar gerçekleştirdiğinin altını çizen Zalm, bundan sonra bu reformları sürdürmenin daha önemli olduğunu kaydetti. 
     "Bazen yapısal reformları sürdürmek, başlatmaktan daha zordur" ifadesini kullanan Zalm, "şimdi Türkiye çok önemli bir aşamada, eğer bu reformları aynı hız ve kararlılıkta sürdürürse, AB’ye hazır bir ülke haline gelir ama refromların aynı ivmede devam etmesi gerekir" dedi. 
     Zalm, Türkiye’nin, AB yolunda atacağı kararlı adımların, AB’ye daha da yaklaştıracağını, ancak reformlardan asla taviz verilmemesi ve reform yorgunu hale gelinmemesi gerektiğini vurguladı. 
     
     STAND-BY ANLAŞMASININ FAYDASI... 
     Zalm bu arada, IMF ile üç yıllık Stand-by anlaşmasının, reformların sürdürülmesinde önemli bir itici güç olacağını vurguladı. 
     Türkiye’nin, AB’ye giriş müzakerelerinin daha önce belirtildiği gibi Ekim ayında başlayacağını belirten Zalm, bu konuda kesinlikle bir şüphe ve tereddütün bulunmadığını kaydetti. 
     Türkiye’nin, şimdiye kadar ekonomik reformlarda, AB yolunda doğru şekilde ilerlediğini belirten Zalm, siyasi reformların da aynen ekonomik reformlarda olduğu gibi, aynı kararlılık ve hızla gerçekleştirmesi gerektiğini kaydetti. 
     Gerrit Zalm, Türkiye’nin siyasi ve ekonomik reformları sürdürmeye devam etmesi halinde Hollanda’nın, AB yolunda Türkiye’ye tam destek vereceğini bildirdi. 
     Türkiye’nin "canlı bir ekonomisi" olduğunun da altını çizen Zalm, ekonomik kapasitenin reformlarla güçlendirilerek istikrar kazaldırılması gerektiğini ifade etti. 
     
</TEXT>
</DOC>
