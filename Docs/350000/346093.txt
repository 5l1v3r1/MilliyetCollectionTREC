<DOC>
<DOCNO> 346093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo18.html </URL>
<DATE> 2005/05/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yattara Fenerbahçe'nin şampiyonluğu'nu tanrı belirledi 
</HEADLINE>
<TEXT>

     Trabzonspor’un Gineli oyuncusu İbrahima Yattara, "Fenerbahçe’nin Şampiyonluğu’nu tanrı belirledi" dedi. 
     Bordo-mavili takım forması altında 7 golü ve 12 asisti bulunan Yattara, AA muhabirine yaptığı açıklamada, Trabzonspor’un bu yıl ligin en iyi futbol oynayan takımlarından biri olduğunu, ancak küçük hatalar yaparak şampiyon olamadıklarını dile getirdi. Yattara, "Şampiyonluğu bence tanrı belirledi. Fenerbahçe, şampiyon olsun dedi. Bize de ikincilik kaldı. Galatasaray ile ikincilik için çekişiyoruz. 
     İstanbulspor, İstanbul takımı ve bize karşı iyi motive olacaktır. Biz de şampiyon olamıyorsak, ona en yakın şeyi başarmak istiyoruz. Bunu da başaracak güçteyiz" dedi. 
     Hakemlerin Fenerbahçe’ye bazı maçlarda yardımı olduğunu savunan Yattara, "Ama genele baktığımız zaman Fenerbahçe iyi takım ve iyi maçlar oynadı. Biz de iyi oynadık. Galatasaray, Beşiktaş’ta iyi takım. 
     Ama ufak nüanslar sonucu Fenerbahçe’nin lehine çevirdi" diye konuştu. 
     İstanbulspor maçının kolay bir maç olmayacağını kaydeden Yattara, şöyle konuştu 
     "Bu maçı kazanıp Avrupa Şampiyonlar Ligi’ne katılma hakkı elde etme şansımızı yüzde 99 oranında görüyorum. Şampiyonlar Ligi’ne ikinci olarak katılacağımıza inanıyorum. Takım olarak herkes bu maçın önemini kavramış durumda. Çok iyi motive olduk. İstanbulspor’u gidip yenip Şampiyonlar Ligi’ne katılacağız." 
     
     "GELECEK YIL ŞAMPİYONLUK" 
     Yattara, gelecek yıl bordo-mavili takımın şampiyon olacağına inandığını söyledi. 
     Şampiyon olmanın kolay olmadığını ve çok çalışılması gerektiğini de belirten Yattara, "Demek ki önümüzdeki seneler daha fazla çalışmamız gerek. Kolay maçları kaybettiğiniz zaman şampiyon olmak zorlaşıyor. Böyle gördüğümüz Ankaraspor, Gaziantepspor, Konyaspor maçlarında puanlar kaybetmemiz, Beşiktaş’a son saniyelerde yenilmemiz bizi etkiledi" dedi. 
     
     "TRABZONSPOR’DA MUTLUYUM" 
     Yattara, Trabzonspor ile 2007 yılına kadar sözleşmesi bulunduğunu dile getirerek, şunları söyledi 
     "Trabzonspor’da çok mutluyum. Özellikle taraftar beni destekliyor. Bende onları ve Trabzonspor’u çok seviyorum. Sözleşmem devam ediyor. Bittikten sonra bir yere gideceğim diye bir konu yok. 
     Uzun süredir bir takımda oynadığın zaman insanları daha iyi tanıyorsunuz. Bir sorun olmadığı, benden memnun oldukları müddetçe uzun süre Trabzonspor’da futbol oynamak istiyorum. İnşallah bu beraberlik devam eder." 
     
</TEXT>
</DOC>
