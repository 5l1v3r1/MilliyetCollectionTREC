<DOC>
<DOCNO> 317596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo18.html </URL>
<DATE> 2005/02/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Galatasaray'ın eski golcüsü Jardel, Alaves'den de ayrıldı... 
</HEADLINE>
<TEXT>

     Galatasaray'ın eski golcüsü Brezilyalı Mario Jardel, yaklaşık 20 gün önce anlaştığı İspanya'nın İkinci Lig takımlarından Alaves'den de ayrıldı. 
     Alaves Kulübü'nden yapılan açıklamada, halen hiçbir maçta forma giymeyen Mario Jardel'in takımla antrenmanlara çıktığı için önden para istemesi üzerine anlaşmazlık yaşandığı kaydedildi. 
     Arjantin Ligi takımlarından Newell's Old Boys takımıyla sözleşmesi olduğu için takımda forma giyemeyen Jardel, eski kulübünün kendisine borcu olduğunu iddia etti. 
     Galatasaray'ın 2000 yılında Real Madrid ile yaptığı Süper Kupa maçında attığı galibiyet golüyle sarı-kırmızılılara tarihinin ilk Süper Kupa'sını kazandıran Brezilyalı golcü, 29 Ocak'ta Alaves ile 2007 yılına kadar anlaşmaya vardığını açıklamıştı. 
     Haziran ayına kadar Arjantin Ligi takımlarından Newell's Old Boys ile sözleşmesi bulunan 31 yaşındaki golcü futbolcunun, eski takımıyla olan sözleşmesini alacaklarını tahsil ettikten sonra feshetmeye çalıştığı kaydedildi. 
     Porto, Sporting Lizbon ve Galatasaray forması altında birçok başarıya imza atan Jardel, sarı-kırmızılı takımdan ayrıldıktan sonra İngiltere'nin Bolton Wanderers, İtalya'nın Ancona ve Arjantin'de forma giymiş, ancak bir türlü başarılı olamamıştı. 
     
</TEXT>
</DOC>
