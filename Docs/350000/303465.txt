<DOC>
<DOCNO> 303465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur21.html </URL>
<DATE> 2005/01/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Öğretmene AB standardı 
</HEADLINE>
<TEXT>

     Milli Eğitim'de müfredat değişikliği için proje hayata geçti. Şimdi sıra öğretmenlerde. Bakanlık yeni müfredata uygun öğretmen yetiştirmek için harekete geçti.Pilot uygulama başladı. 
     Ayrıca AB'ye uyum çerçevesinde meslek ve branş öğretmenleri için yeni standartlar belirlenecek. Standara uymayanlar mesleğe kabul edilmeyecek. 
     Milli eğitim bakanlığı öğrencilerin ardından şimdi de öğretmenler için yeni bir proje hazırladı. 
     
     Projenin iki ayağı 
     Yenilenen müfredata uygun öğretmen yetiştirmek. 
     Görevde olan öğretmenlerin ise standartlarını yükseltmek. 
     Avrupa Birliği'ne uyum kapsamında ağırlık mesleki eğitime veriliyor. Mesleki eğitimde istenen nitelikte öğrenci yetiştirilmesi ise öğretmene bağlı. 
     Bu çerçevede Milli Eğitim Bakanlığı ile üniversiteler arasında sağlanan işbirliği ile 14 mesleki ve teknik eğitim fakültesindeki öğretmen yetiştirme programları ve ekipmanlar yenileniyor. Projenin kaynağı AB'den gelen 18 milyon euroluk hibe. 
     Pedagoji'nin yanı sıra belirlenen beş alanda bilgisayar, elektrik elektronik, otomotiv, hazır giyim ve konaklama işletmeciliğinde ortaöğretimdeki yeni yapılanmaya uygun öğretmenler yetiştirilecek. 
     
     Amaç AB standartlarını yakalamak 
     Öğretmenlere yönelik projenin ikinci ayağındaysa kalitenin yükseltilmesi ve mesleğin AB standartlarına uygun hale getirilmesi hedefleniyor. 
     
     YÖK'e işbirliği teklif edilecek 
     Bunun için YÖK ile işbirliğinin yolu aranacak henüz taslak halinde olan çalışmada başta meslek öğretmenleri olmak üzere branş öğretmenlerinin tamamı için yeterlilik tablosu hazırlandı. 
     
     Kriterlere uymayanlar öğretmenlik yapamayacak 
     Bu kriterlere sahip olmayanların atamaları yapılmayacak. Örneğin bilgisayar öğretmeninin dokuz ana başlıkta yeterliliğinin tam olması gerekecek. Bu başlıklar arasında, bilgisayar kurmak, ağ kurmak, web uzmanlığı, mikro bilgisayarlı sistem tasarlamak var. 
     Bilgisayar öğretmeninden istenen bilgi ve beceriler arasında ise matematik, fizik, kimya, elektronik bilgisi ile yabancı dil yer alıyor. 
     Aynı şekilde giyim-hazır giyim öğretmeni olacaklardan anatomi ve ergonomi bilgisi, teknik resim, moda tarihi ve tasarımı gibi konularda tam bilgi sahibi olmaları istenecek. Adayların öğretmen olabilmeleri için model tasarlama,kalıp hazırlama,dikiş dikme,ütü ve süsleme yapma ürünü tanıtma kaliteyi kontrol etme gibi ana yeterliliklere sahip olmaları gerekecek. 
     Henüz taslak halindeki yeterlilik tabloları tamamlandığında YÖK'ün görüşüne sunulacak. 
     İşbirliği sağlanırsa eğitim fakültelerinde de yeniden yapılanma süreci başlayacak, öğretmen adayları AB standartında yetiştirilecek. Bu standarta sahip olmayanlar Milli Eğitim ailesine katılamayacak. Halen görevde olan öğretmenlerse yeni uygulamadan muaf olacak. 
     
</TEXT>
</DOC>
