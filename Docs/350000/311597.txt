<DOC>
<DOCNO> 311597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/pulur.html </URL>
<DATE> 2005/02/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kurultay Baykal'ı cezalandırdı, partiyi değil... 
</HEADLINE>
<TEXT>


CHP kurultayı, Deniz Baykal'a cezasını verdi... 
Diyeceksiniz "Ne cezası Adam yine Genel Başkan " 
Sarıgül'ün 460 oy alması, Baykal'a ceza değil de nedir 
Bunca yılın Baykal'ının İsmet Paşa'yla, Ecevit'le, Erdal İnönü'yle mücadele etmiş Baykal'ın karşısında Sarıgül'ün 460 oy alması elbette cezadır. 

BİZ kurultay günü çıkan yazımızda ne diyorduk 
"Kurultay Baykal'ı cezalandırmalı, lakin cezasını ertelemelidir, Baykal'ın cezasını CHP çekmemelidir." 
Akıl için yol birdir, öyle oldu... 
Önümüzdeki olağan kurultaya kadar Baykal muhalefet gibi muhalefet yapar, sosyal demokrat partiler gibi geniş ve yoksul halkın yanında yer alır, o zaman Baykal'a verilen ceza kaldırılır, kurultay Baykal'ı affeder. 
İnşallah yanılırız ama, alametler pek öyle görülmüyor. 
Baykal, bu kurultaydaki şansını iyi kullanmalıdır. 
Çünkü her zaman karşısına Sarıgül gibi birisi çıkmaz. 

SARIGÜL'ün aldığı 460 oyun, kendisine verilmiş oy mu sanıyorsunuz 
Biz sanmıyoruz, bu oyların bir bölümü "Baykal'a karşı" oylardır, yani kim olursa olsun, "Baykal olmasın " diyenlerin oylarıdır. 
Nasıl "İnadına Baykal " diyenler varsa "İnadına Baykal'sız " diyenler de vardır. 

KURULTAY delegesi Baykal'ı cezalandırırken CHP'yi cezadan korudu, yani Baykal'ı cezalandırırken partisini cezalandırmadı, öyle olmasaydı, bugün CHP Genel Başkanı'nın koltuğuna Mustafa Sarıgül oturacaktı... 
Zayıf bir ihtimaldi ama olabilirdi de, ama Sarıgül'ün kurultaydaki tavrı, tutumu, bu ihtimali silip götürdü... 
Adam yumruklayan, neredeyse kürsü basan, oturduğu yerden bağırıp çağıran, eliyle işaretler yapan birinden aklı başında olan kim çekinmez, "Ya bu adam partinin başına geçerse " diye endişelenmez. 

BAYKAL, İsmet Paşa'nın bir sözünü Sarıgül'e karşı kullandı, ne demişti Paşa 
"Bir memlekette namus erbabı laakal namussuzlar kadar cesur olmadıkça kurtuluş yoktur." 
İsmet Paşa'nın bu sözünü konuşulan dile çevirip duvara asmışlardı 
"Bir memlekette namuslular, en azından namussuzlar kadar cesur olmadıkça kurtuluş yoktur." 
Kadere bakın, Deniz Baykal, İsmet Paşa'ın sözünden cesaret alıyordu. 
O İsmet Paşa değil miydi, kendisini devirmek isteyenlere "Bir gün partiyi ele geçirirlerse, partinin ve memleketin halinden endişe ederim" diyen... 
Kimlerdi bunlar Deniz Baykal da bunlardan biri değil miydi 
Bu kurultayda Baykal'ın şansı Mustafa Sarıgül'dü lakin her kurultayda böyle şans gelmeyebilir. 
CHP Türkiye'nin önemli bir kurumudur, müessesesidir, her şeye rağmen, bu badireyi iyi atlatmıştır. 



</TEXT>
</DOC>
