<DOC>
<DOCNO> 343123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas12.html </URL>
<DATE> 2005/05/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"Everyway that I can" şarkısı çalıntı mı 
</HEADLINE>
<TEXT>

     Besteci Fuat Saka, Sertab Erener’in Eurovision birincisi olan ünlü şarkısı "Every Way That ı Can" adlı parçanın tamamının kendine ait olduğu yolunda bazı basın organlarında yer alan haberlerle ilgili olarak, "Parçanın tamamı bana ait değildir. Parçanın intro ve şan bölümünün giriş melodisi ’Dazlak’ şarkısının giriş melodisi ile tıpa tıp aynıdır" dedi. 
     Bir etkinlik için Samsun’a gelen Saka, burada konuyla ilgili açıklamalarda bulundu. Bazı basın yayın organlarında yer aldığı gibi söz konusu parçanın tamamının kendisine ait olduğu yolunda iddiası bulunmadığını ifade eden Saka, şunları kaydetti 
     "Bilindiği gibi iki yıl önce Eurovision yarışmasında birinciliği kazanan Every Way That I Can adlı parçanın ana temasını oluşturan melodi, 1992 yılında yurtdışında yaptığım Sen albümünde yer alan "Dazlak " adlı parçanın ana melodisiyle tamamen aynıdır. Basında açıklandığı şekilde birincilik alan parçanın tamamı bana ait değildir." Şarkının akılda kalan intro ve şan bölümünün giriş melodisinin Dazlak şarkısının intro ve şan bölümünün giriş melodisi ile tıpa tıp aynı olduğunu savunan Saka, "Birincilik alan parçanın bestecisi arkadaşımın iddia ettiği gibi bu melodi anonim değildir. O melodi benim tarafımdan 1991 yılında çok bilinçli olarak oryantal karakterde yazılmış ve 1992’de kayıt edilmiştir" dedi. 
     
     "DAVA AÇMAYACAĞIM" 
     Bu konuda bir hukuki süreç başlatmayı düşünmediğini ifade eden Saka, "Benim tarafımdan olmayacak, yalnız benim kendi yaptığım işteki sorunları çözen avukatım vasıtası ile bir uyarı gönderilecektir. Ama bu dava açılacak anlamına gelmiyor" diye konuştu. 
     Konunun basında yer alması üzerine parçanın bestecisi Demir Demirkan ile görüştüğünü belirten Saka, "Kendisi beni aradı. Tabi tıpa tıp melodinin aynı olduğu konusunda kendisi de hemfikir. Çünkü kaçış yok" dedi. 
     Saka, bu konuda açıklama yapmak için neden 2 yıl beklediği yolundaki bir soru üzerine ise "30 yıldır Eurovision peşinde koşturan bir ülkenin şarkısı ilk defa birincilik kazandı ve böyle bir şeyi hiç aklıma bile getirmedim o zamanlar" şeklinde konuştu. 
     Parçanın özgün olmadığının kabul edilmesi halinde birinciliğin geri alınmasının söz konusu olabileceğini belirten Saka, amacının bu olmadığını da sözlerine ekledi. 
     
</TEXT>
</DOC>
