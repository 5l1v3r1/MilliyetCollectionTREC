<DOC>
<DOCNO> 303519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/guncel/gun01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şartlı' serbest kaldı 
</HEADLINE>
<TEXT>


Bulgaristan'a kaçak giren Demirel ve eşi, ülkeyi terk etmemek koşuluyla serbest kaldı. Adalet Bakanlığı, iade dosyasını gönderdi 

KEMAL ÖZGÜLER Burgaz LÜTFÜ KARAKAŞ DHA 

Yılbaşı gecesi balıkçı teknesiyle Bulgaristan'a kaçan batık Egebank'ın eski sahibi Yahya Murat Demirel ve ABD vatandaşı eşi Ayşenur Demirel, sabit adres göstermek ve ülkeyi terk etmemek şartıyla serbest bırakıldı. Burgaz'da bir daireye taşınan Demirel çifti, her sabah polis merkezine giderek imza atacak. 
Demirel çiftiyle kendilerine yardımcı olduğu belirtilen Mehmet Zafer Arıkan, sorgularının ardından dün Burgaz Bölge Mahkemesi'ne çıkarıldı. Savcılık, ülkeye kaçak girmek için 100 bin euro 183 bin YTL rüşvet teklifini yaptığı gerekçesiyle Arıkan'ın cezalandırılmasını, Demirellerin tanık olarak dinlenmesini istedi. Savcı, çiftin Bulgaristan'a "yasadışı yollardan girmek"ten yargılanmasını talep etti. Mahkeme, Arıkan'ı, "rüşvet teklif etmek" suçundan tutuksuz yargılanmasına karar vererek 10 bin Bulgar levası 10 bin YTL kefaletle serbest bıraktı. 

Daire tuttu 
Demirel çifti de kefaletsiz olarak Burgaz'da sabit ikamet gösterip her gün polis merkezine gidip imza atma koşuluyla serbest kaldı. Çift, kararın ardından 5 yıldızlı Drama Oteli'ne yerleşti. Daha sonra otelden ayrılan Demirel çifti, ABD'nin Sofya Büyükelçiliği aracılığıyla Burgaz'da bir turizm firmasından kiralanan bir daireye taşındı. 
Mahkeme, serbest bırakma kararını 24 saatlik gözaltı süresinin uzatıldığına dair resmi evrakın dosyada yer alamaması üzerine verdiğini açıkladı. Ayşenur Demirel'in serbest bırakılması için ABD'nin Sofya Büyükelçiliği devreye girdi. Kararda, Türkiye'den resmi iade talebinin mahkemeye henüz ulaşmamış olmasının da önemli rol oynadığı bildirildi. 
Bulgaristan İçişleri Bakanlığı, karara itiraz edeceklerini kaydetti. Demirel çiftinin Bulgaristan'dan kaçmaya çalışmalarının engellenmesi için de sınır polisi uyarıldı. Demireller, Türkiye'den gelecek iade talebinin ardından h kim karşısına çıkacak. Çiftin, avukatları aracılığıyla iade talebine itiraz etmesi bekleniyor. 
Bu arada, Demirel yakalandıktan bir gün sonra, iade amaçlı tutuklanmasına ilişkin ön yazıyı Bulgar makamlarına ileten Adalet Bakanlığı, dün de Demirel'in iadesinin gerektiğine ilişkin dosyayı gönderdi. 


</TEXT>
</DOC>
