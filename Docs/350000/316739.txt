<DOC>
<DOCNO> 316739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo10.html </URL>
<DATE> 2005/02/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çaykur Rizespor Samsun'a gitti... 
</HEADLINE>
<TEXT>

     Çaykur Rizespor, yarın Samsunspor ile yapacağı karşılaşma için Samsun'a gitti. 
     Teknik direktör Erdoğan Arıca, 3 puana ihtiyaçları olduğunu belirterek, ''Samsunspor maçında 3 puan alacak kapasitede kadromuz var. Futbolcularıma güveniyorum. Üç puan dışında başka bir şey düşünmüyoruz'' dedi. 
     Takımda sakat futbolcular olduğunu ifade eden Arıca, ''Ama takımda 24 oyuncum var. Onlar arkadaşlarının yerini dolduracak kalitede oyuncular. Samsun'da iki dönem çalıştım. Bizim için büyük avantaj. Çünkü her oyuncunun ne yapabileceğini biliyoruz'' diye konuştu. 
     Maç günü futbolcuların performansının çok önemli olduğunu kaydeden Arıca, şunları söyledi 
     ''Biz hep söylüyoruz. Bütün rakipler bizim için eşit ve son derece ciddidir. Her takım sahaya puan veya puanlar için çıkar. Geçen hafta Samsunspor da, biz de kaybettik. Hem futbolcuların morali hem bizlerin ve Rize halkının morali açısından bu maçı kazanmalıyız. Rakibin bulunduğu yer bizim için çok önemli değil. Amacımız zorlu Samsunspor deplasmanından puan veya puanlarla ayrılmaktır.'' Yeşil-mavililerde, sakatlıkları süren Kürşat, Gürol ve Evren, Samsunspor maçı kafilesine alınmadı. 
     Çaykur Rizespor'un, Samsunspor karşılaşmasına, Zdravkov, Yasin, Bashir, Mehmet Polat, Cem Baki, Zafer, Ünal, Fahri, Serkan Özdemir, Okan ve Murat Sözkesen muhtemel 11'iyle çıkması bekleniyor. 
     
</TEXT>
</DOC>
