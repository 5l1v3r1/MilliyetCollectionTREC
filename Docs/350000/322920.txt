<DOC>
<DOCNO> 322920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy29.html </URL>
<DATE> 2005/03/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bağ-Kur'lulara yurtdışında tedavi imkanı için kanun teklifi... 
</HEADLINE>
<TEXT>

     AK Parti Trabzon Milletvekili Cevdet Erdöl, Bağ-Kur çalışanları ile bakmakla yükümlü oldukları kişilerin yurtdışında tedavi imkanlarından yararlanmaları için kanun teklifi verdi. 
     Erdöl ve arkadaşları tarafından, TBMM Başkanlığı'na sunulan teklifin gerekçesinde, gerek Emekli Sandığı'na bağlı çalışanlar ve bakmakla yükümlü olduğu kişiler, gerekse SSK'ya bağlı çalışanlar ve bakmakla yükümlü oldukları kişilerin yurtdışında tedavi imkanından yararlandığını belirtilerek, Anayasanın sosyal devlet ve eşitlik ilkesi gereği, Bağ-Kur'a bağlı çalışan vatandaşların bu imkandan yararlanmalarının uygun olacağı belirtildi. 
     Teklife göre, Bağ-Kur'a bağlı çalışan, en az 10 ay sağlık sigortası primi ödeyen ve prim borcu bulunmayan sigortalı ve hak sahipleri, bu imkandan yararlanacak. 
     Bağ-Kur'lular, Sağlık Bakanlığınca yetkili kılınan hastanelerin sağlık kurullarınca düzenlenen raporlara göre, yurtiçinde tedavisinin mümkün olmadığı tespit edilen ve Sağlık Bakanlığınca da uygun görülen hastalıkların tedavisi için, Kurum Yönetim Kurulu kararı alınarak, yine bu raporda belirtilen refakatçi ile 6 ay süreyle yurtdışına gönderilebilecek. 
     Bu süre, yurtdışında tedaviyi yapan sağlık kuruluşunun gerek görmesi ve bu gerekliliğin raporu veren hastane sağlık kurulunca uygun görülmesi halinde, 6 aylık dönemler halinde, en çok 2 yıla kadar uzatılabilecek. Yurtdışında tedaviyi yapacak kuruluş, Sağlık Bakanlığı'nca yetkili kılınan hastaneler sağlık kurullarınca belirlenebileceği gibi Kurumca da belirlenebilecek. 
     Acil müdahaleyi gerektiren durumlar ile hastalığın komplikasyonuna bağlı olarak gelişen durumlar hariç, raporda belirtilmeyen hastalıklara ait tedavi giderleri ödenmeyecek. 
     
</TEXT>
</DOC>
