<DOC>
<DOCNO> 321105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas04.html </URL>
<DATE> 2005/03/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
''Teknoloji çöpçatanı'' talep bekliyor... 
</HEADLINE>
<TEXT>

     Teknoloji talep ve arzı olan firmaları bir araya getirmeyi amaçlayan, ''teknoloji çöpçatanı'' IRC Anatolia, Avrupa'ya açılmak isteyen yeni firmaları bekliyor. 
     IRC Anatolia sayesinde, işletmelerin teknoloji transferi ve pazarlaması yoluyla teknolojik gelişmişliğinin artması ve rekabet güçlerinin yükselmesi sağlanıyor. 
     Kurulduğu 2004 yılından bugün kadar 180 Türk firmasının başvurduğu sistem sayesinde bir çok firma, ihtiyacı olan teknolojiyi üreten firmalarla iletişim kurma şansı yakaladı, teknoloji isteyen firmalara da projesini sundu. 
     
     IRC Anatolia NEDİR 

     Avrupa Birliği Komisyonu, Avrupa Birliği şirketleri ve araştırma merkezleri arasındaki yenilikçi ve ileri teknolojilerin transferini hızlandırmak amacıyla 1995 yılında IRC ağını Innovation Relay Centre- Yenilikçilik Aktarım Merkezi kurdu. 
     Üniversite araştırma merkezleri, sanayi ve ticaret odaları, bölgesel kalkınma örgütleri ve ulusal yenilikçilik kurumlarının oluşturduğu konsorsiyumlar, teknoloji transferi yöntemiyle, küçük ve orta büyüklükteki işletmelerin rekabet gücünü artırıyor ve teknolojik gelişmelerini sağlıyor. 
     Avrupa'da işletmelerin teknoloji transferini gerçekleştiren ve rekabet gücünü artıran IRC ağı bu yılın ilk üç ayında 33 ülkeden 71 üyeye ulaştı. 
     ODTÜ-Teknokent, Avrupa Birliği'nin desteğinde, bu ağdan küçük ve orta ölçekli işletmelerin yararlanması ve rekabet güçlerinin yükseltilmesi amacıyla Türkiye'de de IRC Anatolia'yı kurdu. 
     
     PROJENİN ARKASINDAKİ GÜÇ 

     IRC Anatolia'ya ODTÜ Teknokent, KOSGEB ve Ankara Sanayi Odası'nın yanı sıra, Avrupa Komisyonu destek oluyor. Avrupa Komisyonu, 4 yıl için 700 bin Avro hibe etti. 
     Projeye göre, ODTÜ Teknokent şirketi Teknopark A.Ş.'nin koordinatörlüğündeki konsorsiyum, Ankara merkez olmak üzere, Eskişehir, Konya, Adana, Gaziantep, Samsun, Kayseri ve Çorum illerini kapsayan IRC Anatolia'nın IRC Anatolia- Anatolia Yenilikçilik Merkezi kurulmasını ve örgütlenmesini sağladı. 
     IRC Anatolia, Doğu, Güneydoğu ve Orta Anatolia bölgeleri sanayi kuruluşlarının ihtiyaçları doğrultusunda, yenilikçi açılımlarla rekabet güçlerini artırmak üzere araştırma ve teknoloji transferini destekliyor. 
     
     ''TEKNOLOJİ ÇÖPÇATANINA HERKESİ BEKLİYORUZ'' 

     IRC Anatolia Genel Müdürü Mesut Köse, A.A muhabirine yaptığı açıklamada, kendilerinin ''Teknoloji Çöpçatanı'' gibi çalıştıklarını belirterek, Avrupa'daki üye firmaları bir araya getirmeyi amaçladıklarını bildirdi. 
     ''Örneğin sizin firmanızın bir ürün için çözümü ya da talebi var, bize başvuruyorsunuz ve biz bu bilgileri tüm Avrupa ile paylaşıyoruz'' diye konuşan Köse, sözlerini şöyle sürdürdü 
     ''Türkiye'nin 180 firma ile dahil olduğu sistemde, 33 ülkede 150 bin kayıtlı firmadan konuyla ilgili olanlara, arama kriterlerine göre sizin talebinizi iletiyoruz, ilgili ülkenin IRC merkezinden gelen yanıtları da size sunuyoruz, kısaca size çöpçatanlık yapıyoruz, buluşturuyoruz. 
     Örneğin mazgal üreten bir Türk firmasının ihtiyacı olan makineyi, IRC ile bir İspanyol firmasında bulduk ve şirketin sorununu çözme aşamasına geldik. Büyük, küçük tüm firmalar sisteme ücretsiz üye olabilir.'' www.irc-anatolia.org.tr internet adresinden sistem hakkında detaylı bilgi alınabiliyor. 
     
</TEXT>
</DOC>
