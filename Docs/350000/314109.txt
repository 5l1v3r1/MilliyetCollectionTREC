<DOC>
<DOCNO> 314109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko17.html </URL>
<DATE> 2005/02/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rahmi Koç, Panama'da mola verdi... 
</HEADLINE>
<TEXT>

     Koç Holding Şeref Başkanı Rahmi Koç, ''Nazenin IV'' yelkenlisiyle çıktığı dünya turu kapsamında Panama'daki adalarda mola verdi. 
     İstanbul'dan geçen yıl 19 Eylül'de denize açılan Koç'un yelkenlisi Nazenin IV'ün kaptanı Joseph Katalan ve doktoru Erhan Bulutcu, seyahate ilişkin gelişmelerin duyurulduğu www.nazenin4.com sitesinde, ziyaret edilen adalara ilişkin notlara yer verdi. 
     Katalan ve Bulutcu imzasıyla yayınlanan 8 Şubat tarihli seyir notları şöyle 
     ''6 Şubat günü Canal May Flower'da sallan, yuvarlan ilerleyerek San Blas'ın irili ufaklı onlarca adalarına geldik. Cayos Maqui grup adalarından Islas Hollandes adalarına demirledik. 
     San Blas tertemiz denizi, koruma altındaki adaları, palmiye ağaçları, resifleri, balık ve böcekleri ile diğer bölgelere oranla çok bakir bir bölge. Her türlü mavi renkteki sularda yunuslar ile yüzüp, dalgaların uğultusu ile karışan kuş seslerini palmiyelerin altında duyabiliyorsunuz. 
     Bulunduğumuz adada palmiye ağaçlarından yapılmış 7 kulübede yaşayan ada sakinleri ile tanıştık. Üç aileden oluşan ada halkı bizi sıcakça karşıladı. Onlar da turizme uymuşlar. Turist gelince yerel giysilerini giyiyorlar. El işlerini tanıttılar. Bizden su ve ilaç aldılar. 
     7 Şubat günü Isla Porvenir'e geldik. Üç adadan birinde küçük bir havaalanı var. Bu küçük piste Panama'dan gelen uçakların inişine biz de şaşırdık. Yandaki halkın yaşadığı adayı ziyaret ettik. Buradaki görüntüler, ancak yaşamakla anlaşılır. 8 Şubat günü gerçekten iyi sallanarak, Panama Kanalı girişine geldik.'' 
     
</TEXT>
</DOC>
