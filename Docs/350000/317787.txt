<DOC>
<DOCNO> 317787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yazar/asik.html </URL>
<DATE> 2005/02/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Muhalefet nerede 
</HEADLINE>
<TEXT>


Gazetelerde kampanyalar... Türkiye muhalefetini arıyor... Neden Çünkü CHP muhalefet partisi görevini yapamıyor. İktidar alternatifi kimliğini kazanamıyor. Koskoca parti, 171 milletvekiline rağmen bir köşe yazarı kadar etkili değil... Birkaç soru önergesi... Birkaç basın toplantısı... Genel Başkan'ın haftada bir yaptığı ve gazetelere iki paragrafı yansıyan sıradan bir konuşma... Onur Öymen, Mustafa Gazalcı, Haluk Koç, Kemal Anadol, Orhan Eraslan, Erdal Karademir gibi birkaç ismin kişisel çabası... Partinin göstermelik muhalefeti işte bunlardan ibarettir. 
Bir siyasi çizgi saptamak... Ülkenin sorunlarına çözüm aramak... Projeler üretmek... İktidar alternatifi olarak kitlelere umut vermek... CHP'nin yapması gereken ama yapmadığı budur... 
CHP, bu haliyle kendisine oy veren cumhuriyetçi, laik, ilerici, çağdaş, hayatını emeğiyle kazanan milyonlara ihanet halindedir... Ama bu yüzden kimse dertlenmemektedir. Çoğunluk için sıkıntıya girmeden, el cepte milletvekili rozetiyle dolaşmak daha hoş ve keyiflidir. 
Genel Başkan'ın tek çabası ise genel başkanlık koltuğunu altında tutmaktadır. İktidar onun için gereksiz bir risktir. O yüzden CHP otobüsünün direksiyonunda oturmakta ama aracı hareket ettirmemekte, sadece şoför mahallinde oturmanın keyfini sürmektedir... 
CHP şu anda demokrasinin bir hastalığıdır. Kendileri için keyifli, toplum için acılı bir hastalık... 

ABD'nin önceki başkanı Clinton döneminde, dünyadaki Amerikan karşıtlığı, neden bugünkü boyutlarda değildi 
Çünkü, Clinton başka ülkelere değil, karşı cinslere hücum ediyordu. 
Haldun Ertem 

Yeni bir durum... Başbakan Erdoğan, Cumhurbaşkanı Sezer'e Devlet Bakanı Beşir Atalay'ı Milli Eğitim Bakanı yapma önerisi götürdü. Sezer, öneriyi geri çevirdi. Bunun üzerine Milli Eğitim Bakanı Hüseyin Çelik yerinde kaldı. Şimdi ne olacak Başbakan Erdoğan, Milli Eğitim Bakanı Çelik'le ilgili memnunsuzluk ve güvensizlik belirttiğine göre Bakan'ın istifa etmesi gerekmez mi Bu güvensizlik eğitim camiasında otorite boşluğu yaratmaz mı 

Laikliğin tekzibi... Ömer Öngüt adlı tarikat şeyhi, hadislere dayanarak organ bağışının günah olduğunu iddia ediyor. Sabah gazetesine bu yönde bir tekzip yolluyor. Sabah Gazetesi Genel Yayın Yönetmeni Ergun Babahan, yargıçların laik hukuku tehlikeye sokan mahkeme kararını protesto ediyor. Haklı... Ama acaba basın laiklik konusunda yeterince duyarlı mı Bunu dünkü sütunda soruyoruz. Ve peşinden Sabah gazetesinin 18 yazarının yazılarına göz atıyoruz. Hiçbirinde ne lakiliğe ne tekzibe ilişkin tek söz yok. Yalnız onların değil, basının genel tavrı bu. Cumhuriyet değerleri out... 

Almanya'da alarm Almanya, benzeri görülmemiş bir gün yaşıyor. Tarihte görülmemiş önlemler alınıyor Ren - Mainz bölgesinde. 4 otoyol tamamen kapatıldı. Demiryolu trafiği kısıtlandı. Ren ve Main nehirlerinde trafik durduruldu. Okul ve daireler bugün kapalı. Mainz şehrinin tarihi merkezi boşaltıldı. Kentin h kim noktalarına keskin nişancılar yerleştirildi tepeden helikopterle tarama yapılacak. Rüsselsheim'da Opel dahil birçok fabrika tatil ediliyor. Frankfurt havaalanı bir saat süreyle trafiğe kapatılıyor. Frankfurt'un 60 kilometre çevresinde kesinlikle özel uçak uçmayacak. Alman savaş uçakları bir tehlike halinde harekete hazır şekilde bekleyecek. Frankfurt havaalanıyla Mainz arasında yüksek binaların tepesinde Amerikalı keskin nişancılar mevzilenecek. Almanya'da böylece ilk kez yabancı koruma görevlileri silahlı görev yapacak. 
Mainz'da Almanlar kimi caddelerden ancak kimlik kartı göstererek geçebilecek. 
Ne var, ne oluyor, diye sorarsanız Başkan Bush bugün Almanya'ya geliyor. Bu arada dikkati çeken bir ABD Başkanı için tarihte görülmemiş önlemlerin alınıyor olması... 
Zira Başkan'a karşı bir suikasttan dehşetli şekilde korkuluyor. 
Dünyada ABD Başkanı'na karşı öfke ve nefret doruktadır çünkü... 
Türk halkının ABD'yi sevmemesi Dünya'da Bush'a karşı gösterilen nefretin önemsiz bir parçasıdır. Amerika da bunu biliyor. Türk halkının kendilerini sevmemesi ABD'nin derdi değil. ABD'nin derdi, Türk halkını baskıyla ezip hükümetin altından bazı dayanakları çekerek korku vermek, karşılığında İncirlik'i almak, İran ve Suriye'ye karşı Türkiye'yi kullanabilmektir. 
Bu noktada teslimiyetçiliğe kapılmayalım. 
İran ve Suriye'ye karşı ABD'yi memnun etmek Türkiye'ye uzun dönemde büyük baş ağrıları verecektir. Bu tuzağa düşmeyelim. 

Kişi başına düşen doktor sayısının az olmasına karşılık, kişi başına düşen eczane sayısı en yüksek ülke olmamız neyin göstergesidir Hapı yuttuğumuzun 
Akif Kökçe 



</TEXT>
</DOC>
