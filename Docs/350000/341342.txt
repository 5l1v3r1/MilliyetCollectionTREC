<DOC>
<DOCNO> 341342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas04.html </URL>
<DATE> 2005/05/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Japonya'da trende "elle tacize" ilginç çözüm... 
</HEADLINE>
<TEXT>

     Japonya’nın başkenti Tokyo’da, kadınlara yönelik tacizler artınca, kadınlara özel tren vagonları uygulaması başlatıldı. 
     Japon basınında yer alan haberlere göre, özellikle kalabalık saatlerde sık sık elle sarkıntılık edilmelerinden dolayı büyük sıkıntı yaşayan kadınlardan gelen talep üzerine Tokyo’daki özel demiryolu şirketleri, bugünden itibaren kalabalık saatlerde kadınlara özel vagon uygulaması başlattılar. 
     Tokyo’da geçen yıl yapılan bir kamuoyu yoklamasında, 20 ila 40 yaşındaki 3 kadından 2’sinin trende elle tacize uğradığı ortaya çıktı. 
     Odakyu Elektrik Demiryolu şirketinin yetkilisi, kalabalıkta bu tip suçların polisle işbirliği yapılsa bile engellenmesinin zor olduğunu belirterek, yolculardan gelen talep üzerine bu çareyi bulduklarını kaydetti. 
     Ancak yeni uygulama, bazı erkekleri kızdırdı. 
     Asahi Shimbun gazetesinin haberine göre, bir muhalif erkek yolcu, "Kadınlara özel vagon uygulaması erkeklere karşı ayrımcılıktır" diyerek tepkisini dile getirdi. 
     Bazı kadınlarsa, yeni uygulamayı başka nedenlerden ötürü desteklediklerini açıkladılar. 
     Kadınlara özel vagon uygulamasını destekleyen bir kadın yolcu da "Erkeklerin alkol ve sigara kokularını sevmiyordum, iyi oldu" dedi. 
     Tokyo’da trenlerde geçen yıl 2 bini aşkın cinsel saldırı ve elle taciz tespit edilirken, bu sayı 1996’da üçte biri oranındaydı. 
     Tokyo kentinden bir resmi yetkili de bu tip suçların artmasına karşılık kadınların sessizliklerini bozarak, cesaretle ortaya çıkmaları ve şikayetlerini dile getirmelerinin önemine işaret etti. 
     
</TEXT>
</DOC>
