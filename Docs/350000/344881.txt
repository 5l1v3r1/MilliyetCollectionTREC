<DOC>
<DOCNO> 344881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/ekonomi/eko02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır' oylarının etkisi 'evet'ten büyük olacak 
</HEADLINE>
<TEXT>


Fransa'nın AB Anayasası'na 'evet' demesi piyasayı sınırlı yükseltecektir. Ancak hayır oylarının etkisi olumsuz olacaktır. Uzmanlar, referandum sonucunu görmeden yeni yatırım yapılmasını önermiyor 

SONGÜL HATISARU Finans atölyesi 

Fransa'da referandum yaklaşırken piyasalarda stres artıyor. Piyasa profesyonelleri önümüzdeki pazar günü Fransa'da referanduma sunulacak AB Anayasası'na, Fransız halkı 'hayır' oyu kullanırsa piyasaların bundan olumsuz etkilenmesini bekli yor. Bu dalgalanmanın kısa vadeli olması mümkün ancak faiz ve döviz yukarı doğru hareket ederken borsada ciddi bir düşüş bekleniyor. Yapılan son anketler Fransa'da anayasaya 'hayır' diyeceklerin oransal olarak yine öne geçtiğini gösteriyor. Ancak bu hafta bu eğilim tersine dönebilir. 
Bu nedenle referandumun yapılacağı 29 Mayıs'a kadar Fransa'dan gelecek haberleri yakından takip etmekte fayda var. Bazı siyaset bilimciler Fransız halkının ortak anayasaya hayır oyu kullanmasının, AB'nin sonu olacağı görüşünü ileri sürüyor. Bu görüş bize biraz Fransız kamuoyunu anayasaya için olumlu etkilemeye yönelik açıklamalar gibi görünüyor. Çünkü bu referandumların yeniden tekrarlanması yanı sıra, AB politikalarında bazı değişikler yapılarak kamuoyunun desteği bir şekilde sağlanacaktır. 

Kayıp kazançtan büyük olabilir 
Yukarıda anlattığımız gündem çerçevesinde bu hafta yapılacak yeni yatırımların risk taşıdığı görülüyor. Çünkü Fransa'dan olumsuz bir haberin gelmesi durumunda faiz yüzde 18 seviyesini aşacaktır. 
Bu takdirde bu hafta yapılacak bono, tahvil ve bunlara dayalı B tipi fon yatırımlarının getirisi düşecektir. Bu senaryoda faizin 2 puan yükseleceğini varsaydığımızda bu hafta yapılacak bir yıl vadeli 100 milyarlık bono yatırımlarında 2 milyar civarında daha az bir getiriye razı olunmak zorunda kalınabilir. Referandumdan evet çıkması durumunda ise bu kez faiz aşağı doğru gevşeyecek. Bu takdirde bu hafta alınacak pozisyonlar bizce yaklaşık yarım puan daha k rlı olacaktır. Çünkü faiz zaten düşük bir seviyede bulunuyor. Piyasada evet oyları da kısmen fiyatlanmış durumda. Bu açıdan bakıldığında hayır oylarının piyasaya etkisi büyük olacakken, evet oylarının etkisi sınırlı kalacaktır. 

Hollanda'nın etkisi sınırlı olur 
Önümüzdeki hafta gözler Fransa'dan üç gün sonra Hollanda'da yapılacak referanduma da çevrilecek. Ama Hollanda referandumu Hollanda kurucu üye değil AB açısından çok bağlayıcı olmayacağından Fransa'dan çıkacak evet oyları, Hollanda'da ki referandumunun sonucu ne olursa olsun gölgede bırakacaktır. Bu nedenle yeni yatırımlar için gerekirse bir miktar az getiriye katlanıp, Fransa referandumunun sonucunu beklemek daha doğru bir strateji olacak gibi görünüyor. Çünkü faiz evet oylarıyla bir miktar gerileyecek olmasına karşın çok fazla gerileyemeyeceğinden hem yatırımların olumsuz etkilenmesi sınırlı kalacak hem de yatırımcı hayır oylarının büyük riskini almayacaktır. Aynı öneri geçen hafta dalgalı bir bantta seyreden döviz yatırımları içinde geçerli. 
Piyasaların Fransa'ya kilitleneceği bu hafta Hazine de 5.93 milyar YTL'si piyasaya olmak üzere 6.32 milyar YTL iç borç servisi yapacak. Hazine bu itfayı karşılamak için 182 günlük bono ve piyasa da yeni gösterge k ğıt olması beklenen 609 gün vadeli iskontolu tahvil ihraç edecek. 

Borsa, dövize nazaran abartılı tepki verecektir Referandum sonucuna bağlı olarak borsa için durum biraz daha zorlu görünüyor. Borsanın ve bono ve dövizden daha ayrı bir yere koyulmasının nedeni geçen haftanın son yarısında bono ve dövizden farklı olarak ciddi alımlar gözlemlemiş olunması. 
Doğu Avrupa piyasalarındaki toparlanmanın etkisiyle Türk borsası da son 2 - 3 günde ciddi alımlara sahne oldu. Dolayısıyla Fransa referandumundan hayır çıkması durumunda borsadaki satış baskısı bono ve dövize nazaran yapılan yeni alımlar nedeniyle daha agresif olabilir. 
Aynı zamanda borsanın tepkisinin her zaman daha abartılı olduğu da hesaba katılırsa Fransa'dan hayır oylarının gelmesi durumunda borsada hızlı bir gerileme yaşanması beklenmeli. Ancak evet oylarına oynayanlar için borsada bu hafta alınacak büyük riske bağlı olarak bir fırsat da olabilir. 
Borsada referandum sonucuna yönelik olarak bu hafta alınacak pozisyonlarda, 'yüzde 5 kazanayım' derken yüzde 10 kaybetmek de mümkün. 

AB'nin mutlaka bir B planı vardır Türk piyasaları açısından önemli olan Fransa ve Hollanda'nın halklarını ikna etmek için geliştireceği olası politikalar olacak. Eğer bu iki ülkede yapılacak oylamalardan çıkacak bir hayır kararının ardından geliştirecekleri politikaların Türkiye'nin AB perspektifini negatif etkileyecek unsurlar içerdiği görülürse piyasalarda hava olumsuza dönecektir. Fransa referandumundan hayır oyları çıkar ise Avrupa Birliği'nin genişleme süreci sekteye uğrayacağından Türkiye ekim ayında AB müzakerelerine başlasa bile mevcut politik ortam değişmediği sürece birliğe üye olması güç görünüyor. 

Süreç devam eder 
Fakat piyasaların konuya bu kadar kötümser yaklaşacağını düşünülmüyor. Çünkü AB yetkilileri her ne kadar 'B planımız yok' dese de, bu söylemi AB halklarının anayasaya 'evet' demesi için bir argüman olarak kullandığını düşünülüyor. Bu açıdan bakıldığında referandumlardan hayır çıksa bile ilerleyen dönemde AB yetkilileri yeni referandumlarla anayasayı tekrardan geçirmeye çalışacaklardır. 
Ve bu süreç anayasa kabul edilene kadar devam edecek gibi görünüyor. Dolayısıyla Fransa'dan gelecek olası bir hayır kararının kısa vadede Türk piyasalarını olumsuz etkilemesini beklemekle birlikte orta vadede Türkiye'nin AB yoluna çok büyük bir engel çıkaracağı hesaplanmıyor. 


</TEXT>
</DOC>
