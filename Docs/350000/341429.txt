<DOC>
<DOCNO> 341429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/ygokce.html </URL>
<DATE> 2005/05/11/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Zafer, gurur ve utanç 
</HEADLINE>
<TEXT>


Akatlar Spor Salonu'ndaki final görüntüleri, benim için eşi bulunmaz ibret sahneleriyle doluydu. 
Heyecanlandım, gururlandım. Sonsuz sabırlarıyla emek ve özveriyle çalışan insanlara saygı duydum. 
Kamera, tribünlerde yaşanan olaylara döndükçe sıkıldım, umutlarım tükendi, utandım. 
Beşiktaş - Fenerbahçe bayan basketbol takımları, sezon boyu sürdürdükleri lig serüveninin sonuna gelmişler, hak ettikleri şampiyonluğu kazanmak için olağanüstü çaba gösteriyorlardı. Her iki takımın çabukluğu, taktik zenginliği, oyuncuların bireysel becerisi, zaman zaman erkekleri gölgede bırakacak kalite çizgisine yükseldi. 
O maça iki kulübün anlaşması gereği rakip seyirci alınmadı. Olaylar, sonunda bizi böyle öksüz bir spor ortamına taşımıştı. Bu zorunlu kararı ve uygulamayı hüzünle izledim. 

Beleş seyirci 
Akatlar Salonu'na, Beşiktaş taraftarlarının para ödemeden girdiğini duydum. Beleş biletin yarattığı sorumsuzluk ve taşkınlıklar, o andan itibaren benim için sürpriz olmaktan çıktı. Futbolda da örneklerini biliyordum beleş seyirci davranışının... Ancak futbolda son verilen bu uygulamanın basketbolda hortladığını öğrendim, canım sıkıldı. 
Saha içindeki mücadele, elbette heyecan yarattı. Zaman zaman coşku, zaman zaman öfke tavan yaptı. Hepsine kabul Ama potaya ve bench'e yakın Beşiktaş taraftarlarının yaptıkları, hiç de erkekçe değildi 
Önce küfür, sonra fiziksel saldırı. Ne buldularsa attılar Fenerbahçeli bayanların üzerine. Şükran Albayrak, kalın mukavvadan yapılan konfeti kutusunun sıkıştırılıp katlanmasıyla elde edilen topu kafasına yedi ve yaralandı. Fenerbahçeli sporculardan biri "Bu kadarı da yeter artık " dercesine elini kaldırdığında tribünler daha da çıldırdı. Neymiş efendim, ağır tahrik varmış ... Bu masum isyandan nasıl bir tahrik tanımlaması çıkarılır, hiç anlayamadım. 

Ayıplar seremonisi 
Oyunun bütün güzellikleri güme gitti. İki takımın saygı duyulacak başarısı, Beşiktaş'ın şampiyonluğu gölgelendi. O güzelim, masum oyun kirlendi. 
Hayır, bir final maçının çok ötesinde ayıplar seremonisiydi izlediğim. 
Türkiye Basketbol Federasyonu Başkanı Turgay Demirel ile Beşiktaş Başkanı Yıldırım Demirören, salonda, birlikteydiler. 
Demirel tepkisizdi. Demirören ise ev sahibi başkan olarak kendisinden beklediğim duruşu göstermedi, ayağa kalkıp o çirkin eylemlerin sona ermesi için üzerine düşeni yapmadı. Elbette çok üzüldüğünü, anons yaptırdığını biliyorum ama daha fazlası gerekiyordu. Megafon ya da mikrofon. Bizzat eline alıp kendisi seslenmeliydi o kontrol edilemeyen bazı taraftar gruplarına. 
Demirören görmemiştir, kameraların da göstermediği başka çirkinlikler de var. Maça giden meslektaşlarım, utanç içinde anlattılar. 
Beşiktaşlı gençler de, kızlı - erkekli telefon açıp bu çirkinliğe tepkilerini dile getirdiler."Gurur duyacağımız, şenlik yapacağımız bir günü utançla yaşıyoruz. Attila abi, biz Beşiktaşlılar bunu hak etmiyoruz " dediler, ağlayanlar da vardı. Galiba asıl Beşiktaşlı onlardı. Sporun ve Beşiktaş'ın ne olduğunu biliyorlardı. 
Demirören'in başkan olarak yaşadığı ilk şampiyonluk coşkusunu anlayışla karşılıyorum. 
Sayın Başkan, sizi içtenlikle kutluyorum. 
Galiba bir özür borcunuz var Fenerbahçeli bayanlara. Hatırlatıyorum. 

Şampiyon kızların aile sırları 

Beşiktaş Bayan Basketbol Takımı'nın en ilginç yıldızı Yasemin Horasan. 1983 doğumlu. Türk bayan basketbolunun gurur duyacağı bir sporcu. 1999 yılından beri tüm milli takım formalarını giyiyor. Yıldız, genç, ümit, A. Bir sezonda Beşiktaş formasıyla oynadığı maç sayısını, değişik kategorilerde oynadığı milli maçlarla ikiye katlıyor. 
Sezon başında Yasemin, "Tamam ben Beşiktaşlıyım ama, artık şampiyonluk yaşamak istiyorum. Bırakın şampiyonluğa oynayan bir takıma gideyim" demiş yöneticilere. Basketbol şubesinin sorumluluğunu üstlenen Kemal Gençer, " Kızım gitme, bak bu yıl şampiyon olacağız" diyerek bırakmamış. Zaten onun da gönlü yuvada, hiç nazlanmamış. 
Coach Aziz Akaya, 17 yıldır Beşiktaş bayan basketbolunun dervişi olmuş adeta. Sabırla, inançla, emekle çalışmış. 14 yıldan beri A takımının patronu. Basketbol şubesini iyi tanıyan arkadaşlar, onun heyecanını anlata anlata bitiremiyorlar. Aziz Hoca, "N'olur bir - iki takviye. Birazcık bütçe. Vallahi şampiyon oluruz" dedikçe yöneticiler farklı bir strateji uygulamışlar. Ortalama ikişer oyuncu satıp, bütçeyi denklemişler ve kendi aralarında "Bu yıl inşallah düşeriz" diye dilek tutmuşlar. Neyse o yıllar geride kaldı. Artık kimse onları geri döndüremez. 
Aziz Hoca ve ve Siyah - Beyazlı kızların yolu açık. 

Futbolda iş bölümü 

Atatürk Olimpiyat Stadı'ndaki final maçına keyiften pay almak için koşa koşa gideceğim bugün. 
Bugün yirmili yaşlarını süren gençler pek bilmez. Bilenler de anımsayamaz. 
Stadın iki takım taraftarına eşit olarak paylaştırıldığı bir maç oynanacak uzun yıllar sonra. 
Şarkılarla, türkülerle, en hoş tezahürat örnekleriyle karşılıklı atışmaların yaşandığı o keyifli rekabet günlerinden birini yaşayabileceğiz. 
Türkiye Kupası finalini en çok bu nedenle seviyorum. Üç Büyükler statları sahiplendiğinden beri, derbiler rengini ve neşesini kaybetmişti. Rakip taraftara önce azınlık olarak baktılar, bir avuç seyirciyi zaman zaman düşman olarak gördüler. Gelen bir avuç taraftar da deplasmanda kahramanlığa soyundu. Olaylar rekabetin tadını kaçırdı. 
Bugün o keyif, o heyecan, o cümbüş geri geliyor. 
Koşullar eşit. Kupa onları bekliyor. 
Maçla ilgili tahminime gelince. 
Galatasaray'ın yüzüncü yılda Türkiye Kupası'nı alabileceğini düşünüyorum. Çünkü rakiplerine göre, daha çok ihtiyaçları var. Fenerbahçe'nin şampiyonluk şansını bu saatten sonra kimse törpüleyemez. Ama kupa sadece 90 ya da 120 dakikalık tek maçta sahibini bulacak. Galatasaray'da bir "final kültürü" var. 
Galatasaray Kupa'yı, Fenerbahçe ligi kazandığı takdirde, Türkiye'de mutlu futbolsever sayısı da artar. Böyle bir rol ve iş bölümü elbette önceden tasarlanamaz ama, gerçekleştiğinde fena da olmaz 



</TEXT>
</DOC>
