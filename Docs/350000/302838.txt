<DOC>
<DOCNO> 302838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur22.html </URL>
<DATE> 2005/01/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kızılay'dan felaket bölgesine yardım... 
</HEADLINE>
<TEXT>

     Türkiye Kızılay Derneği'nden bir ekip, yarın, deprem ve tsunami felaketinin yaşandığı Güney Asya ülkelerine gidiyor. 
     Kızılay Genel Başkanlığı'ndan alınan bilgiye göre, 10 kişilik Türk Kızılay ekibi, yarın saat 23.10'da İstanbul'dan bölgeye hareket edecek. 
     Yardım malzemelerini çevre ülkelerden satın alacak olan Kızılay, 1 milyon dolardan fazla malzeme satın almayı planlıyor. 
     Türkiye Kızılay Derneği'nin, Güney Asya'daki felaketin yaralarının sarılması amacıyla başlattığı yardım kampanyasında 2 günde 250 milyar lira toplanabildi. Kızılay yetkilileri, diğer ülkelerin yaptıkları yardımlar göz önüne alındığında Türkiye'den gidecek yardım miktarının da artması gerektiğini belirterek, 17 Ağustos depreminde diğer ülkelerin Türk halkına gösterdiği yardımseverliğin unutulmamasını istediler. 
     Kızılay, açtığı kampanyada toplanan para miktarını 4 Ocak Salı gününden itibaren saat başı internetten veya bülten şeklinde duyuracak. 
     Kampanya tamamlandıktan sonra, biriken paraların nerelere harcandığı ve bağışta bulunanların isimleri de internet sitesinde yer alacak. 
     Yardım çerçevesinde bu hafta içi cep telefonlarından SMS yoluyla da bağışlar alınabilecek. 
     Kızılay Genel Başkanlığı ayrıca, bölgede faaliyet gösteren Türk turizm şirketlerine birer mektup göndererek, toplanan yardımlara destek olmalarını istedi. 
     
</TEXT>
</DOC>
