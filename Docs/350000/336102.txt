<DOC>
<DOCNO> 336102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir iyi, iki kötü 
</HEADLINE>
<TEXT>


Fenerbahçeli Luciano'nun kırmızı kart sonrası "suç unsuru içeren" eylemi olmadığı rapor edildi. Kaptan Ümit Özat ile Teknik Direktör Daum ise Disiplin Kurulu'na sevk edildi 

CEMAL ERSEN 


Denizlispor maçında attığı beraberlik golünden sonra formasını çıkardığı için ikinci sarı kartı gören ve oyun dışı kalan Fenerbahçeli Luciano'nun ihraç sonrası "suç unsuru içeren" eylemi bulunmadığı ortaya çıktı 
Kırmızı kartın ardından hakem Selçuk Dereli'nin üzerine yürüyen, hızını alamayıp yardımcı hakeme gidip itirazlarını sürdüren, formasını sallayarak kararı protesto eden Brezilyalı oyuncunun, hakem, gözlemci ve temsilci raporlarına göre "ekstra" ceza almasını gerektirecek bir eylemi olmadığı öğrenildi. 
Raporları "temiz" çıkan Luciano'nun Disiplin Kurulu'na sevk edilmesine gerek görülmezken, televizyon görüntülerine dayanarak ceza isteminde bulunulmadığı takdirde Brezilyalı savunma oyuncusu bu haftaki Ankaraspor maçında forma giyemeyerek cezasını çekecek ve Trabzonspor müsabakasında takımdaki yerine alabilecek. 
Maçın 17. dakikasında rakip takım Teknik Direktörü Giray Bulak'a küfür ettiği için kırmızı kart gören Fenerbahçe Kaptanı Ümit Özat ise tedbirli olarak PFDK'ya sevk edildi. Tecrübeli futbolcunun asgari üç maç ceza alacağı, tahrik unsuru gözönüne alınırsa cezasının 2 maça inebileceği vurgulandı. 
Maç sırasında Denizlispor Teknik Direktörü Giray Bulak'ın üzerine yürüdüğü ve omuz attığı rapor edilen Fenerbahçe Teknik Direktörü Daum da Sarı - Lacivertli kulüple birlikte Disiplin Kurulu'na sevk edildi. Centilmenliğe aykırı hareket ettiği rapor edilen Alman çalıştırıcıya ihtar veya 10 gün ceza, Fenerbahçe kulübüne ise para cezası geleceği belirtildi. 

Savunmada alarm 

ERDOĞAN DERMANCI 

Türkiye Kupası'nda final vizesi alırken, en önemli iki oyuncusunu kaybeden Fenerbahçe, Ankaraspor maçı öncesi büyük sıkıntıya düştü. Luciano ve Ümit Özat'ın yokluğunda savunması alarm vermeye başlayan Sarı - Lacivertli ekipte Teknik Direktör Daum yeni arayışlara girişti. Alman hocanın defansı Serkan, Önder, Deniz ve Kemal'den kurmayı planladığı, orta alanda ise Aurelio, Selçuk, Alex ve Tuncay'ın görev alacağı belirtildi. 
Ankaraspor maçının hazırlıklarına ara vermeden devam eden Fenerbahçe dün Daum'suz çalıştı. Koch yönetiminde 1.5 saat süren antrenmanda Denizlispor maçında forma giyenler hafif bir antrenman yaparak, dinlenmeye çekildi. Aşırı yorgun düşen ve büyük enerji kaybeden Fenerbahçeli futbolculara Daum'un isteği üzerine serum tedavisi uygulandı. 

Polis aradı ama bulamadı 

Denizlispor maçında ikisi sivil, biri resmi, üç polis, ellerindeki fotoğraflarla "Rıza efendi, iki ekmek, bir süt" yazılı pankartın açıldığı tribüne gitti. Fotoğrafları gösterip, pankartı açanları arayan polisle taraftarlar arasında tartışma çıktı. Tüm aramalara rağmen bir sonuca ulaşılamadı. 

Selçuk Dereli pekiyi aldı 

Türkiye Kupası yarı final maçlarının hakemleri gözlemcilerden olumlu not aldı. Galatasaray - Trabzon karşılaşmasının hakemi İsmet Arzuman, Hilmi Ok'tan 8.5 çok iyi aldı. Fenerbahçe ile Denizli arasında dün yapılan karşılaşmanın hakemi M.Selçuk Dereli'ye de gözlemcisi Turgay Güdü'nün notu 7.6 tatmin edici oldu. 

Taraftarın bilet isyanı 

Ankaraspor Kulübü'nün Fenerbahçe maçı için biletlere zam yapması Sarı - Lacivertli taraftarların tepkisini topladı. Bilet fiyatlarını 33, 55 ve 88 YTL olarak açıklayan Başkent ekibinin büyük bir gelir elde etmeyi planladığı belirtildi. Fenerbahçe Yönetimi ise taraftara çağrıda bulunarak 19 Mayıs Stadı'nın dolmasını istedi. 

Abramoviç'in gözü Fener'de 

Fransa'da kısa süre önce yayınlanan "Le Nouveaux Impposteurs" Yeni Şarlatanlar adlı kitabın yazarı Antoine Vitkine, Rus işadamı Abramoviç'in, Fenerbahçe'ye talip olduğunu iddia etti. Vitkine'ye göre Abramoviç, Fenerbahçeli yöneticilerle iki hafta önce gizli bir görüşme yaptı ve 600 milyon doları gözden çıkardı. Abramoviç'i cezbeden "30 milyondan fazla taraftarı bulunan ve Avrupa'ya aç" denilen Fenerbahçe'nin başkanının siyasetçilerden daha popüler olması. Satış gerçekleşirse gelecek sezon Ronaldinho, Nedved ve Shevchenko, Fenerbahçe'ye gelecekmiş. 


</TEXT>
</DOC>
