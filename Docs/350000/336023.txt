<DOC>
<DOCNO> 336023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur59.html </URL>
<DATE> 2005/04/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Piyasaya 10 trilyon liralık sahte fatura süren 3 kişi yakalandı 
</HEADLINE>
<TEXT>

     Mali Büro Amirliği ekipleri, piyasaya sahte fatura süren ve tarihi eser kaçakçılığı yapan iki ayrı şebekeyi ortaya çıkarttı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri bir istihbaratı değerlendirerek, Gimat Toptancılar Sitesi'nde bir işyerine baskın düzenlediler. 
     Burada yapılan aramada, Gimat'ta işyeri bulunan bazı firmaların faturalarının sahteleri ele geçirildi. Firma yetkilileri Muzaffer A., Mehmet A. ve Feridun A. gözaltına alındı. Faturalar üzerinde yapılan inceleme sonucu, 24 değişik firmaya ait 10 trilyon liralık sahte fatura kesildiği belirlendi. 
     Mali Büro Amirliği ekipleri bir başka istihbaratı değerlendirerek tarihi eser kaçakçılığı yapan Ömer K. ve Şahin E.'yi de suçüstü yakaladı. Bu kişilerle birlikte 3 adet toprak tepsi, bir adet toprak vazo ve altlığı, 4 adet toprak yağdanlık, saç tokası ve 2 adet madeni para ele geçirildi. 
     Söz konusu kişiler hakkında 2863 sayılı yasaya muhalefetten adli işlem yapıldı. 
     
</TEXT>
</DOC>
