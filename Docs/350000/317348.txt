<DOC>
<DOCNO> 317348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur37.html </URL>
<DATE> 2005/02/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbul dersaneleri zam yapmayacak... 
</HEADLINE>
<TEXT>

     Özel Dershaneler Birliği Derneği Öz-De-Bir İstanbul İl Temsilcisi Mücahit Gültekin, ''Öz-De-Bir'e bağlı İstanbul dershaneleri olarak, önümüzdeki yıl öğrenci kurs ücretlerinde artış yapmamayı benimsiyoruz'' dedi. 
     Gültekin, yaptığı yazılı açıklamada, 1985 yılında kurulan Öz-De-Bir'in 500'ün üzerinde üyesi ve derneğe bağlı 800'den fazla dershanesi bulunduğunu kaydetti. 
     Kurulduğundan bu yana çağdaş ve demokratik eğitim-öğretim görevini sürdüren Öz-De-Bir'in, eğitim-öğretimde yasal olmayan her türlü faaliyetin karşısında olduğunu belirten Gültekin, ''Öz-De-Bir üyesi dershane kurucularının eğitime gönül veren kişilerden oluşması nedeniyle, kurumlarında ticari değil, eğitim-öğretimin her zaman ön planda olduğunu'' ifade etti. 
     Gültekin, ''Öz-De-Bir'in, Türk Milli Eğitimi'ne katkılarının yanı sıra her zaman ülke sorunlarına karşı duyarlı olduğunu, ülke kalkınmasında üzerine düşeni yaptığını'' vurgulayarak, aldıkları kararın diğer dershanelere örnek olacağını düşündüğünü kaydetti. 
     Gültekin'in açıklaması şöyle 
     ''Bugün bu duyarlılığımızın bir örneğini daha veriyoruz. Tüm girdilerimiz zamlı olmasına karşın, Öz-De-Bir'e bağlı İstanbul dershaneleri olarak, önümüzdeki yıl öğrenci kurs ücretlerinde artış yapmamayı benimsiyoruz. Ücret artışları kurumsal karar olmasına karşılık, birlik, beraberlik içinde veli ve öğrencilerimize bir yıl önceki ücretlerle hizmet verilecektir. 
     AB üyeliği süresince ülkemizin ekonomisine katkıda bulunmayı, enflasyonun düşmesi için özverili olmayı ve böyle bir dönemde öğrencilerimizin, velilerimizin yanında olmayı bir görev biliyoruz.'' 
     
</TEXT>
</DOC>
