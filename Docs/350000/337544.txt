<DOC>
<DOCNO> 337544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas16.html </URL>
<DATE> 2005/04/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiltere'de çocukların yarısı internette porno sitelere giriyor... 
</HEADLINE>
<TEXT>

     İngiltere'de yapılan araştırmalar, çocukların yarısının internetteki porno sitelerine girdiğini ortaya koydu. 
     Çocukların bu sitelere rutin olarak girdiklerini ve ana babalarının bu durumu çok uzun süre ya da hiç fark edemediklerini belirten uzmanlar, çocukların 4'te 1'inin de başkalarına pornografik yazı ya da görüntüler içeren elektronik postalar gönderdiklerini kaydetti. 
     Çocukların yüzde 50'sinin de internetteki sohbet odalarını kullandığını ve buralarda hiç tanımadıkları kişilere çok özel kimlik bilgilerini verdiklerini belirten uzmanlar, bu durumda çocuklara yönelik cinsel suçların artmasının kaçınılmaz olduğuna işaret etti. 
     Her 10 çocuktan 1'inin de internette tanıştıkları kişilerle buluşmayı kabul ettiğine dikkat çeken araştırmacılar, bu durumun çocuğun güvenliğini tümüyle tehlikeye soktuğu uyarısında bulundu. 
     London School of Economics'in İngiltere'nin ünlü medya denetim kurumu Ofcom'un desteğiyle 9-19 yaş arasındaki 1500 öğrenci üzerinde yaptığı iki yıllık araştırmanın sonuçları, öğrencilerin yüzde 75'inin evlerinde bilgisayar kullanma şansları bulunduğuna dikkat çekti. 
     Araştırma sonuçlarını rapor haline getiren Prof. Sonia Livingstone, aileleri çocuklarının internetteki bütün faaliyetlerini denetlemeleri konusunda uyardı. Livingstone, anne babaların çocukların özellikle internette tanıştıkları yabancılarla ilişkileri konusunda çok dikkatli olmaları gerektiğini vurguladı. 
     
</TEXT>
</DOC>
