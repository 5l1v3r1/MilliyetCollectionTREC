<DOC>
<DOCNO> 349870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo30.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Atakanı'nın acı günü 

Milliyet taktik Gazetesi Görsel Yönetmeni Yılmaz Atakanı'nın babası İsmet Atakanı, dün vefat etti. Basın Şeref Kartı sahibi olan gazeteci İsmet Atakanı'nın cenazesi dün Erdek Paşalimanı Köyü Mezarlığı'nda toprağa verildi. Milliyet çalışanları olarak merhuma Allah'tan rahmet, kederli ailesine de başsağlığı dileriz. 

ATLETİZM 

Pistte Sazak şöleni 
10. Yılmaz Sazak Uluslararası Yaş Grupları Atletizm Yarışmaları 11 Haziran'da Burhan Felek Spor Kompleksi Ekrem Koçak Atletizm Pisti'nde yapılacak. Yarışlara 12-13 yaş arası 1500'e yakın genç atletin katılması bekleniyor. Organizasyon Komitesi Başkanı Emin Sazak, Türk atletizmini gelecek yıllarda uluslararası düzeyde temsil edeceğine inandıkları genç atletleri desteklemeye devam edeceklerini söyledi. 

TENİS 

TED yine şampiyon 
Kulüplerarası Tenis Ligi Play - Off maçları sonunda erkekler ve bayanlarda TED Kulübü şampiyonluğa ulaştı. TED Kulübü kortlarında oynanan erkekler kategorisinde TED'in ardından ikinciliği Ankara Tenis Kulübü elde etti. İzmir Kültürpark'taki bayanlar müsabakalarında da zirveye çıkarak 16 yıllık aralıksız taşıdığı şampiyonluk unvanını korumaya devam etti. 

BOKS 

Yıldırım boksör 
Almanya'da yarı ağır sıklette Polonyalı rakibi Jindrich Velecky'yi unvan maçının 10. raundunda teknik nakavtla yenerek WBB Dünya Şampiyonu olan Ali Yıldırım, daha çok şampiyonluklar kazanmak istediğini söyledi. Profesyonel boks hayatında daha önce yenildiği tek boksör olan Velecky'yi yenmekten büyük mutluluk duyduğunu belirterek, "Hedefim mümkün olduğu kadar çok şampiyonluk kazanıp, vatandaşlarıma armağan etmek" dedi. 

YELKEN 

Vakko Cup'ta geri sayım 
Yelkende Vakko Sailing Cup'05 10 - 12 Haziran tarihleri arasında ilk kez İstanbul Boğazı'nda yapılacak. İki etaptan oluşan yarış sonunda, her tekne sınıfında dereceye girecek yarışmacılara kupa verilecek. Üç gün sürecek kupanın özet görüntüleri ve ödül töreni, 14 Haziran'da Multichannel Turkey tarafından 110 ülkedeki 450 televizyon kanalına ulaştırılacak. 


</TEXT>
</DOC>
