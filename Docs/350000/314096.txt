<DOC>
<DOCNO> 314096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko04.html </URL>
<DATE> 2005/02/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Konut kredisinde rekor faiz 
</HEADLINE>
<TEXT>

     Bankalar faiz oranını düşürüp vade uzatarak ev sahibi olmayı kolaylaştırıyor Türkiye'de uzun vadeli kredilerle kira öder gibi konut sahibi olma anlamına gelen mortgage tartışılırken, bankalar birbiri ardına yaptıkları faiz indirimleri ve süre uzatımları ile konut sahibi olmayı kolaylaştırıyor. 
     Faiz oranlarını düşüren bankalar arasına son olarak Finansbank katılırken, aynı zamanda 12 yıl vadeye uyguladığı yüzde 1.55'lik faiz oranı ile de en düşük faizli kredi veren banka ünvanını aldı. 
     Türkiye'de ekonomik politikalara ve gelişmelere bağlı olarak iyimserliğin artması ve enflasyondaki düşüş sürecinin devamı bireysel kredi faizlerine de olumlu yansıyor. Aynı zamanda faizlerdeki düşüşün de etkisiyle para kazanmak için kredi satışına yönelen bankalar, yaptıkları indirimlerle konut sahibi olmayı kolaylaştırıyor. 
     
     Finansbank’tan rekor faiz 
     Daha önce faiz indirimi açıklayan bankaların ardından Finansbank da, bugün yaptığı açıklama ile konut kredisinde vadeyi 12 yıla uzatarak faiz oranını yüzde 1.55 olarak belirledi. Finansbank böylece, konut kredisinde en düşük faizi uygulayan banka ünvanını almış oldu. 
     Finansbank'ın yeni düzenlemesine göre 12 yıl vadeli 50 milyar lira kredi alan bir kişinin aylık ödemesi 902 milyon lira olurken, 75 milyar liraya aylık 1 milyar 3 milyon lira ödenmesi gerekiyor. 
     Finansbank'ın yarından itibaren geçerli yeni düzenlemesine göre, konut kredisinde 5 yıl vadedeki faiz oranı ise yüzde 1.60 olarak belirlendi. 
     
     Diğer bankalar 
     Finansbank'a en yakın faiz oranını HSBC verirken, banka 12 yıl vadeye yüzde 1.59 faiz uyguluyor. 
     Diğer büyük bankalardan Vakıfbank 10 yıl vadeye yüzde 1.90, 20 yıl vadeye yüzde 2, Ziraat Bankası 10 yıl vadeye yüzde 1.65, İş Bankası 10 yıl vadeye yüzde 1.70, Koçbank 12 yıl vadeye yüzde 1.69, Akbank 5 yıl vadeye yüzde 1.70, Yapı Kredi 5 yıl vadeye yüzde 1.90, Dışbank da aynı vadeye yüzde 1.65 faiz uyguluyor. 
     
</TEXT>
</DOC>
