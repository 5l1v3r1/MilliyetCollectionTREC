<DOC>
<DOCNO> 343551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/axyas02.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral FM'de operasyon 
</HEADLINE>
<TEXT>


Erdoğan'ın dinlediği tek radyo olan Kral FM'deki 8 DJ, parçalarını çalmak için sanatçılardan para aldıkları iddiasıyla işten çıkarıldı 

LUBE AYAR İstanbul 

Başbakan Recep Tayyip Erdoğan'ın makam otomobilindeyken dinlediği tek radyo olan Kral FM'in 8 DJ'i, yöneticilerin bilgisi dışında sanatçılardan para aldıkları iddiasıyla görevlerinden uzaklaştırıldı. 
Tasarruf Mevduatı Sigorta Fonu'nca TMSF yönetimine el konulan Star Medya Grubu radyolarından Kral FM'de 10 yıldır görev yapan Kral FM Genel Yayın Yönetmeni Ali Şentürk Afrikalı Ali , Ata Demirkaya Müzik Ziyafeti Ata , Hakan Yılmaz Rüzg r Hakan , Erdem Yurtseven Nöbetçi Erdem , Mustafa Ödübek 05 Mustafa , Şener Duran Gönül Dostu Şener , Melih Kurtuluş Sevgi Çemberi ve Şener Şimşek'e Kaptan Şener işten çıkarıldıklarına ilişkin tebligatlar dün öğleden sonra yapıldı. 
İhbar üzerine TMSF tarafından atanan yeni yönetimin, haklarında gizli soruşturma başlattığı DJ'lerin 'çıkar amaçlı' çete gibi çalıştığı iddia edildi. 800 ile 1000 YTL arasında maaş aldıkları belirtilen DJ'lerin gelirleriyle çelişen gayrimenkul ve otomobillere sahip oldukları öne sürüldü. 

'Etik değil' 
İddiaya göre, yönetimin bilgisi dışında ve işleyişe aykırı biçimde para aldıkları belirtilen DJ'ler, bu yolla ayda yaklaşık 100 bin dolar haksız kazanç elde etti. Yönetimin, hukuki ve etik açıdan doğru bulmadığı bu davranışları nedeniyle, bu kişileri görevlerinden uzaklaştırdığı ifade edildi. TMSF'nin 'emniyeti suiistimal' suçu işledikleri iddiasıyla savcılığa suç duyurusunda bulunacağı belirtilirken, DJ'lerin malvarlıklarının da incelemeye alındığı öğrenildi. 

'Gezegen' kaldı 

Star Radyoları'nın Genel Koordinatörlüğü'nü yürüten Mehmet Akbay, Erdoğan'a yakınlığıyla biliniyor. Kral FM'de 'Gezegen Mehmet' adıyla program yapan Akbay, randevusuz görüşebildiği Erdoğan'ın yurtdışı gezilerine de katılıyor. Akbay, Kral FM'deki operasyondan etkilenmedi. 


</TEXT>
</DOC>
