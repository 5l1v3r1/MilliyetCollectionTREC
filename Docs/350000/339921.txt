<DOC>
<DOCNO> 339921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo31.html </URL>
<DATE> 2005/05/05/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
F1'de BAR-Honda'ya ağır ceza 2 yarıştan men ve puan silme 
</HEADLINE>
<TEXT>

     Uluslararası Otomobil Federasyonu’nun BAR-Honda takımıyla ilgili yaptığı itirazı değerlendiren Uluslararası Temyiz Mahkemesi, BAR-Honda’nın 2 yarıştan men edilmesine karar verdi. 
     Merkezi Fransa’nın başkenti Paris’te bulunan temyiz mahkemesi, FIA’nın yaptığı itirazı değerlendirerek, BAR-Honda takımının bu hafta sonu yapılacak İspanya Grand Prix’si ve 22 Mayıs’ta gerçekleştirilecek Monaco Grand Prix’lerinden men edilmesine karar verdi. 
     Bugün toplanan temyiz mahkemesi üyeleri, FIA’nın kural ihlali nedeniyle BAR-Honda’nın bu sezonki tüm yarışlardan men edilmesi ve yaklaşık 1 milyon Avro’luk para cezası verilmesi isteğini yerinde bulmayarak, takımı sadece 2 yarış ve Jenson Button’un San Marino’da kazandığı 6, ve takımın diğer pilotu Takuma Sato’nun ise 4 puanının silinmesini uygun buldu. 
     San Marino Grand Prix’sinden sonra aracın ağırlığından ve yedek depo kullandığından şüphe edilen BAR-Honda takımının İngiliz pilotu Button’un aracını inceleyen teknik ekipler, araçla ilgili "temiz" raporu vermişler ve üçüncülüğünü onaylamışlardı. 
     San Marino’daki Imola pistinde takımlarına sezonun ilk puanını kazandıran Jenson Button ve Takuma Sato’nun kazandığı 10 puanın silinmesi üzerine BAR-Honda markalar klasmanında gerilere düştü. 
     Öte yandan FIA Başkanı Max Mosley, temyiz mahkemesinin kararının açıklanmasından sonra yaptığı açıklamada, verilen cezayı az bulduklarını belirtirken, BAR-Honda takımı yetkilileri teknik olarak herhangi bir yanlışlarının olmadığını ifade ettiler. 
     
</TEXT>
</DOC>
