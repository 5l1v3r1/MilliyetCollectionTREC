<DOC>
<DOCNO> 302135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun41.html </URL>
<DATE> 2004/12/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Köhler Böyle bir felaketi hiçbir yerde görmedim, şaşkınlık içindeyim 
</HEADLINE>
<TEXT>

     Hakkı Akduman bildiriyor 

      Almanya Cumhurbaşkanı Horst Köhler, Güney Asya'da meydana gelen felaketi dünyanın başka bir yerinde görmediğini söyledi. 
     Köhler, bugün düzenlediği basın toplantısında, dünyada çok sefalet ve mağduriyet gördüğünü belirterek, ''Ancak ben Güney Asya'daki gibi bir felaketi dünyanın hiçbir yerinde görmedim. Şaşkınlık içindeyim'' dedi. 
     Böyle felaketlerin insanları birbirlerine yakınlaştırdığını söyleyen Köhler, ''Düşüncelerimizle hayatını kaybedenlerin ve onların aileleri ile birlikteyiz. Çoğu insanlar sevdiklerinin nerede olduklarını bilmiyor. Biz de onların hissettiklerini hisediyoruz. İnsanlar onlar için dua ediyor. Ben de dua ediyorum. Şimdi bu insanlara ve ülkelere yardım etme zamanı. Alman halkı ne kadar yardımsever olduğunu gösterdi. Federal hükümet de yardım ediyor ve doğrusunu yapıyor. Herkesi yardım etmeye çağırıyorum. Ben her yardıma müteşekkirim'' dedi. 
     Felaket sonucunda anne babasını kaybeden çocukların ve çocuklarını kaybeden anne babaların bulunduğuna işaret eden Köhler, ''Doğanın insanlar tarafından kontrol edilemez olduğunu gördük. Bunu anlamamız gerekiyor'' dedi. 
     Uzun vadeli bir yardım projesinin geliştirilmesi gerektiğini ifade eden Köhler, felaketin meydana geldiği ülkelerin borçlarının azaltılmasının bu projenin bir parçası olabileceğini söyledi. 
     
</TEXT>
</DOC>
