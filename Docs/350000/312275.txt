<DOC>
<DOCNO> 312275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/temelkuran.html </URL>
<DATE> 2005/02/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İnsanlar ve hayvanlar 
</HEADLINE>
<TEXT>


Yağmur gibi, kar gibi, pis bir hava var havada. Daha sabahtan akşam olmuş gibi gri-sarı, bulaşık bir renk var sabahta. Havadan bir şey yağıyor mu, yoksa havada bir çamurlu nem var da yürürken insanın yüzüne mi çarpıyor o bile anlaşılmıyor. Cılk yumurta gibi bir tiksinti var sokakta. İnsanların yüzünde bir şey var, bir tedirginlik. Sanki hepsinin ayakkabıları su alıyor gibi, çorapları ayakkabılarının içinde hamur gibi olmuş da her basışlarında yere, parmakları o hamurun içine gömülüyormuş gibi, böyle bir tiksintiyle yürürler gibi. İnsanlar da öyle cılk yumurta gibiler. 
Yine erkekler var tabii sokakta. Bu havada bile kadınların canını sıkmaya zaman ayıran, bu havada bile bununla meşgul olabilen. Oysa kış, birbirine değil, yerlere bakarken kendine bakmanın mevsimidir. Gövdelerin göründüğü değil, gizlendiği gizlenirken kendi kıvamını bulmanın havasıdır bu havalar. Ama kıvamsızsa kişi... 

Sarı saçlı idi. İstiklal Caddesi'nde, bir inşaatı daha şık görünmesi için reklamla kapatmışlar, bir paravan çekmişlerdi. Sırtını tahta paravana dayadı, saçlarının birkaç teli tahta kıymıklarına takılıp asılı kaldı paravanda. Sırtıyla yalayarak tahtayı, dizleri kendi kendine kırılarak çöktü. Başı soğuktan titriyor, saçları bile ürperiyordu. Saçları sarıydı, bu yüzden ona bakıyorlardı. Kıvamsız adamlar, soğuktan titreyen, yüzü yorgunluktan suretini değiştirmiş bir kadına, kadın olduğu için, ölmek üzere olmasına rağmen bakıyorlardı. Sırıttılar yağlı yağlı, kahverengi-sarı. 
Kadın belki birazdan açlıktan ya da soğuktan orada bayılacaktı ama muhtemelen h l birileri onda iki meme, bir kasık görüyordu. "Hiç değilse akbabalar işlerini görürken konuşmazlar" diye geçti içimden. 
İçimi sevmiyorum böyle günlerde zehir bulaşmış şehir suyu gibi geziyor gövdemde. Konuşan akbabalar vardı kadının çevresinde. 
Bir büyük market zincirinin naylon poşeti vardı elinde. Eşya ile olan son bağlantısı gibi duruyordu yanında. Çekip alsa biri onu, sanki artık hakikaten de çırılçıplak kalacaktı. Yeryüzünde hiçbir şeysiz o zaman olacaktı. Kadınlar çantalarıyla tutunurlar eşyaya. Siper eder kadınlar çantalarını sokaklarda. 
Naylon poşeti şimdi onun tek silah arkadaşı idi. Kötü kazılmış bir siper gibi saplarından kopacak, onu akbabalara karşı hepten etten bırakacaktı. 

Başını hafifçe kaldırdığında gördüm, saçının önündeki bir perçemi örmüştü arkaya doğru. Türkiye'de dilenci kadınlar pek böyle şeyler yapmazlar. Saçlarını bağlamadan, Allah'tan söz etmeden el açmazlar. Ağlayarak, ağlaşarak para ister buralı dilenciler. Oysa sarışın, mavi gözlü bu dilenci kadın bir sakız kutusu bulmuştu bir yerlerden. Mavi keçeli kalemle, büyük bir olasılıkla bir tanıdığına yazdırmıştı düzgün düzgün 
"Zor durumdayım." 
Noktası dahil. 
Yüzünü kaldırmıyordu yerden. Öylece bekliyordu paranın atılmasını, sıra dayağında tokadı bekleyen çocuklar gibi... 
Akbabalardan mı, mavi gözlü, sarı saçlı halinden mi, titreyişinden mi, "zor durumdayım" sözünün yenilen ama ezilmeyen halinden mi... Dilenciye verilmeyecek türden bir para çıkardım cebimden. Ben daha yaklaşırken ayağa kalktı. Muhtemelen artık o cılk soğukta oturmaya, akbabalara, açlığa dayanamamıştı. Kutusunu, mecalsizlikten ağırlaşmış hareketlerle attı naylon poşetine. Tam o sırada ağlayacaktı. Bir kadının ağlamanın az öncesinde kısacık büzüşür yüzü, tam o sıradaydı işte. Parayı tutuşturdum eline. Almadan önce baktı yüzüme. Gözleri maviydi giderek, giderek daha. "Teşekkür" dedi. Para verenler nedense hiç bakmazlar parayı alırkenki dilencinin yüzüne. Dilenciler de bakmaz o kadar derine. Ama bu kadın... Öyle uzun ve öyle derin baktı ki... Aradan beş saat geçti. Yazı yazmaya oturdum. Başka hiçbir şey yazamaz halde, oturdum, bunu yazdım... 



</TEXT>
</DOC>
