<DOC>
<DOCNO> 336986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko17.html </URL>
<DATE> 2005/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere'de petrol fiyatlarına yönelik protestolar yaygınlaşıyor... 
</HEADLINE>
<TEXT>

     İngiltere'de petrol fiyatlarının aşırı artması üzerine Cheshire petrol rafinerisinin önünde başlatılan eylemlerin süreceği, protestocuların eylemlerini ülke sathında yaygınlaştıracağı açıklandı. 
     50'ye yakın TIR ve kamyonun bugün Pembroke ve Milford Haven rafinerilerine doğru yola çıkacakları, 30 otomobil sürücüsünün de Hampshire'daki tesislerin önünde trafiği yavaşlatmayı planladıkları bildirildi. 
     Petrol fiyatlarındaki artışı protesto eden gruplar arasında bulunan ''Eylemci Çiftçiler'' grubunun da, Stanlow petrol rafinerisi önünde protesto başlatmayı planladığı açıklandı. 
     Shell firmasından yapılan açıklamada ise, yapılan protestoların ülke çapındaki petrol dağıtımını henüz olumsuz yönde etkilemediğine dikkat çekildi. 
     Galler'de de dün gece yüzlerce kamyon, otobüs ve taksiden oluşan bir konvoyun Texaco ve Elf firmalarına ait rafinerilere doğru yola çıktıkları açıklandı. 
     Bu arada İngiliz polisi bütün sürücülere trafiğin yavaşlayabileceği ve zaman kaybına yol açabileceği gerekçesiyle protesto bölgelerinden uzak durulması tavsiyesinde bulundu. 
     
</TEXT>
</DOC>
