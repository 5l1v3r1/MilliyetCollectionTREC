<DOC>
<DOCNO> 320447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur19.html </URL>
<DATE> 2005/03/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ölen işadamına 3 ünite yanlış grupta kan verilmiş .. 
</HEADLINE>
<TEXT>

     Antalya Tıp Fakültesi Hastanesi Başhekimi Meral Gültekin, Burdurlu İşadamı Mehmet Berberoğlu'na hastanede 3 ünite yanlış grupta kan verildiğinin belirlendiğini, ancak kesin ölüm nedeninin araştırıldığını bildirdi. 
     Başhekim Meral Gültekin, AA muhabirine yaptığı açıklamada, kalça kemiklerindeki kırıktan dolayı ameliyat olmak için geçen hafta başında Akdeniz Üniversitesi Hastanesi'ne yatan ve ameliyatlardan 2 gün sonra hayatını kaybeden Mehmet Berberoğlu'na 3 ünite kanın yanlış verildiğinin belirlendiğini bildirdi. Gültekin, şunları söyledi 
     ''Hasta yakınlarının şikayeti üzerine, konuyla ilgili araştırma yaptım. Hastaya 0 RH - yerine B RH kan verilmiş. Hemen sonrasında hasta diyalize bağlanmış ve diğer tüm tıbbi müdahaleler yapılmış. Olaydan 2 gün sonra da hasta ölmüş. Ancak hastanın, verilen yanlış kandan mı, yoksa başka bir nedenden mi öldüğü henüz belirlenemedi. Hasta 83 yaşındaydı ve ölümüne kalp yetmezliğinin neden olabileceğini de düşünüyoruz. Çünkü hasta, kan verilmesinden hemen sonra ölmedi. Verilen kandan sonra 2 gün yaşadı. 
     Bu nedenle ölüm nedeni hakkında tereddütlerimiz var. Belirlenince, onu da kamuoyuna net olarak açıklamaktan çekinmeyiz. Bununla ilgili çalışmalarımız sürüyor. Ortada bir hata varsa bu kabul edilmeli ve gereken yapılmalıdır. Biz zaten olayın hukuki boyutundan çok, vicdani boyutuyla ilgileniyoruz. Çünkü hiçbir hastamıza zarar verecek bir şey yapmayız, yanlış yapanı da gerektiği şekilde cezalandırırız.'' Yanlış kan verilmesine neden olanlar hakkında soruşturma açıldığını ve olayın, hastanenin kan merkezinden kaynaklandığını düşündüklerini de belirten Başhekim Gültekin, sorumluların gereken cezayı alacağını söyledi. 
     Burdurlu İşadamı Mehmet Berberoğlu, geçen hafta başında Akdeniz Üniversitesi Hastanesi'ne yatırılmış, 22 Şubat Salı günü kalçasındaki kırıklardan dolayı ameliyat olmuş, 23 Şubat Çarşamba günü, kendisine 3 ünite kan verilmişti. Berberoğlu, 26 Şubat Cumartesi günü akşam saatlerinde, tedavi gördüğü Yoğun Bakım Servisi'nde hayatını kaybetmişti. Hasta yakınları da verilen kanın yanlış olduğunu, Berberoğlu'nun bu nedenle öldüğünü düşündüklerini belirterek, hastane yönetimine başvurmuştu. 
     
</TEXT>
</DOC>
