<DOC>
<DOCNO> 348409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/gun01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigortamızı kaybettik' 
</HEADLINE>
<TEXT>


Toplumsal Saydamlık Hareketi Derneği Başkanı Erciş Kurtuluş, 'Hanefi Avcı, uluslararası camiada muhataplarımız karşısında sigorta olarak görülüyordu' dedi 

İSTANBUL Milliyet 

Merkezi Berlin'de bulunan Uluslararası Saydamlık Örgütü'nün kolu olan Toplumsal Saydamlık Hareketi Derneği Başkanı Erciş Kurtuluş, son dönemde yolsuzluklar ve mafya konusunda önemli operasyonlara imza atan eski İçişleri Bakanlığı Kaçakçılık ve Organize Suçlarla Mücadele KOM Başkanı Hanefi Avcı'nın görevinden alınması ve tekrar iade edilmemesinin Türkiye'nin imajını olumsuz etkileyeceğini söyledi. 
Alaaddin Çakıcı, Sedat Peker ve Sedat Şahin gibi isimlerin cezaevine gönderilmesini sağlayan Hanefi Avcı'nın Enerji Bakanlığı'ndaki yolsuzluklarla ilgili operasyonunun, iktidar partisi içindeki bazı kişileri rahatsız etmiş olabileceğini söyleyen Kurtuluş, Avcı'nın görevine iade edilmemesinin sıkıntı yaratabileceğini dile getirdi. Kurtuluş şöyle konuştu 

'Zaman haklı çıkardı' 
"Basında çıkan yorumlarda, Avcı'nın Enerji Bakanlığı'na yönelik yaptığı operasyonun iktidar partisi içinde rahatsızlık yarattığı dile getirilmiş, ancak buna ihtimal vermemiştik. Geçen zaman, iktidarın atadığı bürokratları hakim karşısına çıkaran Avcı'dan hoşnut olmadığı gösterdi. Susurluk olayında olduğu gibi bugün de tarafsızlığını ve güvenilirliğini koruyan Hanefi Avcı, maalesef yine aynı siyasi iktidar tarafından kamuoyunun gözü önünde oldubittiyle görevinden uzaklaştırıldı." 
"Avcı, uluslararası camiada muhataplarımız karşısında yolsuzluk operasyonları konusunda bir sigorta olarak görülüyordu" diyen Kurtuluş, şöyle devam etti 
"Siyasal iktidar dokunulmazlıkların kaldırılmaması, Siyasal Ahlak Yasası'nın çıkartılmaması ve Yolsuzlukla Mücadele Yasası'nın çıkartılmaması gibi konularda olumsuz tavır sergilemiştir. İktidarın siciline şimdi de yolsuzluklara karşı mücadele veren kamu görevlilerinin etkisiz hale getirilmesi eklendi. Bu daha önceki hükümet döneminde Emniyet içindeki aynı yöndeki operasyonları hatırlatması bakımından da acıdır. Benzer bir durum Neşter Operasyonu iddianamesini yazan eski Ankara DGM eski savcısı Ömer Süha Aldan'ın bu davayla ilgisinin kesilmesinde de görülmüştü." 


</TEXT>
</DOC>
