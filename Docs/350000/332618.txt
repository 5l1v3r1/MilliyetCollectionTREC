<DOC>
<DOCNO> 332618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo02.html </URL>
<DATE> 2005/04/12/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Vestel Manisaspor'da hakeme tepki... 
</HEADLINE>
<TEXT>

     İkinci Futbol Ligi A Kategorisi'nde Süper Lig'e çıkma mücadelesi veren Vestel Manisaspor, Türk Telekomspor karşısında alınan yenilginin ardından, maçın hakemine tepki gösterdi. 
     Vestel Manisaspor'un liderliğini hakem Yıldıray Aslan'ın yönetiminin engellediğini öne süren teknik direktör Levent Eriş, kimsenin futbolcuların alın terini bu kadar ucuz sayamayacağını söyledi. 
     Karşılaşmanın ilk yarısında istedikleri oyunu ortaya koyamadıklarını, fakat ikinci yarısında toparlanarak adeta tek kale oynadıklarını belirten Eriş, ''Bariz gollerimiz ve penaltılarımız verilmedi'' dedi. 
     30 yıllık futbol hayatında hakemlere yönelik yorum yapmadığını dile getiren Eriş, ''Fakat bu kadar kötü niyetli bir yönetim ve takımımızı mağlup etmek adına mücadele eden bir hakem ekibini de görmedim. Oyunun dört hakemi de birbirinden kötüydü'' diye konuştu. 
     Hakemler hakkında konuşmak istemediğini, ama şartların kendisini buna zorladığını belirten kulüp başkanı Cengiz Ergun ise herkesin gözleri önünde cereyan eden olaylara seyirci kalamayacaklarını, hakem Aslan'ın nizami gollerini iptal ettiğini ve Vestel Manisaspor'un liderliğini engellediğini ileri sürdü. 
     
</TEXT>
</DOC>
