<DOC>
<DOCNO> 343027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo26.html </URL>
<DATE> 2005/05/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gençlerbirliği'nde Galatasaray maçında sakatlanan Ümit sezonu kapadı 
</HEADLINE>
<TEXT>

     Galatasaray’ı dün oynanan maçta 2-1 yenerek, lig beşinciliği için avantaj sağlayan Gençlerbirliği, gelecek sezonun takımını oluşturmak için çalışmalarına hız verdi. 
     Gençlerbirliği Teknik Direktörü Ziya Doğan’ın Danimarka Ligi’nde oynayan bazı futbolcuları izlemek üzere bugün bu ülkeye gittiği öğrenildi. Teknik direktör Doğan yarın akşam Ankara’ya dönecek. 
     
     KAPTAN ÜMİT SEZONU KAPADI 

     Galatasaray maçında elmacık kemiği kırılan ve ameliyat olan kırmızı-siyahlı takımın kaptanı Ümit Bozkurt’un sezonu kapadığı öğrenildi. 
     Kaptan Ümit, dün İstanbul Acıbadem Hastanesi’nde elmacık kemiğinden başarılı bir ameliyat geçirmişti. Bugün taburcu edilen Ümit’in ligin son 2 haftasında takımdaki yerini alamayacağı ve sezonu kapadığı bildirildi. 
     
     SKOKO’DAN SEZONA ERKEN VEDA 

     Öte yandan, Gençlerbirliği’nin Hırvat asıllı Avustralyalı futbolcusu Skoko, sezonu 2 hafta önceden kapadı. 
     Ülkesinin Konfederasyon Kupası maçlarında oynamak için yarın önce Hırvatistan’a giderek 1 Haziran tarihinde Avustralya’nın İngiltere’de yapacağı hazırlık kampına kadar ailesinin yanında Hırvatistan’da kalacağı öğrenildi. 
     Avustralyalı futbolcunun gelecek sezon için tekrar Gençlerbirliği’ne dönüp, dönmemesi ise teknik direktör Ziya Doğan’ın tutumuna bağlı. 

     
</TEXT>
</DOC>
