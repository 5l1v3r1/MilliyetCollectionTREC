<DOC>
<DOCNO> 311117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur22.html </URL>
<DATE> 2005/01/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İzmir Urla ve Seferhisar'da toplam 16 sarsıntı meydana geldi 
</HEADLINE>
<TEXT>

     İzmir'in Urla ve Seferihisar ilçelerinde meydana gelen 4.2 büyüklüğündeki depremden sonra bu sabaha karşı meydana gelen 2.9'luk sarsıntı ile birlikte toplam 16 artçı sarsıntı kaydedildiği bildirildi. 
     A.A muhabirinin Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sitesinden aldığı bilgiye göre, bölgedeki son deprem, sabaha karşı 06.40'da meydana geldi, büyüklüğü de 2.9 olarak gerçekleşti. -PANİK OLDU- Seferihisar Kaymakamı Mehmet Gödekmerdan ve Belediye Başkanı Hamit Nişancı ise sarsıntılar nedeniyle herhangi bir hasarın meydana gelmediğini, ancak vatandaşların tedirgin olduğunu söyledi. 
     29 Ocak gecesi saat 20.52'de meydana gelen 4.2 büyüklüğündeki depremden hemen sonra acil eylem planını devreye soktuklarını belirten Başkan Hamit Nişancı, yarım saat içinde ekiplerin görev yerlerine gittiğini kaydetti. 
     
     ÇADIR SATIŞINA MÜDAHALE 

     Ekiplerin yaptığı tespitlerde ilçe ve köylerinde herhangi bir yıkımın meydana gelmediğini belirten Seferihisar Belediye Başkanı Hamit Nişancı, Pazar günü birkaç kişinin ilçeye gelerek çadır satmak istediğini, panik yaratılmaması için bu kişilerin ilçe dışına çıkarıldığını söyledi. 
     İlçede herhangi bir ihtiyaçları olmadığını belirten Nişancı, şöyle dedi 
     ''İlçemizde yıkım ve sağlık sorunu yok. Sadece yaklaşık 2 yıl önce meydana gelen deprem nedeniyle halkımızda biraz panik oldu. Ama yaşam artık normale döndü.'' Seferihisar Kaymakamı Mehmet Gödekmerdan ise köylerde ve beldelerde herhangi bir olumsuzluğun olmadığını söyledi. 
     Vatandaşların depremden sonra kısa süreli panik yaşadığını belirten Gödekmerdan, ''Araştırmalarımız neticesinde köylerde, beldelerde herhangi bir olumsuz durum yok. Yerleşim yerleriyle iletişimimizi sürdürüyoruz'' dedi. 
     

     
</TEXT>
</DOC>
