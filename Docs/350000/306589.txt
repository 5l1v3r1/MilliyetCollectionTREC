<DOC>
<DOCNO> 306589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur66.html </URL>
<DATE> 2005/01/14/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Türkiye, Güneydoğu Asya'ya 37 kişilik ekip gidecek. 
</HEADLINE>
<TEXT>

     Türkiye, Güneydoğu Asya'da 26 Aralık günü meydana gelen 9 büyüklüğündeki Sumatra depremi ve peşinden gelen tsunaminin 163 bin insanı öldürdüğü bölgeye yardım çerçevesinde, Sri Lanka ve Endonezya'ya pazar günü iki yardım uçağı gönderecek. Türkiye'den aynı gün 37 kişilik Sağlık Bakanlığı ve Kızılay ekibi de Sumatra'ya gidecek. 
     Dışişleri Bakanlığı'ndan yapılan açıklamaya göre, Acil Durum Yönetimi Genel Müdürlüğü ve Kızılay Derneği Genel Müdürlüğü eşgüdümü çerçevesinde yürütülmekte olan insani yardım operasyonu doğrultusunda, Başbakanlık tarafından iki askeri nakliye uçağı 16 Ocak'ta Sri Lanka ve Endonezya'ya gönderilecek. 
     Yardım uçaklarının Sri Lanka'ya 16 Ocak pazar akşamı 22.00'de, Endonezya'ya saat 23.00'te Etimesgut Askeri Havaalanı'ndan hareket etmesi planlandı. 
     Endonezya'ya gidecek askeri nakliye uçağında Sakarya Milletvekili Süleyman Gündüz, Başbakanlık Türkiye Acil Durum Yönetimi Genel Müdür Yardımcısı Alpaslan Kavlaklıoğu ile bir Kızılay görevlisi ve TRT kameramanı Sri Lanka'ya gidecek askeri nakliye uçağında ise Anadolu Ajansı'ndan bir muhabir ve bir kameraman yer alacak. 
     Nakliye uçakları ile deprem merkez üssüne en yakın yer olan Endonezya'nın Sumatra Adası Banda Açe şehrine toplam 10 tonluk iki adet poliklinik, tıbbi malzeme, klor tableti, ilaç ve hijyen seti, Sri Lanka'nın başkenti Kolombo'ya ise yine ağırlığı yaklaşık toplam 10 ton olan klor tableti, bebek setleri, hijyen setlerinden oluşan yardım paketleri gönderilecek. 
     Sağlık Bakanı ve Kızılay yetkililerinden oluşan 37 kişilik sağlık ve acil yardım ekibi de İstanbul'dan 16 Ocak gecesi hareket ederek Banda Açe'ye gidecek. 
     
</TEXT>
</DOC>
