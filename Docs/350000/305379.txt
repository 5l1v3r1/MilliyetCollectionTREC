<DOC>
<DOCNO> 305379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun24.html </URL>
<DATE> 2005/01/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
4 bin gönüllü süpermarketler önünde binlerce ton yiyeyecek topladı 
</HEADLINE>
<TEXT>

     İsrail'de, geçen hafta başlayan yardım seferberliği kapsamında ülke çapında süpermarketlere dağılan 4 bin gönüllü ve yardım görevlisi, Güneydoğu Asya'daki tsunami felaketinden en fazla etkilenen ülkelerden Sri Lanka için 4 gün süren kampanya çerçevesinde binlerce ton yiyecek topladı. 
     Bağışlanan yardım malzemesi ve yiyeceklerin, yine bir İsrail firmasınca sağlanan gemiyle Sri Lanka'ya ulaştırılarak, Kolombo'daki İsrail Yardım ve Magen David Adom İsrail ilk yardım kuruluşu elemanlarınca felaketten etkilenenlere dağıtılacağı bildirildi. 
     Kampanyanın ilk gününde, İsrail halkının, kuzeydeki İsrailli Araplar ve Doğu Kudüs de dahil olmak üzere 2,5 ton un, 4 ton pirinç, 920 litre sıvı yağ, 2,5 ton şeker, 1,5 ton makarna, 39 bin litre su, 900 kilo bakliyat, 700 kilo reçel ve konserve bağışladığını belirten Magen David Adom Uluslararası Direktörü Yoni Yagodovsky, ''Önce 2 günlük bir kampanya planlamıştık, ancak bağış çağrısına cevap o denli büyük oldu ki, yardım toplama süresini 2 gün daha uzattık'' dedi. 
     Yagodovsky, toplanan yardımların Cuma günü Aşdod limanından gönderildiğini de belirtti. 
     Bu kampanyanın, İsrail'de felaket kurbanları için dün başlayan ülke çapındaki para yardımı kampanyasına olan ilgiyi de artırması bekleniyor. 
     İsrail Ordusu, felaketin hemen ardından ilaç, su, yiyecek, battaniye ve jeneratörleri içeren insani yardım malzemesini, 50 kişilik personelle birlikte Sri Lanka'ya göndermişti. 
     Magen David Adom ilk yardım kuruluşu da 100 bin dolar değerinde serum yollamıştı. 
     
</TEXT>
</DOC>
