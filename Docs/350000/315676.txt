<DOC>
<DOCNO> 315676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun09.html </URL>
<DATE> 2005/02/16/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de "Türkiye'ye teşekkür" tasarısı... 
</HEADLINE>
<TEXT>

     ABD kongre üyesi Ed Whitfield, ABD Temsilciler Meclisi'ne, Türkiye'nin Afganistan Uluslararası Yardım Gücü ISAF'ın komutasını almasını öven bir tasarı sundu. 
     ABD Temsilciler Meclisi'ndeki Türk Dostluk Grubu üyesi olan Whitfield'e, Demokrat Parti Florida Milletvekili Robert Wexler ve Cumhuriyetçi Parti Texas Milletvekili Kay Granger da destek verdi. 
     Whitfield, tasarıyı sunarken yaptığı açıklamada, Türkiye'nin terörizmle savaşta önemli bir müttefik olduğunu belirtti ve ''Türk ordusu, dünyada en iyi eğitilmiş ve donatılmış ordulardan biridir. ISAF'ta yeniden birinci sınıf liderlik sergileyeceklerine kuşkum yok. Türkiye, Geniş Ortadoğu'da barış ve istikrarı garanti etmek için liderlik rolü üstlendi ve Afganistan'da demokrasiyi koruma yolunda liderlik ediyor'' dedi. 
     Robert Wexler da, Türk hükümetinin terörizmle savaşta kararlı destek sergilemesini övdü ve Türkiye'nin ISAF'in komutasını almasının, Türk-Amerikan ilişkilerini güçlendirmeye yönelik olumlu bir adım olduğunu kaydetti. 
     Kongre üyesi Kay Granger da Türkiye'nin terörizmle savaşta ve Afganistan'da demokrasinin korunmasındaki katkılarını öven bu tasarının destekçilerinden biri olmaktan duyduğu memnuniyeti dile getirdi. 
     Tasarıda, Türkiye'nin, Aralık 2001'den beri ISAF'ta sürekli hizmet verdiği, Haziran 2002 ile Şubat 2003 tarihleri arasında ISAF'ın komutasını yürüttüğü ve bu güce askeri malzeme katkısında bulunduğu, Türkiye'nin bu ay yeniden ISAF'ın komutasını devraldığı anlatılıyor. Türkiye'nin, Afgan Ulusal Ordusu ve sivil polis gücünün eğitimine katıldığı, üniforma ve ekipman sağladığı belirtilen tasarıda, eski Dışişleri Bakanı Hikmet Çetin'in Afganistan'da NATO temsilcisi olarak görev yaptığı hatırlatılıyor. Tasarıda, Türkiye'nin Afganistan'daki pek çok imar projesinde rol aldığı, eğitim, tarım, sağlık alanlarında yardım ettiği belirtiliyor. 
     ABD Temsilciler Meclisi'ne sunulan tasarıda, ''Türkiye Cumhuriyeti'ne, ISAF'ın komutasını alması ve terörizmle savaşta hayati bir unsur olarak Afganistan'ın istikrarına sağladığı katkıya teşekkür ederiz'' deniliyor. 
     
</TEXT>
</DOC>
