<DOC>
<DOCNO> 304394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo20.html </URL>
<DATE> 2005/01/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tanjevic Türkiye'nin şampiyonaya ev sahipliği yapma hakkı alması zaferdir 
</HEADLINE>
<TEXT>

     Basketbol Federasyonu'nun 2010 Dünya Erkekler Şampiyonası'na ev sahipliği yapma hakkını elde etmesinin öyküsü, federasyonun düzenli olarak çıkardığı 20 10 Dergisi'nin özel sayısında yer aldı. 
     20 10 Basketbol Gazetesi adıyla çıkarılan dergide, Dünya Şampiyonası'na ev sahipliği yapacak ülkenin belirlenmesi için geçen ay Malezya'da yapılan oylama öncesinde yaşanan gelişmeler ile Türkiye'nin şampiyonaya ev sahipliği yapma hakkını elde etmesiyle ilgili çeşitli otoritelerin görüşlerine yer verildi. 
     Dergiye konuyla ilgili açıklama yapan A Milli Takım Antrenörü Bogdan Tanjevic, Türkiye'nin şampiyonaya ev sahipliği yapma hakkını elde etmesinin müthiş bir zafer olduğunu belirtti. 
     Tanjevic, o sırada Türkiye'ye destek için Malezya'da bulunduğunu kaydederek, şöyle dedi 
     ''Ben Basketbol Federasyonu çalışanı olarak değil, gönüllü olarak Malezya'ya gittim ve heyete destek olmaya çalıştım. Benim varlığım belki de heyetteki diğer insanlara, toplantı için hazırlanmak konusunda daha fazla zaman bıraktı. Daha önce tanıştığım ve samimi olduğum insanlarla Türkiye ve Türk basketbolu hakkında konuştum. Kimilerine göre bu lobi yapmaktı. Ama ben bunu lobi olarak nitelendirmiyorum. Lobi ancak politikada olabilecek bir şey. Ben sadece insanları bilgilendirdim. Aynı dili konuştuğum, ilişkimin olduğu insanlarla diyalog kurarak, onlara Türkiye'nin bu organizasyonu ne kadar çok istediğini ve nasıl bir potansiyele sahip olduğunu ifade ettim.'' Malezya'da bulunduğu süre içinde Türk heyetine sürekli destek vermeye çalıştığını vurgulayan Tanjevic, ''Sonuçta benim yaptığım önemli bir katkı yoktu. Bu zaferin temelleri, yıllar öncesine dayanıyor'' dedi. 
     Türkiye Milli Olimpiyat Komitesi TMOK Başkanı Togay Bayatlı ise Dünya Basketbol Şampiyonası'nı almanın yarı yarıya olimpiyat oyunlarını almak olduğunu ifade etti. 
     
</TEXT>
</DOC>
