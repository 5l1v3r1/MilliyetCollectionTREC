<DOC>
<DOCNO> 322314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur55.html </URL>
<DATE> 2005/03/09/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Cannes'da İstanbul rüzgarı... 
</HEADLINE>
<TEXT>

     Fransa'nın Cannes kentinde düzenlenen ve dünyanın en büyük gayrımenkul fuarlarından olan MIPIM'a katılan İstanbul, yabancı yatırımcıların büyük ilgisini çekiyor. 
     Fuarda 800 metrekarelik bir standda 10 prestij projesini görücüye çıkaran İstanbul Büyükşehir Belediyesi, fuarın en çok ilgi çeken bölümü oldu. 
     Fuarın İstanbul bölümünü gezen ve yetkililerden bilgi alan Fas Kraliyet ailesinden işadamı Fuad Layachi, AA muhabirine yaptığı açıklamada, Türkiye'nin AB'ye girmesini istediklerini, bu durumda yatırımcıların da önünün açılacağını ifade ederek, halen Antalya'da bir otel inşa ettiklerini söyledi. 
     Layachi, İstanbul ve Antalya'da yeni yatırımlar yapmak istediklerini kaydederek, ''İstanbul'da toplu konut projeleriyle ilgileniyoruz'' dedi. 
     Fuarda sergilenen Şişli Kültür Merkezi'nin yatırımcı ortaklarından Cevahir Holding Yönetim Kurulu Başkanı İbrahim Cevahir de bu fuarın Türkiye için önemine işaret ederek, fuarda özellikle Ortadoğu ülkelerindeki para sahiplerinin Türkiye'ye sıcak baktıklarını söyledi. 
     Cevahir, Şişli'deki merkezin, dünyanın 2 numaralı alışveriş merkezi olacağını dile getirerek, Türkiye'nin yatırımcılara kucağını açmasını istediklerini belirtti. 
     İstanbul Büyükşehir Belediyesi Yerleşmeler Kentsel Dönüşüm Müdürü Lütfi Altun da fuarda İstanbul'un projelerinin gördüğü ilgiye dikkati çekerek, İstanbul'daki yatırımların gerçekleşebilmesi için tüm yatırım işlerini organize eden Kalkınma Ajansı kurulması gerektiğini söyledi. 
     Altun, bu ajansın kurulması durumunda kentin 4-5 yıl içinde 25 milyar doları aşan yatırımı çekeceğini belirtti. 
     Bu arada, İstanbul Büyükşehir Belediye Başkanı Kadir Topbaş, fuar çerçevesinde bulunduğu Cannes'da yabancı yatırımcılara özel sabah kahvaltısı ve akşam yemeği verdi. Çeşitli iş imkanlarının görüşüldüğü buluşmalarda en çok İstanbul'un geleceği ele alındı. 
     Fuara, İstanbul'dan Fatih Belediye Başkanı Mustafa Demir, Zeytinburnu Belediye Başkanı Murat Aydın, Küçükçekmece Belediye Başkanı Aziz Yeniay ve Kartal Belediye Başkanı Arif Dağlar da katıldı. 
     
</TEXT>
</DOC>
