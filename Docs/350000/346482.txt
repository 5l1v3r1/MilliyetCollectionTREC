<DOC>
<DOCNO> 346482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur17.html </URL>
<DATE> 2005/05/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Mut'a yumurta büyüklüğünde dolu yağdı 
</HEADLINE>
<TEXT>

     Mersin’in Mut İlçesi’nde yağan yumurta büyüklüğündeki dolunun, 5 bin 400 hektarlık bahçede zarara neden olduğu, meteoroloji kayıtlarında ise bu kadar iri çaplı dolu yağışın bulunmadığı bildirildi. 
     Mut Kaymakamı Harun Kaya, AA muhabirine yaptığı açıklamada, dün akşam saatlerinde başlayan ve yaklaşık 20 dakika süren yumurta büyüklüğündeki dolu yağışının ilçeye bağlı Yapıntı Köyü’nde etkili olduğunu belirtti. 
     İlçe Tarım Müdürlüğü’nce oluşturulan hasar tespit komisyonunun ilk belirlemelerine göre, önemli bir bölümü kayısı ve zeytin ağaçlarından oluşan 5 bin 400 hektar ekili tarım alanının zarar gördüğünü vurgulayan Kaymakam Kaya, "Hasarın parasal boyutuyla ilgili çalışmalar sürüyor" dedi. 
     Kaya, yerde buz yığınlarının oluşmasına neden olan, yaşamı olumsuz etkileyen ve zaman zaman hindi yumurtası büyüklüğüne ulaşan dolu nedeniyle bazı araçların camlarının kırıldığını, çok sayıda tavuğun telef olduğunu anlattı. 
     Mut İlçe Tarım Müdürü Murat Orhan ise hasar tespit komisyonunun çalışmalarını sürdürdüğünü, hazırlanacak bir raporu İl Tarım Müdürlüğü aracılığıyla Tarım ve Köyişleri Bakanlığı’na ulaştıracaklarını kaydetti. 
     Orhan, "Dolunun neden olduğu zararın parasal boyutu araştırılıyor. Vereceğimiz rapor değerlendirildikten sonra zarar gören çiftçilere nasıl bir destek sağlanacağı bakanlığımızın takdirindedir" diye konuştu. 
     Bu arada, Adana Meteoroloji Bölge Müdürlüğü yetkilileri, Doğu Akdeniz’i kapsayan meteorolojik kayıtlarında, yumurta büyüklüğündeki dolu yağışının bulunmadığını bildirdiler. 
     Bahar aylarının dolu yağışı için en riskli dönemler olduğunu vurgulayan yetkililerin verdiği bilgiye göre, 99 çeşit meteorolojik olaydan birisi olan dolu yağışı, yüksek seviyedeki serin havayla alt seviyedeki sıcak havanın birbiriyle karışması sonucu oluşuyor. Rakım yükseldikçe dolu riski de artıyor. 
     Meteorolojide, "Kararsız hava" diye tanımlanan ve zaman zaman 4 mevsimin birden yaşandığı hava durumu, Doğu Akdeniz’de 1 Haziran’a kadar etkisini sürdürecek. 
     Özellikle iç ve yüksek kesimlerde sağanak ve gök gürültülü sağanak yağış görülecek. Yağışlar yüksek kesimlerde etkili olacak. En yüksek hava sıcaklığı 25-30, en düşük hava sıcaklığı ise 15-20 derece civarında olacak. 
     
</TEXT>
</DOC>
