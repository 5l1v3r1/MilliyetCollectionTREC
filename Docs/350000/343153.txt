<DOC>
<DOCNO> 343153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/guncel/gun04.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sürgün' gibi atama davası 
</HEADLINE>
<TEXT>


Çorum'da 7 memur, AKP'li belediye başkanının, kendilerine 'oda hapsi gibi görev' verdiği iddiasıyla mahkemeye gitti 

ŞÜKRAN PAKKAN İstanbul 

AKP'li Turan Atlamaz'ın başkanlığını yaptığı Çorum Belediyesi'nde, daha önce başkan yardımcılığı görevlerinde de bulunan Bekir Çakmak ve Tümer Akyüz ile 5 üst düzey memurun siyasi nedenlerle sürgün edildikleri iddia edildi. Memurlar, İdare Mahkemesi'ne hukuka aykırı işlemlerin iptali istemiyle dava açtı. 
İddialara göre, kadrolu 7 kişi, Atlamaz tarafından "Afet Master Planı Komisyonu"nda görevlendirildi. Komisyon başkanlığına ise, Çakmak getirildi. Yeni görev yeri olarak gösterilen merkez binaya 4 kilometre uzaktaki İtfaiye Binası'nın ikinci katındaki 20 metrekarelik odada ise, masa ve 8 sandalyeden başka bir şey yoktu. 
Böyle bir görevlendirmeyle memurların sürgün edilmesinin amaçlandığını belirten Çakmak, "Bize oda hapsi cezası verdiler. 20 metrekarelik odada elimiz kolumuz bağlı oturuyoruz. K ğıt, kalem bile göndermiyorlar. Bize, 'Emekliliğini iste' diyorlar. Siyasi ve sosyal düşünce farklılığından kaynaklanıyor" dedi. 
Atlamaz ise, "Çalışma ahengini bozacak tavır sergileyen arkadaşlar bunlar. Görev verdik mi, sürgün diyorlar. Çalışmamak için yapıyorlar bunu." diye konuştu. 


</TEXT>
</DOC>
