<DOC>
<DOCNO> 318581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy25.html </URL>
<DATE> 2005/02/25/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Cumhurbaşkanı Sezer 2 kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 03 sayılı ''Türkiye Cumhuriyeti ile Avrupa Birliği Arasındaki Mali İşbirliği Çerçevesinde Temin Edilecek Mali Yardımların Uygulanmasına İlişkin Çerçeve Anlaşmasının Onaylanmasının Uygun bulunduğuna Dair Kanun'' ile 05 sayılı ''Türk Silahlı Kuvvetleri İç Hizmet Kanununda Değişiklik Yapılmasına Dair Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, söz konusu kanunlar yayımlanmak üzere Başbakanlığa gönderildi. 
     03 sayılı kanun, 14 Mayıs 2004 tarihinde Ankara'da imzalanan Türkiye Cumhuriyeti ile AB arasındaki mali işbirliği çerçevesinde temin edilecek mali yardımların uygulanmasına ilişkin çerçeve anlaşmanın onaylanmasını uygun buluyor. 
     Bakanlar Kurulu, anlaşmanın eklerinde değişiklik yapmaya yetkili olacak. 
     05 sayılı ''Türk Silahlı Kuvvetleri İç Hizmet Kanununda Değişiklik Yapılmasına Dair Kanun'', hayati önem taşıyan hastalıkları nedeniyle tedavileri devam ederken terhis edilen yedeksubay, erbaş ve erlerle, askeri okullarla ilişiği kesilen öğrencilerin tedavilerinin sürdürülmesine imkan sağlıyor. 
     Yeni düzenleme ile askerlik yaparken hayati öneme haiz bir hastalığının bulunduğu resmi sağlık kurulu raporuyla tespit edilen ve tedavileri sürmekteyken terhis edilen yedeksubay, erbaş ve erlerin tedavilerine devam edilecek. 
     Bu hastaların tedavi süresi bir yıla kadar olabilecek. Askeri hastanelere sevk edilen hasta ile refakatçilerine, gidiş ve dönüş yol ücreti ile gündelik ödenecek. 
     Uzun süreli tedavi gerektiren hastalıklar nedeniyle okullarla ilişiği kesilen askeri öğrencilerin tedavileri de ilişiklerinin kesilmesine neden olan sağlık sorunu giderilinceye kadar askeri sağlık kurum ve kuruluşlarının yanında diğer resmi sağlık kurumlarında da sürdürülecek. Bu hükümden, yasanın yürürlüğe girmesinden önce söz konusu nedenle okullardan ayrılmış olan öğrenciler de yararlanacak. 
     
</TEXT>
</DOC>
