<DOC>
<DOCNO> 301626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy23.html </URL>
<DATE> 2004/12/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan Bol keseden dağıtırsanız, memurun maaşını ödeyemezsiniz 
</HEADLINE>
<TEXT>

     Başbakan Recep Tayyip, Türkiye'de ekonomik kalkınmanın demokrasinin eseri olduğunu belirterek, ''Demokrasi geliştikçe ekonomi gelişecektir'' dedi. 
     Erdoğan, TBMM Genel Kurulu'nda 2005 yılı bütçesi üzerinde getirilen eleştirileri yanıtlarken, AK Parti'nin ekonomi siyasetini, iş görme pratiğini anlattı. 
     Bazılarının, hala güçlü bir ekonomi olmadan güçlü bir demokrasi olmayacağını iddiasında bulunduğunu ifade eden Başbakan Erdoğan, ''Yani önce milli gelirini artır, sonra demokrasiyi geliştir diyorlar. Bu iddia, külliyen yalandır, yanlıştır'' dedi. 
     Demokrasi ve hukuku, kalkınmanın olmazsa olmaz dayanağı ve şartı olarak gördüklerini kaydeden Başbakan Erdoğan, bu nedenle demokrasiyi ve AB sürecindeki reformları önemsediklerini söyledi. 
     ''Ekonomik kalkınma demokrasinin eseridir. Demokrasi geliştikçe ekonomi gelişecektir'' diyen Başbakan Erdoğan, Türkiye ekonomisinin AK Parti döneminde büyük bir atılım gerçekleştirdiğini, yalnızca 2000 ve 2001 krizlerinin etkilerini silmekle kalmayıp, on yılların kronik sorunlarına da neşter vurduğunu bildirdi. 
     Erdoğan, şöyle konuştu 
     ''AK Parti, ekonomik sorunlara özgün, yerli, akılcı, sürdürülebilir ve kalıcı çözümler getirmiştir. 
     İki yıl gibi kısa bir süre zarfında parti programımızda, hükümet programımızda ve acil eylem planımızda belirlenen hedeflere çok büyük oranda ulaşılmış, hatta bu hedeflerin bir kısmı aşılmıştır. 
     Hükümetimizin ekonomi politikaları, geçmiş hükümet dönemlerinde olduğu gibi, asla günü kurtarmaya yönelik olmamış, popülizmden uzak durulmuş, kararlılıktan, disiplinden asla taviz verilmemiştir. 
     Ekonomi yönetiminde, bugünü değil, yarını değil, ülkenin geleceğini öngören bir vizyona sahibiz. Türkiye'nin kaynaklarını Türkiye'ye kazandırıyoruz. Ekonomide temel anlayışımız, işsizliğin, yoksulluğun, gelir dağılımındaki adaletsizliğin çözümüne odaklanmıştır. 
     Yalnızca grafiklerden, göstergelerden, tablolardan ibaret bir ekonomik gelişmenin eksik olacağı anlayışıyla hareket edilmiş, ekonomideki iyileşmenin toplumun tüm kesimlerine eşit şekilde ulaşabilmesi asıl amaç olarak benimsenmiştir.'' 
     
     ''GELİR ADALETSİZLİĞİ ARTMADI'' 

     Başbakan Erdoğan, makroekonomik göstergelerdeki iyileşmenin sokağa yansıması için azami çaba sarf edildiğini, bu konuda da çok önemli mesafeler katedildiğini ifade ederek sözlerini şöyle sürdürdü 
     ''İddiaların aksine bizim dönemimizde yoksullaşma, kesimler arasındaki gelir adaletsizliği artmamış, aksine yeterli olmasa da nispi iyileşmeler sağlanmıştır. 
     Bakınız, toplumun en alt gelir düzeyini oluşturan yüzde 20'lik kesim 2002 yılında Gayri Safi Milli Hasıla'nın yüzde 5.3'ünü alırken, 2003'te bu oran yüzde 6'ya çıkmıştır. 
     Buna karşılık en üst gelir düzeyindeki yüzde 20'lik kesimin payı 2002 yılında 50.1 iken, 2003 yılında bu rakam 48,3'e gerilemiştir. 
     Görüldüğü gibi gelir dağılımındaki eşitsizlik makası da artık daralma yoluna girmiştir.'' 
     
     KRONİK SORUN 

     Türkiye ekonomisinin kronik sorununun, yüksek ve belirsiz enflasyonun, 34 yıl boyunca Türkiye'de adeta birkaç neslin kabusu olduğunu kaydeden Erdoğan, şöyle konuştu 
     ''Tabii burada 1999'daki IMF uygulamalarının bir neticesi olarak bu gösterilirken, öbür taraftan da IMF ile ilgili anlaşmaların yanlış olduğu anlayışına ulaşmak, inanıyorum ki konuşma içinde bir çelişkiyi ortaya çıkarıyor. Türkiye'de bir ara yüzde 130'a kadar ulaşan enflasyonun, iktidarı devraldığımız andan itibaren istikrarlı ve kalıcı bir düşüş trendine girmiştir.'' Enflasyon oranlarında aylık bazlarda negatif oranların ve yıllık bazda tek haneli seviyelerin AK Parti Hükümeti döneminde gerçekleştiğini anlatan Erdoğan, şöyle devam etti 
     ''2004 yılı için yüzde 12 gibi iddialı bir hedef belirlemiştik. Görünen o ki yüzde 10 ile enflasyonu bitireceğiz. 
     Geçmişte yıllık yüzde 30, yüzde 50, hatta bazı dönemlerde yüzde 100'ün üzerinde artış gösteren ürünler bugün çok küçük oranlarda artmaktadır. Burada, iki yıldır ısrarla üzerinde durduğumuz bir konuyu yeniden belirtmekte fayda görüyorum. 
     Enflasyonun düşmesi, fiyatların düşmesi değil, fiyat artış hızının düşmesidir. 'Enflasyon düştü, ama dana eti şu kadar arttı, peynirin fiyatı bu kadar arttı, şeker şuradan şuraya geldi, benzine şu kadar zam yapıldı' diyenler, lütfen ellerini vicdanlarına koysunlar. 
     Ekim 2002'de 578 milyon TL civarında olan ortalama memur maaşı, Ekim 2004 itibariyle 748 milyon TL rakamına ulaşmıştır. Yüzde 33'lerden tek haneli rakamlara kadar gerileyen bir enflasyona rağmen, memur maaşları ortalama olarak yüzde 30'a yakın bir oranda artış göstermiştir. 
     
     ''İKİ KOYUN GÜTMEYEN'' 

     Bakın bir taraftan enflasyon düşüyor, öbür taraftan memurumuzun maaşı artıyor. Hayatında iki koyun gütmeyen maalesef bu sıkıntıyı yaşıyor işte. Bu iş masada oturularak olmaz, yaşamakla olur. Hayatı yaşarsanız o zaman bunun ne derece önemli olduğunu anlarsınız. Biz Türkiye Cumhuriyeti Devleti'nin yönetiyoruz. Böyle bol keseden bunu dağıtmaya başladığınızda ondan sonra memurun, işçinin maaşını ödeyemez hale gelirsiniz. Bu ülkede, unutmayın gecelik faizlerin yüzde 7500'lere çıkmasının ardında da bu mantık yatıyordu işte. Bunu özellikle vurgulamak istiyorum. Ama şimdi istikrar var, güven var. Bunu böyle yönetmek durumundayız. Gelir gelmez 'cepleriniz şişecek' demedik. 3 yıl dedik, daha 2. yılın sonundayız. Türkiye, şu anda güven ve istikrar ülkesi olmuştur.'' Erdoğan, Türkiye'nin zincirlerini kırdığını, atılıma geçtiğini ve onu durdurmanın hiç kimsenin harcı olmadığını ifade etti. 
     Erdoğan, ''1 Ocak 2005 Cumartesi günü, Türkiye hakettiği, özlediği, beklediği parasına kavuşacak, parasına itibarını iade edecektir'' dedi. 
     Başbakan Erdoğan, 2005 yılı bütçesinin tümü üzerinde yaptığı konuşmada, yıllar yılı ihmal edilen Bağ-Kur'luların gelirlerinin, geçen iki yıl içinde nihayet nefes alınabilir bir noktaya çekilebildiğini söyledi. 
     Ekim 2002'den bu yana 6. basamaktaki Bağ-Kur'lu esnafın aylıklarında gerçekleşen artış oranının yüzde 91 olduğunu anlatan Başbakan Erdoğan, Ekim 2002'de ortalama olarak 189 milyon TL aylığa sahip olan bir Bağ-Kur'lu esnafın bugün ayda ortalama 361 milyon TL gelire sahip olduğunu bildirdi. 
     Erdoğan, şöyle konuştu 
     ''Yine 6. basamaktaki Bağ-Kurlu çiftçimizin Ekim 2002'de ortalama olarak 110 milyon TL olan maaşı, Ekim 2004'te yüzde 130.9'luk bir artışla olarak 254 milyon TL seviyesine yükselmiştir. Aynı dönem içinde ortalama SSK aylığı da 282 milyon TL'den yüzde 58.9'luk artışla 448 milyon TL'ye çıkmıştır. 
     Bu artış ve ödemeler, kriz şartlarını aşabilmek adına sıkı mali politikalar uygulama yükümlülüğünde olduğumuz bir dönemde ekonomik imkanlarımızı sonuna kadar zorlayarak gerçekleştirdiğimiz düzenlemelerdir.'' 
     
     ''ALIM GÜCÜNDE ARTIŞ...'' 

     Başbakan Erdoğan, enflasyonun dizginlenemediği bir ekonomik yapı içinde ücret artışlarının çoğu zaman alım gücünü arttırmadığını bildiklerini belirterek, ''Şunu rahatlıkla ifade edebilirim ki, bu durumun aksine hükümetimizin son iki yılda izlediği gerçekçi ekonomik politikalarla insanlarımızın alım gücünde de kayda değer artışlar yaşanmıştır'' dedi. 
     Erdoğan, şöyle devam etti 
     ''Bakınız asgari ücretli bir vatandaşımız eline geçen aylık tutarla Ekim 2002'de 190 kg ekmek alabilirken, bugün asgari ücretle 258 kg ekmek alabilmektedir. Ekim 2002'de bir asgari ücretli 181 kg makarna alabilirken, bugün 297 kg makarna alabilmektedir. O gün 151 litre süt alınabiliyordu, bugün 203 litre alınabiliyor. Ve bir başka örnek, Ekim 2002'de bir asgari ücretli 80 kg kuru fasulye alabilirken, bugün 122 kg alabilmektedir. 
     Ekim 2002 ile Ekim 2004 arasında buzdolabı fiyatları ortalama yüzde 29, çamaşır makinesi fiyatları yüzde 35 azalmıştır. Bundan haberiniz var mı Buzdolabı, fırın, çamaşır ve bulaşık makinesinin içinde bulunduğu toplam beyaz eşyada 2002'de 1 milyon 950 bin adetlik bir satış gerçekleşirken, 2004'te bu rakam yüzde 91 oranında bir artışla 3 milyon 725 bin adede yükseldi. 2002-2004 seneleri arasında gerçekleşen satış tam 7.5 milyon adettir yaklaşık olarak. 
     Türkiye 16 milyon haneden oluşan bir toplum olduğuna göre, son iki yıl içinde Türkiye'deki ailelerin en az yarısının beyaz eşya satın aldığını veya beyaz eşyasını yenilediğini söyleyebiliriz. 
     Bu ilginç tablo, toplumumuzda hayat standardının da yaşanan iyileşmelere paralel olarak yükselme eğilimine girdiğini açıkça gösteriyor.'' 
     
     ''BAŞKA YERDE Mİ YAŞIYORSUNUZ '' 

     Başbakan Erdoğan, kendisine laf atılması üzerine, ''ben Türkiye'de yaşıyorum, siz başka yerde yaşıyorsunuz herhalde..'' diye karşılık verdi. 
     Tüpgaz ve mazot fiyatlarındaki artışa ilişkin eleştirileri rakamsal verilerle yanıtlayan Erdoğan, CHP'lilere, ''burada da yanlış bilgilendirme var. Maalesef sufle edenler yanlış bilgi vermişler. 25 aydır hiç zam yapılmadı, tam aksine indirim yapıldı.'' diye seslendi. Erdoğan, ekonomideki iyileşmenin sadece makro ekonomik göstergelerle sınırlı olmadığını, Türkiye'nin günlük hayata da yansımaya başlayan çok yönlü bir gelişme çizgisi yakaladığını söyledi. Erdoğan,''Bir yandan enflasyon düşüyor, bir yandan ücretlerde imkanlara nispetle önemli saymamız gereken artışlar sağlanıyor, diğer yandan da temel ihtiyaçların maliyetlerinde azalmalar yaşanıyor'' dedi. 
     
     YTL'YE GEÇİŞ 

     ''Enflasyonla mücadele edeceğiz'' diye gelenlerin, ''enflasyonun altında kalarak ezildikleri için TL'ye yeni sıfırlar ekleyerek günü kurtardıklarını'' ifade eden Başbakan Erdoğan, şöyle konuştu 
     ''Dünyada en çok sıfıra sahip banknot maalesef bizim banknotumuz olmuştur. Hükümetimiz döneminde paramızdan sıfırları atma hedefi de nihayet gerçekleşmiştir. 
     1 Ocak 2005 Cumartesi günü, gece saat 24.00'ü geçer geçmez YTL tamamen piyasaya arzedilecek. Türkiye hakettiği, özlediği, beklediği parasına kavuşacak, parasına da itibarını iade edecektir. 
     Türkiye'nin nerelerden nerelere geldiğini görmek için bundan daha iyi bir örnek olamaz herhalde. 
     Güçlü bir ekonominin, güçlü bir ülkenin, kararlılığın, güvenin ve istikrarın en somut göstergesi, birkaç gün sonra tedavüle sokacağımız Yeni Türk Lirası'dır. Ancak, bazı başarılarımızda olduğu gibi buna da kulp takma gayreti içinde olanlar var. 
     Milletin sevincine ortak olamayanlar, Cumartesi günü ülke genelinde yaşanacak bayram havasını idrak edemeyenler olabilir, var. 
     'Zamanı değildi', 'enflasyonu azdıracak', 'millet uyum sağlayamayacak' diyerek bu sevinci gölgelemeye çalışanlar var. Oysa Türkiye zincirlerini kırmıştır, atılıma geçmiştir ve onu durdurmak hiç kimsenin de harcı değildir. 
     Makroekonomik göstergelerde elde ettiğimiz bir başka başarı ise büyümede olmuştur. 
     2004 yılının ilk 9 ayında özel kesim tarafından gerçekleştirilen sabit sermaye yatırım tutarı 45 katrilyon liradır. Bu yatırımın 30 katrilyon lira tutarındaki kısmı makine ve teçhizat yatırımıdır. 
     Bu rakamlar, önümüzdeki dönemde Türkiye'nin üretim, ihracat ve büyüme potansiyelinin artacağına işaret etmektedir.'' 
     
     İŞSİZLİK 

     Türkiye'nin işsizlik konusunda arzu edilen seviyeye gerileme sağlamadığını ifade eden Başbakan Erdoğan, yüzde 10 civarında olan işsizlik oranının yüzde 9.7'ye geriledeğini bildirdi. Erdoğan, istihdama giren insan sayısının her yıl 500 bin civarında olduğu belirterek, ''yani işsizlik oranı artmıyor, çok az da olsa oran azalıyor. İşgücüne katılım absorbe ediliyor''dedi. 
     Özel sektör yatırımlarındaki artış ve tarım kesimine uygulanacak yeni teşviklerin devreye girmesiyle işsizlikte de önemli bir iyileşme beklendiğini anlatan Başbakan Erdoğan, şöyle devam etti 
     ''İhracatta Cumhuriyet tarihimizin rekorları kırılmaktadır. Baykal bazı rakamlar verdi. Bunları oransal olarak ele almakta fayda var. Oransal olarak ele aldığımız zaman 2001 yılından 2004'e kadar bu oranların hemen hemen aynı olduğunu göreceksiniz. 
     1999 yılında Türkiye'nin ihracatı 26.5 milyar dolardı. Bu yılı sonu itibarıyla beklenen rakam 60 milyar dolardır. Nereden nereye geldik. İthalat 1999'da 40.6 milyar dolardı, şimdi ise 90 milyar dolar. Buna baktığımız zaman çok da farklı olmadığını görürüz.'' 
     
     CARİ AÇIĞIN KIRMIZI IŞIĞI 

     CHP'lilerin cari açığa yönelik sözleri üzerine, Başbakan Erdoğan, ''ne kadar cari açık dediyseniz de cari açığın kırmızı ışıkları yanmış olsaydı ülke batmıştı zaten. Maaşları ödeyemez duruma gelirdik. Böyle bir sıkıntı yok, gayet rahatız'' dedi. 
     ABD'de borcun GSMH'ye oranının yüzde 60, Japonya'da yüzde 169, İtalya'da yüzde 106, Kanada'da ise yüzde 185 olduğunu belirten Erdoğan, ABD'nin kamu borç stokunun 6.5 trilyon dolar, İtalya'nın 1.2 trilyon dolar olduğunu anlattı. 
     Erdoğan, şöyle konuştu 
     ''Türkiye'nin borç stoku milli gelire oranla ciddi oranda azalmaya başlamıştır. Nerelerden nerelere geldik. Görevi devraldığımızda bu oran yüzde 91 idi. Şimdi ise 70.5. 
     Yıl sonu itibarı ile bunun 69 küsura ineceği görünüyor.'' 
     
     ÜRÜN DESTEKLEME 

     Tarım ürünleride ''ürün ve üretimde destekleme primi politikasına'' geçeceklerini belirten Erdoğan, bu konuda kararlı olduklarını vurguladı. 
     Erdoğan, tarıma yönelik düşük faiz imkanı tanındığını, uygulanan tarımla ilgili faiz konusunda yanlış bilgilendirmeler yapıldığını ifade etti. CHP Genel Başkanı Deniz Baykal'ın yüzde 130 gibi bir temerrüt faizinden bahsettiğini anımsatan Erdoğan, ''yanlış bir bilgilendirme, rakam bu değil, nereden aldıysanız size yanlış bilgiler veriliyor. Ben bir genel başkan olarak meslektaşımın yanlış bilgilendirilmesine üzülüyorum'' dedi. 
     Sataşmaların sürmesi üzerine Başbakan Erdoğan, resmi belgelere dayanak konuştuğunu belirterek, bunları her ortamda tartışabileceğini ifade etti. Başbakan Erdoğan, çiftçilere verilen kredilerin faizlerinin yüzde 19.5'lara ineceğini bildirdi. 
     Başbakan Erdoğan, CHP'lilerin baraj ve göletler konusunda laf atmaları üzerine ''tribünlere oynamayalım. Ülkenin plan programı içindeki gerçeklere bakalım. Biz plan, proğram içinde eğiliyoruz. Tamamlanma aşamasına gelen baraj ve göletlerin hepsini bitireceğiz. Yavaş yavaş diğerlerine geleceğiz'' açıklamasında bulundu. 
     Oturumu yöneten TBMM Başkanı Bülent Arınç, CHP İzmir Milletvekili Ali Rıza Bodur'un laf atmalarını sürdürmesi üzerine, ''Sayın Bodur, lütfen konuşmanıza dikkat edin. Müdahalenin de bir adabı var. Hatibin her kelimesine müdahale etme hakkınız yok. Konuşmasının tamamını beğenmek zorunda değilsiniz'' diyerek uyardı. 
     KOBİ'lere önceki dönemlere göre daha çok destek verdiklerini anlatan Başbakan Erdoğan, esnafa yönelik kredilerin yüzde 30'lara düşürüldüğünü, gelecek yıl da 5 puan daha indirileceğini bildirdi. 
     Sağlık hizmetlerine de değinen Başbakan Erdoğan, devam eden hastaneleri önem sırasına göre ve imkanlar ölçüsünde bitirmenin gayreti içinde olduklarını ifade etti. 
     
     BİLET FİYATLARININ ZAMLANMASI 

     Başbakan Erdoğan, Ankara Büyükşehir Belediyesi'nin yolcu taşıma ücretlerine yapacağı zama yönelik eleştirileri yanıtlarken, belediyenin 31 aydan sonra ilk kez petrol fiyatlarınaki artışa paralel olarak zam yapacağını ifade etti. 
     Erdoğan, CHP Mersin milletvekili Mustafa Özyürek'in laf atması üzerine, ''Adil olalım. 31 ay biletlere zam yapmayan bir belediye var. Belli ki belediye başkanlığı yapmadınız siz. Mali Muşavirlik yapıyorsunuz, bundan kaynaklanıyor. eğer yönetici olsaydınız, bunun hassasiyetini kavrardınız'' dedi. 
     
     A.A'NIN HABERİ 

     Başbakan Erdoğan, Baykal'ın konuşmasında gündeme getirdiği Milli Eğitim Bakanlığı'nın yayınladığı genelge ile ilgili Anadolu Ajansı haberi ile ilgili olarak da şunları söyledi 
     ''Baykal'ın sözünü ettiği yönetmelik özel yurtlar yönetmeliğidir. Getirilen şudur cumhuriyetin temel niteliklerine, Atatürk ilke ve inkılaplarına, Türkiye'nin ülkesi ve milleti ile bölünmez bir bütün olduğu ilkesine aykırı bütün tutum ve davranışlar suçtur. Bu hüküm, herşeyi kapsamaktadır. 
     Bununla ilgili haberi yapan A.A muhabiri, 'tarikat yurtlarına vize' başlığı ile bir haber yapmıştır, böyle birşey olmadığı halde. Görevden alınmasının bu haber ve bizimle de Milli Eğitim Bakanı ile de hiçbir alakası yoktur. Haber, 3 kez tekzip edildiği için muhabir, geri hizmete alınmıştır.'' Baykal'ın bürokratik oligarşi sözlerine de yanıt veren Başbakan Erdoğan, 1950 öncesinde CHP il başkanlarının aynı zamanda il valiliği yaptığını ifade ederek, ''işin kökeninde, ruhunda o vardır aslında. İlk defa bu ruhu, zihniyeti geride bıraktık artık'' dedi. 
     
</TEXT>
</DOC>
