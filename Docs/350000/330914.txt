<DOC>
<DOCNO> 330914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/eko04.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Global finansal akımlar 'görülmemiş' düzeye çıktı 
</HEADLINE>
<TEXT>


Dünya Bankası, gelişmekte olan ülkelere yönelik finansal akımların 1990 krizi sonrası görülmemiş düzeye yükseldiğine dikkat çekti 

WASHINGTON Anka 

Dünya Bankası, gelişmekte olan ülkelere yönelen finansal akımların borç ve sermaye girişi 2004'te 325 milyar dolarla 1990'ların sonunda yaşanan mali krizlerden bu yana görülmemiş bir düzeye yükseldiğine, bu ülkelerin yarısından fazlasında dış borç yükünün arttığına ve iç borçların da dramatik bir şekilde yükseldiğine dikkat çekti. 
Bankanın 'Global Kalkınma Finansmanı 2005 Raporu'nda, dünya ekonomisinin dönüm noktasında olduğu belirtilirken, büyümenin doruk noktasına ulaştığı, global dengesizliklerin belirlenmesine yönelik baskıların büyüdüğü, önemli risklerin ortayı çıktığı belirtildi. Raporda, gelişmekte olan piyasaların, beklenenden daha yüksek faiz oranlarının olası etkisine ve doların düşmesinden dolayı dolara bağlı varlıklar üzerinde olası sermaye kayıplarına karşı açık oldukları uyarısı yapıldı. 
Raporda ayrıca, dünya ekonomisinin büyüme hızında doruğa ulaşıldığı, genel büyümenin yavaşlamasına rağmen bazı gelişmekte olan ülkelerin hızlı büyümeyi sürdüreceği bildirildi. Raporda, Çin, Rusya ve Hindistan gibi ülkelerin bu yıl yüzde 5.7 büyüyeceği, gelişmiş ülkelerde büyüme hızının ise yüzde 2.5 civarına düşeceği belirtildi. 


</TEXT>
</DOC>
