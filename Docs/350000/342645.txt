<DOC>
<DOCNO> 342645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko10.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol son üç ayın en düşük seviyesinde 
</HEADLINE>
<TEXT>



Petrol fiyatları düşüşünü sürdürüyor. ABD'de ham petrol fiyatları varil başına 47.75 dolara kadar inerek son üç ayın en düşük seviyesini gördü. ABD ham petrolü haftayı 48.67 dolardan kapattı. Fiyatlardaki gerilemede ABD'de ham petrol stoklarının beklentilerin üzerinde gelmesi, global talepte meydana gelen yavaşlama ve doların etkili olduğu düşünülüyor. ABD'de petrol fiyatları 4 Nisan tarihinde varil başına 58.28 dolara kadar çıkarak rekor kırmıştı. O tarihten bu yana petrol fiyatları yüzde 17 değer kaybetti. Piyasalarda fiyatlardaki düşüşün alım fırsatı olarak değerlendirilebileceği belirtiliyor. Fiyatlardaki gerilemenin bir süre daha devam edebileceği, fakat ek kapasitenin sınırlı olması ve Çin'den gelen talep baskısı ile petrolün tekrar 50 doların üzerine çıkabileceği ifade ediliyor. Buna karşın yüksek petrol fiyatlarının Çin, ABD ve Japonya'nın talebini azaltacağına dair görüşler de bulunuyor. Londra'da ise brent petrol varil başına 47.81 dolara kadar düşerken, haftayı 1 dolar yükselişle 48.66 dolardan kapattı. 


</TEXT>
</DOC>
