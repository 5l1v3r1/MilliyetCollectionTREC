<DOC>
<DOCNO> 336829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/eko09.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder 600 yatırımcı getiriyor 
</HEADLINE>
<TEXT>


EKONOMİ SERVİSİ 

Türkiye'den ve Almanya'dan toplam cirosu 800 milyar euroya ulaşan 1.200 işadamı, 4 - 6 Mayıs arasında İstanbul'da yapılacak 1. Türk - Alman Ekonomi Kongresi'nde bir araya gelecek. Türk - Alman Ticaret ve Sanayi Odası'nın, Türkiye Odalar ve Borsalar Birliği ve Alman - Türk Sanayi ve Ticaret Odası desteği ile düzenleyeceği kongre, Başbakan Tayyip Erdoğan ve Almanya Başbakanı Gerhard Schröder'in katılımları ile gerçekleştirilecek. 
Kongreye, Mercedes Benz, Metro AG, Deutsche Bank, Siemens gibi Almanya'nın en büyük firmalarının üst düzey temsilcileri katılacak. 600 Alman ve 600 Türk işadamının katılacağı kongrede, iki ülkenin yatırım fırsatları, yeni işbirliği imkanları ve pazardaki son gelişmeler masaya yatırılacak. 
Kongrede Türkiye ve Almanya'nın üretim ve pazar olanakları tanıtılacak. Almanya'dan gelen yatırımcılar için Bursa, Düzce ve Çorlu'da bölgesel inceleme gezileri düzenlenecek. 


</TEXT>
</DOC>
