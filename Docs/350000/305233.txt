<DOC>
<DOCNO> 305233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur37.html </URL>
<DATE> 2005/01/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İddiaya giren liseli katil oldu 
</HEADLINE>
<TEXT>

     Mustafa ÖZDEMİR - Barış DOĞAN DHA 

ZONGULDAK'ta kız arkadaşlarıyla iddiaya giren 17 yaşındaki M.K., ilköğretim okulu öğrencisi 14 yaşındaki Ramazan Seyifoğlu'nu havalı tüfekle başından vurdu. M.K. kanlar içinde yere yığılan Seyifoğlu'nun başındaki yaralarını temizleyip, yara bandı yapıştırdıktan sonra evine bıraktı. Durumu fark eden Ramazan Seyifoğlu'nun ailesi oğullarını hastaneye kaldırdı. Seyifoğlu olaydan bir gün sonra hastanede hayatını kaybetti. M.K. tutuklandı. 
     Devrek İlçesi'nde geçen Cumartesi günü meydana gelen olay şöyle gelişti İsmetpaşa Mahallesi Şehit Emrah Uzunay Sokak'ta oturan ve Devrek Fatih İlköğretim Okulu 7'nci sınıfında öğrenim gören Ramazan Seyifoğlu, Ahmet Taner Kışlalı İlköğretim Okulu'nun bahçesinde arkadaşlarıyla oyun oynamaya başladı. İddiaya göre, okulun bahçesinde bulunan Devrek Çok Programlı Lisesi öğrencisi M.K., geçen cumartesi sabahı elindeki ailesine ait tek saçma atan havalı tüfekle oynarken yanındaki kız arkadaşlarıyla, Ramazan Seyfioğlu'nu vurup vuramayacağı konusunda iddiaya girdi. 
     M.K. elindeki havalı tüfekle Ramazan Seyifoğlu'na 3 defa ateş etti. Başının arka kısmından vurulan Seyifoğlu kanlar içinde yere yığılınca M.K. paniğe kapıldı. M.K., Seyifoğlu'nu belinden tutup sürükleyerek okulun bahçesindeki çeşmeye getirdi. Seyifoğlu'nun başındaki kanı suyla temizleyen Kayapınar, bakkaldan aldığı yara bandıyla da yarayı kapattı. Ramazan Seyifoğlu'nu evine kadar götüren M.K., Seyifoğlu'nu kimseye birşey söylememesi için de tehdit etti. 
     Ramazan Seyifoğlu, evde Uykum var' diyerek hemen yatağa yattı. Oğlunun durumundan şüphelenen anne Gülşen Seyifoğlu, Ramazan'ın başındaki yara bandını çıkartınca biranda yaradan kan akmaya başladı. Paniğe kapılan anne, oğlunu hemen aynı gece Devrek Devlet Hastanesi'ne kaldırdı. Burada çekilen röntgen filminde başında üç saçma tespit edilen Seyifoğlu, SSK Zonguldak Bölge Hastanesi'ne sevkedildi. Ameliyata alınan Ramazan Seyifoğlu, tüm müdahalelere rağmen önceki gün hayatını kaybetti. 
     
     SINIF ARKADAŞLARI YASTA 

     Ramazan Seyifoğlu'nun ölüm haberi öğrenim gördüğü Fatih İlköğretim Okulu'nu yasa boğdu. Seyifoğlu'nun sınıf arkadaşları, evine giderek annesi Gülşen Seyifoğlu'na başsağlığı dileğinde bulunarak karanfil verdi. Seyifoğlu, ailesinin ve arkadaşlarının gözyaşları arasında Yeniköy'deki aile mezarlığında toprağa verildi. 

     
</TEXT>
</DOC>
