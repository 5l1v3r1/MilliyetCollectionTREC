<DOC>
<DOCNO> 326589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun23.html </URL>
<DATE> 2005/03/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Le Figaro Geleneksel değerler için haç ve hilalin doğal ittifakı 
</HEADLINE>
<TEXT>

     Başbakan Recep Tayyip Erdoğan'ın AB'nin muhafazakar partilerinden oluşan Avrupa Halk Partisi AHP Zirvesine katılması yankı buldu. Le Figaro gazetesi, Hristiyan Demokratlarının Türkiye'nin AB üyeliğine karşı çıktığını anımsatarak "Muhafazakar sağın büyük partisi olan Avrupa Halk Partisi, kapılarını ılımlı İslamcılara açtı" yorumunu yaptı. 
     Fransız Le Figaro gazetesi, AB'deki muhafazakar partilerin oluşturduğu Avrupa Halk Partisi'nin salı günü Brüksel'in yakınlarındaki Miese'de yaptığı zirve toplantısına Başbakan Recep Tayyip Erdoğan ve Bosna Başbakanı Adnan Terziç'in katıldığını anımsattı. Gazete şöyle dedi 
     "Muhafazakar sağın büyük partisi, Avrupa'da çoğunluk olan Avrupa Halk Partisi, bu hafta kapılarını ılımlı olarak adlandırılan iki İslamcı oluşuma açtı Türkiye'de çoğunluğu elde tutan Adalet ve Kalkınma Partisi AKP ve Bosna eski Cumhubaşkanı Aliya İzzetbegoviç'in kurduğu Demokratik Hareket Partisi." Başbakan Erdoğan ve Bosna Başbakanı Terziç'in ilk defa AHP zirvesine katıldıklarını kaydeden gazete, iki partiye "gözlemci" statüsünün verildiğini belirtti. 
     Le Figaro, AHP Başkanı Wilfried Martens'in Erdoğan ve Terziç'i sıcak biçimde karşılamasının, Avrupa Hristiyan Demokratlarınca kurulan AHP'nin açılma iradesini yansıttığını belirterek şunları yazdı 
     "Bu, AHP'nin önemli üyelerinden Fransız UMP ve Alman CDU'nun Türkiye'nin AB'ye girişini reddetmek için el ele verdikleri bu sırada paradoks gibi göründü. Avrupa Parlamentosu'ndaki liberaller ve laikler ironi ile 'Bu, geleneksel değerleri korumak için haç ile hilal arasındaki doğal ittifaktır' diyorlar." 
     
</TEXT>
</DOC>
