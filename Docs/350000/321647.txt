<DOC>
<DOCNO> 321647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas24.html </URL>
<DATE> 2005/03/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Dünyanın en pahalı tuvaleti görücüye çıktı 
</HEADLINE>
<TEXT>

     Dünyanın en pahalı tuvaleti, İngiltere'nin başkenti Londra'daki bir fuarda görücüye çıktı. 
     Londra'da 28 Mart'a kadar açık kalacak Ideal Home Show adlı fuarda beğeniye sunulan tuvalet, LCD flat düz panel televizyon ekranı, dijital surround ses sistemi ve DVD çalar ile donatıldı. 
     Teknoloji dergisi T3 tarafından tasarlanan 25 bin sterlin yaklaşık 60 bin YTL değerindeki tuvalete, bin şarkı kapasiteli bir Apple iPod MP3 çalar da yerleştirildi. 
     El yapımı tuvalette her şey, duvara yerleştirilen bir dokunmatik ekrandan ayarlanıyor. 
     T3 dergisinin editörü James Beechinor-Collins, dünyanın en pahalı tuvaleti için ''Herkesin zaman zaman bir sorundan veya kayınvalide ziyaretinden kaçarak saklanmak isteyeceği bir yer olabilir. Biz de bir tuvaleti en iyi eğlence teknolojisiyle donatarak, en iyi yer yapmayı düşündük'' diye konuştu. 
     
</TEXT>
</DOC>
