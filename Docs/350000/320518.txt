<DOC>
<DOCNO> 320518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas13.html </URL>
<DATE> 2005/03/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kraliçe'den gaf üstüne gaf... 
</HEADLINE>
<TEXT>

     LONDRA DHA 

İNGİLTERE Kraliçesi II. Elizabeth'in, 45 yıldır birbirinden başarılı eserlere imza atan efsanevi İngiliz müzisyen Eric Clapton'ı tanımadığı ortaya çıktı. 
     Buckingham Sarayı'nda önceki gün İngiliz müzik sektörü onuruna verilen bir davette önde gelen müzisyenlerle buluşan Kraliçe, bütün dünyanın tanıdığı rock grubu Queen'in gitaristi Brian May'i ve Led Zeppelin grubunun gitaristi Jimmy Page'i de 'anımsayamadı'. 
     
     'MİLLİ MARŞI ÇALAN SİZ MİYDİNİZ ' 

     Kraliçe'nin tahta çıkışının 50'nci yıldönümünü kutlamak üzere 2002 yılında yapılan 'Altın Jübile' törenlerinde İngiliz Milli Marşı'nı çalan Brian May, davet sırasında Kraliçe ile bir süre sohbet etme fırsatı buldu. Ancak May, "3 yıl önce milli marşı çalmasının kendisi için büyük bir onur olduğunu" söylediğinde, Kraliçe Elizabeth büyük bir şaşkınlık içinde, "O siz miydiniz " diye sordu. 
     
     'YOKSA SİZ DE Mİ GİTARİSTSİNİZ ' 

     Bunun ardından Jimmy Page'e doğru yönelen Kraliçe, dünyaca ünlü gitar virtüözüne "Yoksa siz de mi gitaristsiniz " dedi. Page bu soru karşısında sadece onaylar şekilde başını sallamakla yetindi. 2 arkadaşının başına gelenleri gördükten sonra işini şansa bırakmak istemeyen Eric Clapton, elini Kraliçe'ye uzatarak kendisini ismiyle tanıttı. Buna rağmen Clapton'ın kim olduğunu 'çıkaramamış' gibi görünen Kraliçe Elizabeth ünlü gitariste "Uzun zamandır çalıyor musunuz " diye sordu. Bu soru karşısında şaşıran Clapton, "Evet, yaklaşık 45 yıldır" yanıtını verdi. 

     
</TEXT>
</DOC>
