<DOC>
<DOCNO> 318003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur24.html </URL>
<DATE> 2005/02/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
SSK kuyruğu çilesi bugün de sürüyor... 
</HEADLINE>
<TEXT>

     İstenen belgelerin fazlalığı, bilgisayar altyapısının ve personelin yetersizliği nedeniyle, Sosyal Sigortalar Kurumu SSK Antalya Bölge Müdürlüğü Sağlık Karnesi Servisi'nde, uzun kuyruklar oluşuyor. 
     AA muhabirinin edindiği bilgiye göre, SSK Antalya Bölge Müdürlüğü Sağlık Karnesi Servisi'nde son günlerde uzun kuyruklar oluşmaya başladı. 
     SSK'lılara ve yakınlarına ortalama günde 500 sağlık karnesi verildiğine ve bunun için geçen sürenin iki dakika olduğuna dikkati çeken SSK Antalya İl Müdürlüğü yetkilileri, bir süre önce yapılan yeni bir düzenleme ile kadının kızlık soyadı, sigortalının adres bilgileri, işyeri numarası, kimlik numarası, eşin çalışmaması halinde Bağ-Kur, Emekli Sandığı ve SSK ile ilişkisinin olmadığına dair belgelerin istendiğini söylediler. Bu belgelerin gözden geçirilmesi nedeniyle sağlık karnesi çıkarılması sırasında işlemlerin uzadığına dikkati çeken yetkililer, sürenin de iki dakikadan 15 dakikaya çıktığını vurguladılar. 
     Bilgisayar altyapısının ve personelin yetersizliği nedeniyle kuyrukların arttığını vurgulayan yetkililer, personel sorununu çözmeye çalıştıklarını belirttiler. 
     SSK çalışanları da vatandaşların uzun süre beklemek zorunda kaldıklarını ve mağdur olduklarını, kuyruklarda sık sık tartışmalar yaşandığını belirttiler. 
     Sigortalılar ise yöneticilerin, kuyrukların azaltılması konusunda çaba göstermediklerini ileri sürdüler. 
     
</TEXT>
</DOC>
