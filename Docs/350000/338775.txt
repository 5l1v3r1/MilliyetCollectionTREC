<DOC>
<DOCNO> 338775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo30.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



GENÇLERBİRLİĞİ 

Cavcav Şimdi destek zamanı 
Gençlerbirliği Başkanı İlhan Cavcav, Ankaragücü'nün zor gününde camiaların birlik ve beraberlik içinde hareket etmeleri gerektiğini söyledi. Ersun Yanal olayında kendisinin Ankaragücü düşmanı gibi gösterildiğini savunan İlhan Cavcav, "Ben Ankaragücü'nü çok severim" yorumunu yaptı. 

KASIMPAŞASPOR 

Bandırma'da iki gözaltı 

Üçüncü Lig 4. Grup'taki Bandırmaspor - Kasımpaşaspor maçı öncesinde olay çıktı. İstanbul'dan gelen taraftarları taşıyan iki otobüste alkol uygulaması yapan güvenlik güçleri, alkollü olduğu belirlenen bazı taraftarları stada almayınca arbede yaşandı. Cumhuriyet Savcısı'nın talimatıyla iki taraftarın gözaltına alındığı bildirildi. 

YILDIZ FUTBOL 

Bursaspor şampiyon 
Nike sponsorluğunda Yalova'da yapılan Türkiye Yıldızlar Futbol Şampiyonası finalinde dün Gençlerbirliği'ni 2-0 mağlup eden Bursaspor şampiyon oldu. Yeşil - Beyazlılar, Türkiye'yi 12-15 Mayıs'ta Hırvatistan'ın başkenti Zagrep'te düzenlenecek Manchester United Premier Cup 2005'te temsil edecek. Burada ilk üçe girenler Dünya Kupası'na gidecek. 

PENDİKSPOR 

Yeni başkan Tıngıroğlu 
İkinci Lig B Kategorisi A Grubu takımlarından Pendikspor'un yeni başkanı Kadir Tıngıroğlu oldu. Pendikspor Kulübü Tesisleri'nde tek listenin adaylığında gerçekleşen kongrede, eski başkan Fikri İlgar da yönetime girdi. 

BİSİKLET 

BRİSA Spor hızlı başladı 
41. Uluslararası Cumhurbaşkanlığı Bisiklet Turu dün İzmir'de 6 kilometrelik prolog yarışıyla başladı. Göztepe Üst Geçidi - Karataş Lisesi arasında yapılan ve 104 sporcunun katıldığı yarış sonunda birinciliği BRİSA'dan Serge Tredyakov 7.58.65'lik derecesiyle elde etti. Turda bugün 96 kilometrelik İzmir - Kuşadası parkuru koşulacak. 

GÜREŞ 

Şampiyon ASKİ 
Grekoromen Güreş Birinci Ligi'nde zafere ASKİ ulaştı. Ankara Yaşar Doğu Spor Salonu'ndaki finalde, İstanbul Büyükşehir Belediyesi'ni mağlup eden Ankara temsilcisi şampiyon oldu. ASKİ, pozitif puanlamada 12-12 berabere sonuçlanan karşılaşmayı galibiyetteki 4-3'lük üstünlüğüyle kazandı. Üçüncülük müsabakasında ise MTA, Çaykur Rizespor'u 20-10 mağlup etti. 

ENGELLİLER 

Pistte müthiş mücadele 
İstanbul Burhan Felek'te yapılan İlk Öğretim Okulları ve Kulüplerarası Görme Engelliler Atletizm Şampiyonası Bursa'nın üstünlüğüyle sona erdi. Dört kategorideki organizasyonda şu okullar zirveye çıktı Yıldızlar okul Aşık Veysel, Gençler okul Aşık Veysel, Gençler kulüp Kahramanmaraş, Büyükler Bursa. 

VOLEYBOL 

Erkekler galip bayanlar mağlup 
32. Avrupa Bahar Kupası Turnuvası, dün Çek Cumhuriyeti'nin Brno kentinde başladı. Erkek Milli Takımımız, ilk maçında Bulgaristan'ı 25-17, 25-15 ve 25-13'lük setlerle 3-0 yendi. Bayanlar ise Yunanistan'a 25-20, 17-25, 25-20 ve 25-21'lik setlerle 3-1 boyun eğdi. 

JUDO 

Gençler coştu 
Türkiye Gençler Judo Şampiyonası Bursa'da yapıldı. Kilolarına göre ilk sırayı alanlar şöyle Bayanlar 48 kiloda Burcu Gököz, 52'de Ayşe Mutlu, 57'de Özgenur Akyüz, 63'te Canan Kastan, 70'te Kübra Özmen, artı 78'de Gülşah Kocatürk. Erkekler 60'ta İskender Özkanoğlu, 66'da Hakan Şentepe, 73'te Hamit Dal, 90'da Yunus Emre Karaman, 100'de Mustafa Ak, artı 100'de Mustafa Akpınar. 

TENİS 

Kraliçe Henin 
Polonya'nın başkenti Varşova'da yapılan J S Bayanlar Tenis Turnuvası'nda Justine Henin Hardenne şampiyon oldu. Belçikalı raket finalde Svetlena Kuznetsova'yı 2-1 yenerek, zafere uzandı. İlk seti 3-6 kaybeden 22 yaşındaki tenisçi, 6-2 ve 7-5'lik setlerle maçı almasını bildi. Henin üst üste 11. galibiyetini alıp, art arda ikinci turnuva şampiyonluğunu elde etti. 

ATLETİZM 

Jones 11 ay sonra 
ABD'li ünlü sprinter Marion Jones 11 ay aradan sonra ilk birinciliğini kazandı. Jones, 100 metrede elde ettiği 11.28'lik derecesiyle Karayip Adaları'ndaki yarışı önde bitirdi. 2004 yılındaki hayal kırıklığına son vermek isteyen Jones sezonun ilk iki yarışında başarısız olmuştu. Erkekler 100 metrede ise Maurice Greene 10.03'lük derecesiyle birincilik kürsüsüne çıktı. 

FUTBOL 

Beckham'a kanca 
Arsenal Teknik Direktörü Arsene Wenger gözünü David Beckham'a dikti. Fransız çalıştırıcı, Real Madrid'in satması durumunda İngiliz yıldızı transfer edebileceklerini açıkladı. Wenger, "Eğer böyle bir fırsat doğarsa neden olmasın " diye konuştu. Bu arada Kırmızı - Beyazlılar'ın Paris Saint Germain'de forma giyen orta saha oyuncusu Modeste M'Bami ile ilgilendikleri öğrenildi. 


</TEXT>
</DOC>
