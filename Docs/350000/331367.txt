<DOC>
<DOCNO> 331367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun14.html </URL>
<DATE> 2005/04/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Papa'ya tarihi cenaze töreni... 2 milyon kişi katıldı... 
</HEADLINE>
<TEXT>

     Papa'nın naaşı, Aziz Petrus Bazilikası'nın zemininde kendisine ayrılan yere gömülmek üzere, alkışlar eşliğinde Aziz Petrus meydanındaki avludan 12 kişi tarafından alındı. 
     Naaş meydandan alınırken, çanlar birkaç dakika boyunca çaldı. Naaş, Vatikan bahçelerinden geçirildikten sonra, defnedilmek üzere Aziz Petrus Bazilikası'nın zemin katına indirilecek. 
     Bu arada, Polonya'nın başkenti Varşova'da, ayinin bitişiyle 26 pare top atışı yapıldı. 
     26 pare top atışının, Polonyalı Papa'nın 26 yıl süren papalık dönemini simgelediği bildirildi. 
     
     NAAŞI DEFNEDİLDİ 

     Katolik dünyasının ruhani lideri Papa İkinci Jean Paul, yaklaşık 7 saat süren cenaze merasiminin ardından defnedildi. 
     Vatikan'dan bir yetkili, Papa'nın naaşının yerel saatle 14 20'de TSİ 15 20 defnedildiğini söyledi. Papa, Aziz Petrus Bazilikası'nın zemininin alt kesiminde yer alan, Papa'lara ait gömütlükte, Papa VI. Pius'un mezarının yanı başında defnedildi. 
     Sabah 07 30'dan itibaren TSİ 08 30 süren Papa'nın cenaze merasimi, naaşın, TSİ 11 00'de Aziz Petrus Kilisesi avlusuna getirilmesiyle resmen başlamış oldu. 
     Aziz Petrus Bazilikası, yarın TSİ 08 00'den itibaren, Papa'nın gömüldüğü alan ise pazartesi itibariyle ziyarete açılacak. 
     
     TÖRENDE FENALAŞANLAR 

     Roma ve Vatikan'da bulunan doktor ve gönüllülerin tören öncesi ve sonrasında fenalaşanların yardımına koştuğu bildirildi. 
     Aziz Petrus Bazilikasının bulunduğu bölgede 250 kişinin fenalaştığı, bunlardan 7'sinin hastaneye kaldırıldığı belirtildi. 
     Fenalaşanlara rağmen, tören organizasyonunun genel anlamda iyi gittiği de kaydedildi. 
     Bu arada meydanda toplanan kalabalık, ayin sonunda Papa İkinci Jean Paul'e bir an önce azizlik mertebesi verilmesini istedi. 
     Kalabalıktan ''Papa bir an önce aziz olsun'' sesleri yükseldi. 
     TÖREN... 
     Katoliklerin ruhani Papa II. John Paul, bugün yakın geçmişin en kalabalık cenaze töreniyle son yolculuğuna uğurlanıyor. Papa'nın naaşı siyah giysili 12 kişi tarafından ayinin yapılacağı St. Peter Bazilikası önündeki ünlü meydana taşındı. 
     Yas nedeniyle kırmızı giysiler giyen kardinaller de meydandaki yerini aldı. Ayinde Latince'nin yanı sıra altı dil daha kullanıldı. 
     Televizyonlardan da yayınlanacak törene 4 kral, 5 kraliçe ve 70'den fazla ülkenin devlet ve hükümet başkanı katılıyor. 
     Vatikan geleneğinde Papaların cenaze merasimi defin işlemiyle sona ermiyor. Dokuz gün boyunca Papa'nın anısına çeşitli ayin ve seremonilerin düzenlenmesi gerekiyor. 
     Cenaze ayini bu seremonilerin ilki olacak. Papa toprağa verildikten sonra tabutu St. Pierre Katedrali'ne götürülecek. 
     

     
</TEXT>
</DOC>
