<DOC>
<DOCNO> 345514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/axgun01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni konferansı ertelendi 
</HEADLINE>
<TEXT>


Bakan Çiçek'in 'Milleti arkadan hançerliyorlar' açıklamasının ardından karar alan Boğaziçi Üniversitesi Rektörlüğü, resmi tezin sorgulanacağı 'Osmanlı Ermenileri' konulu konferansı erteledi. Katılımcılar, Çiçek'e tepki gösterdi 

ÖMER ERBİL, SERHAT OĞUZ İstanbul 

Boğaziçi Üniversitesi'nde bugün başlaması planlanan, ağırlıklı olarak da devletin 1915 Ermeni olaylarına ve tehcire bakışını sorgulayan tarihçi, sosyolog ve gazetecilerin davet edildiği Ermeni soykırımı iddialarıyla ilgili konferans ertelendi. Adalet Bakanı Cemil Çiçek'in konferansı 'arkadan hançerleme' olarak nitelemesinden sonra bu kararın alınması dikkat çekti. 

'Ciddi ithamlar' 
Boğaziçi Üniversitesi Rektörlüğü'nden dün akşam yapılan açıklamada, erteleme gerekçesi şöyle anlatıldı 
"Bilgi, Boğaziçi ve Sabancı üniversitelerine mensup öğretim üyelerinin ortak girişimiyle ve Boğaziçi Üniversitesi'nin ev sahipliğinde, bilimsel bir tartışma ortamı olarak tasarlanmış olan 'İmparatorluğun Çöküş Döneminde Osmanlı Ermenileri' başlıklı konferansla ilgili olarak Boğaziçi Üniversitesi'nin ciddi ithamlarla karşı karşıya kaldığını üzüntüyle görmekteyiz. 
Henüz gerçekleştirilmemiş olan bir konferansın içeriğiyle ilgili peşin hükümler öne sürülmesinin, bir devlet üniversitesinin bilimsel özgürlüğünü zedeleyeceğinden kaygı duyuyoruz. Bu şartlar altında ve toplantıyı gerçekleştirmenin doğurabileceği sonuçlar karşısında, toplantının ertelenmesinin daha uygun olacağına karar verdiğimizi kamuoyuna bildiririz." 

'Çiçek etkili oldu' 
Erteleme kararını saat 19.00 sıralarında öğrendiklerini belirten konferansın organizatörlerinden Doç. Dr. Halil Berktay, şunları söyledi 
"Bu kararın alınmasında Adalet Bakanı Sayın Cemil Çiçek'in dün TBMM'de yapmış olduğu konuşmasının etkili olduğunu düşünüyoruz. Toplantının yeri ve zamanı önümüzdeki günlerde Hazırlık Komitesi'nce ayrıca açıklanacaktır. Yarın bugün bir araya gelip değerlendirme yapacağız." 

'Ağır laflar' 
Hazırlık Komitesi'nden Prof. Dr. Murat Belge de şöyle konuştu 
"Perde arkasında neler olup bittiğini bilmiyorum. Kamuoyunun bildiklerini biliyorum. Bunlardan bir tanesi de Adalet Bakanı'nın son derece ağır lafları. Böyle bir konuşma yapan bir adamın Adalet Bakanı olması, Adalet Bakanı olarak dolaşması, çok endişe verici. Türkiye'de iç propaganda malzemesi olarak 'Biz böyle bir şey yapmadık, yaptık diyen varsa vatan hainidir ve derhal canına ot tıkamak gerekir' diyen bir Türkiye ile medeni ve demokratik dünya içinde olmak isteyen Türkiye konusunda bir seçim yapmak durumundayız. Mesele bu." 

Tartışma yaratmıştı 

Bilgi Üniversitesi Karşılaştırmalı Edebiyat Bölümü Başkanı Prof. Dr. Murat Belge, Sabancı Üniversitesi Tarih Programı Koordinatörü Doç. Dr. Halil Berktay ve Boğaziçi Üniversitesi Tarih Bölümü Başkanı Prof. Dr. Selim Deringil'in organize ettiği konferans bugün başlayacak ve 3 gün sürecekti. 
Kamuoyuna duyurulmasının ardından tartışmaların başlamasına neden olan ve davet edilmeyenlerin Ermeni diasporasına hizmet olarak nitelendirdiği konferansın oturum başlıkları ise şunlardı 
Birinci gün "Sorunlara Toplu Bakış", "Dünyanın Bildiği, Türkiye'nin Bilmediği", "1914 Öncesi Eski Düzen Eşitsizlik, Baskılar, İsyan ve Kıyımlar" ve "Kopma Noktası" İkinci gün "Tehcir ve Katliam", "Facia ve Kurtuluş Öyküleri", "Anılar ve Tanıklıklar" ve "İlk İtiraf Eşiğinden, Tabuların Oluşmasına" 
Konferansın son gününde ise gazetecilerin katıldığı bir oturum yapılacaktı. 


</TEXT>
</DOC>
