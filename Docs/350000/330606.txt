<DOC>
<DOCNO> 330606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo05.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belge isteriz' 
</HEADLINE>
<TEXT>


Futbol Federasyonu, naklen yayın havuzunda Anadolu lehine değişiklik isteyen Fenerbahçe'den, polemiklere son vermek amacıyla, yazılı dilekçe talep edecek 

HALİL ÖZER 


Futbol Federasyonu, önceki gün dört büyük kulüple düzenlediği toplantıda, havuzun geleceği hakkında yapılan hararetli tartışmaların ardından, Anadolu kulüpleri ile masaya oturacak ve son kararını verecek. Ancak federasyon, Fenerbahçe'nin havuz sistemi ile ilgili görüşlerini yazılı olarak isteyecek. 
Federasyon yetkilileri, Fenerbahçe'nin havuz sistemi ile ilgili olarak ortaya sürdüğü yeni projenin sözde kalmasını istemiyor. Bu nedenle federasyon, "Naklen yayın payı, başarı ve puana göre verilsin" diyen Fenerbahçe'nin bu değişikliği kaleme almasını ve yollayacağı belge ile polemiklere son vermesini istiyor. 
Bir federasyon yetkilisi "Fenerbahçe değişiklik isteğini sözlü söylüyor. Bunu bize yazılı olarak bildirmeleri gerekiyor. O zaman sözleri de havada kalmaz" dedi. 
Levent Bıçakcı, naklen yayın gelirinin paylaşımının kurallarını mutlaka değiştireceklerini söyledi. Bıçakcı, bu konuda 14 kulübün yöneticileri ile bugün Ankara'da, dört büyüklerin temsilcileri ile de İstanbul'da 8 Nisan'da bir araya geleceklerini söyledi. 

Fener'e tam destek 

Süper Lig'deki Anadolu kulüpleri, Sarı - Lacivertliler'i, "Naklen yayın havuzundaki dağılım, puan ve başarıya göre yapılsın" önerisinde samimi buluyor, G.Saray, Beşiktaş, Trabzon'u eleştiriyor 


"Panik çığlıkları" 
İsmail Uyanık Samsunspor Başkanı 
"Fenerbahçe'nin bu düşüncesi saniyede çıkan olgu değil. Yıllardır bu konuyu onlarla hep tartışıyoruz. Şimdi öküzün altında buzağı aramaya gerek yok. Hiç kimse elma şekeri ile kanmaz. Anadolu kulüplerine çocuk muamelesi yapılmamalı. Doğru ve haklı adıma çamur atmak anlamsız. Onları tebrik ediyoruz. Ama bu konuyu başka şeylerle karıştıracak kadar karaktersiz değiliz. Bu tepkiler menfaatlerine dokunulan insanların panik çığlıkları". 

"Düşünce önemli" 
Hikmet Tanrıverdi Malatyaspor Başkanı 
"Fenerbahçe'nin farklı bir düşüncesi olabilir. Ama o düşünce bizi ilgilendirmiyor. Bizi ilgilendiren Fenerbahçe'nin böyle bir konuya parmak basması ve tartışmaya açması. Asıl önemli olan bu. Artık futbol ekonomisinin görüşülmesi gerekiyor. Bu bir başlangıç oldu. Fenerbahçe, Türk futbolunu yakından ilgilendiren bu konuyu gündeme getirdi. Bizim sesimiz medyada fazla yer bulmuyor. Bu açıdan Fenerbahçe'nin düşüncesi çok önemli". 

"Fener samimi" 
Cemal Aydın Ankaragücü Başkanı 
"Fenerbahçe Başkanı Aziz Yıldırım'ın bu görüşleri yeni ortaya çıkmış değil. Ben Kulüpler Birliği Vakfı başkanıyken de, bu konuyu sürekli konuştuk. Kendisi o zaman da, naklen yayın havuzunda adaletli bir düzenleme yapılması gerektiğini söylüyordu. Hatta çalışmalara da başlamıştık. Olayın bu yönünü de bildiğim için, Fenerbahçe'nin samimi olduğuna inanıyorum. Diğer kulüplerin buna niye karşı çıktığını anlamıyorum. Gerçekten garip". 

"İçtenlik var" 
İlhan Cavcav G.Birliği Başkanı 
"Ben, Fenerbahçe'nin samimi olduğu kanaatindeyim. Çünkü mevcut sistemde gelirin yüzde 50'sini büyük kulüpler paylaşıyor. Şampiyon da olsa, olmasa da bu parayı üç aşağı, beş yukarı eşit bölüşüyorlar. Bu yüzden Sayın Aziz Yıldırım'ın görüşünü içtenlikle dile getirdiğini tahmin ediyorum. Biz de öteden beri zaten bunu savunuyoruz. Umarız federasyon bunu hayata geçirir. Yöneticilerle temasımız devam edecek, işin peşindeyiz". 

"İçini görelim" 
Celal Doğan Gaziantepspor Başkanı 
"10 senedir her yerde söylediğim konu sonunda meydana çıktı. Gelir dağılımındaki düzenleme lige rekabet ve kaliteyi de getirecek. Fenerbahçe'nin açıklaması naklen yayın havuzundaki dağıtımda psikolojik bir etki yaratacak. Ancak bu teklifin de içini görmek şart. Futbol Federasyonu'nun daha çok gelir kaynaklarını dengelemesi lazım. Bunu oturup konuşmak ve tartıştıktan sonra karara bağlamamız gerekir. Yolumuz uzun". 

"Adil olmalı" 
Ekrem Cengiz Ç.Rizespor Başkanı 
"Umarım Fenerbahçe samimidir. Bunun arkasında inşallah başka birşey yoktur. Her toplantıda bu konuyu açtığımızda kimsenin kılı kıpırdamadı. Ancak Fenerbahçe söyleyince yer yerinden oynuyor. Adaletsizlik ortadan kalkmalı. Bu yeni bir durum ve konu değil. Söylersin, ama uygulamassan ne değişir Federasyona ve hükümete büyük görev düşüyor. Eğer hayata geçmesse önümüzdeki yıllarda statlarda kimseyi göremeyeceğiz". 


</TEXT>
</DOC>
