<DOC>
<DOCNO> 347917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo26.html </URL>
<DATE> 2005/06/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Dünya Ralli Şampiyonası'nda bir ilk... 
</HEADLINE>
<TEXT>

     Dünya Ralli Şampiyonası'nın WRC 7. ayağı olan Türkiye Rallisi'ne katılacak olan Türk Ford Ralli Takımı'nın pilotları Nejat Avcı ve oğlu Yağız Avcı, bir ilke imza atarak, şampiyonanın tarihinde ilk kez baba-oğul olarak aynı yarışta ve aynı takım adına, ancak farklı kategorilerde mücadele edecek. 
     Türk Ford Ralli takımında Ford Focus WRC ile yarışan pilotu Nejat Avcı, aynı takımda Ford Fiesta Süper 1600 kullanan 21 yaşındaki oğlu Yağız Avcı ile birlikte Dünya Ralli Şampiyonası'nda puan mücadelesi verecek. 
     Nejat Avcı, Dünya Ralli Şampiyonası'nın tarihinde ilk kez bir baba-oğulun hem de aynı takımda birlikte yarışacağını belirterek, bundan duyduğu mutluluğu ifade etti. 
     Oğlu Yağız'ın 11 yaşından beri otomobil kullandığını ve 3 yıldır da Ford Takımı'nda yarıştığını kaydeden 45 yaşındaki tecrübeli pilot, ''Yağız'la aynı takımda yarışmak çok güzel ve gurur verici. Yaşına ve tecrübesine rağmen çok hızlı. Bir baba olarak onur duyuyorum'' dedi. 
     
     BABASININ DENEYİMLERİNDEN YARARLANIYOR 
     Babasından ralli ile ilgili herşeyi öğrendiğini söyleyen Yıldız Teknik Üniversitesi Makine Mühendisliği 3'ncü sınıf öğrencisi Yağız Avcı ise birlikte yarışmanın çok keyifli olduğunu vurguladı. 
     Babasının bütün deneyimlerini kendisine aktardığını dile getiren genç pilot, şunları söyledi 
     ''O büyük bir rallici. Avrupa Şampiyonluğu var. Ben ondan öğrendiklerimle daha büyük başarılara imza atmak istiyorum. Yarıştığım Ford Fiesta Süper 1600 şu an için sadece bizde olan bir otomobil. Bu nedenle özellikle Dünya Ford Ralli Takımı beni ve otomobili yakından takip ediyor. Birgün neden o takımda olmayayım ki '' 
     
</TEXT>
</DOC>
