<DOC>
<DOCNO> 338939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo25.html </URL>
<DATE> 2005/05/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trabzonspor'dan Federasyon'a istifa çağrısı... 
</HEADLINE>
<TEXT>

     Trabzonspor’da, Fenerbahçe yenilgisi sonrası Futbol Federasyonu’na gösterilen tepki artarak sürüyor. 
     Kulüp basın sözcüsü İbrahim Şahin, Futbol Federasyonu’nun göreve geldiği günden itibaren Trabzonluya bakışının olumlu olmadığını savunarak, "Gerek Federasyon Başkanı’nın açıklamaları, gerekse de federasyon kurullarının cezai uygulamaları Trabzonsporluları mağdur edici yönde olmuştur. İki takımlı bir lig istiyorlar. Artık sabrımız kalmadı" dedi. 
     Futbol Federasyonu’na güvenlerinin yok olduğunu ifade eden Şahin, şöyle konuştu 
     "Trabzon insanına düşmanlıkları varsa çıkıp açıklasınlar. 
     Trabzon, Türkiye’nin her yerinde her iş kolunda çok büyük insanlar yetiştirmiştir. Devletine bağlılığını her alanda ortaya koymuş Trabzonluların vicdanlarında açtıkları yaraları ortadan kaldıramazlar. 
     İstanbul’un federasyonu olmaktan vazgeçsinler. Bütün Türkiye’nin federasyonu olmaya çalışsınlar. Olamayacaklarsa görev yerlerini terk etsinler." 

     
</TEXT>
</DOC>
