<DOC>
<DOCNO> 300941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur20.html </URL>
<DATE> 2004/12/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül "Musul'da saldıran teröristler Arap kimliği taşıyordu" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Musul'da 5 güvenlik görevlisinin şehit edilmesinin ardından, Emniyet Genel Müdürlüğü Özel Harekat Dairesi Başkanlığı'na başsağlığı ziyaretinde bulundu. 
     Gül, personel garnizonunda yaptığı konuşmada, Özel Harekat Dairesi Başkanı Behçet Oktay'a başsağlığı, olaydan yaralı olarak kurtulan polis görevlisi Sadettin Keçe'ye de acil şifalar diledi. 
     Olaydan büyük üzüntü duyduğunu ifade eden Gül, saldırıda Türk güvenlik görevlilerinin ellerinden geleni yaparak karşılık verdiklerini ve sonuna kadar çatıştıklarını söyledi. 
     Görevlilerin Irak'a, bölge halkıyla savaşmak için değil, oradaki Türk varlığını korumak için gittiklerini ifade eden Gül, özel harekat biriminin en zor şartlarda, en zor işleri yapabilen seçme kişilerden oluşturulduğuna dikkati çekti. 
     Gül, birimin gösterdiği kahramanlıklardan dolayı minnettar olduklarını belirterek, ''Ateş düştüğü yeri yakıp orada kalmayacak. Hepimiz sonuna kadar bunun sorumluluğunu hissedeceğiz. Arkadaşlarımızın geride bıraktıklarını sonuna kadar takip edeceğiz. Ne gerekirse yapacağız'' diye konuştu. 
     ''Türkiye'nin kahramanlara daima ihtiyacı var'' diyen Gül, güvenlik görevlilerine her türlü desteğin verilmesinin öncelikli olacağını belirtti. 
     Bakan Gül, ''Ümit ederiz ki bundan sonra herhangi bir kayıp, üzüntü söz konusu olmaz ama bu görevler yapılmaya devam edecektir'' dedi. 
     
     MUSUL'DAKİ SALDIRI 
     Gül, bir soru üzerine, Musul'daki saldırıya ilişkin her türlü incelemenin yapıldığını ve araştırmaların devam ettiğini kaydetti. 
     Bakan Gül, İçişleri ve Dışişleri Bakanlıklarının konuya yönelik detaylı inceleme yaptığını söyledi. ''Gelen son bilgilerin, saldırıda ölen teröristlerin Arap kimliği taşıdığı yönünde olduğunu'' belirten Gül, ancak detaylı araştırmalar tamamlanmadan kesin bir şey söylemenin mümkün olamayacağını ifade etti. 
     Gül, konunun incelenmesine ilişkin ABD ile de işbirliği yapıldığını kaydetti. 
     Yeni ekibin bölgeye uçakla gittiğini belirten Gül, bir soru üzerine, olaya ilişkin Irak Kürdistan Demokrat Partisi IKDP lideri Mesud Barzani'den bilgi istenmediğini söyledi. 
     
</TEXT>
</DOC>
