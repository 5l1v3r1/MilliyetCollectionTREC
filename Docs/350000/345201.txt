<DOC>
<DOCNO> 345201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/gun03.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğe bakan gözler 
</HEADLINE>
<TEXT>


Belçikalı Jean-Pierre ve Luc Dardenne kardeşler, ikinci kez Altın Palmiye kazanarak sinema tarihinin sayılı ustaları arasına katıldı 

Alin Taşçıyan 

Festival müdavimi değilseniz Dardenne Biraderler'in tek bir filmini bile izlememişsinizdir. İstanbul Film Festivali ve Avrupa Filmleri Festivali, Jean-Pierre ve Luc Dardenne'in filmleri "Vaat La promesse" ve "Oğul Le fils"i Türkiye'de gösterdi, ama hiçbiri ticari salonlara gelmedi. Oysa Batı Avrupa'nın gelecek kuşaklarını koruyan kollayan bakışlarıyla bu iki yönetmen, sinemanın hümanist yüzünü temsil ediyor. Bütün göçmenlerin gözdesi olan Batı Avrupa'da çocuk ve gençlerin durumunu, aile ilişkileri ve makroekonomi bağlamında ele alarak sorunların birey temelinde etkilerini dile getiriyor. 58. Cannes Film Festivali'nde Altın Palmiye kazanan yeni filmleri "Çocuk L'Enfant" da bu çizgide bir film. Dostoyevski'nin "Suç ve Ceza"sındaki hırsız karakteri Raskolnikov ile Robert Bresson klasiği "Yankesici"den etkilenen "Çocuk", baba olmanın yarattığı sorumlulukla ahlaki ikileme düşen bir genç adamın öyküsünü anlatıyor. 

Filmle yasa çıkarttılar 
Dardenne Biraderler'in 1999'da Altın Palmiye kazanan filmi "Rosetta", iş bulmak için elinden geleni yapan, nerede barınak bulursa orada yatan ama asla onurunu kıracak bir şey yapmayan kimsesiz bir kızın hayat kavgasını anlatıyordu. "Rosetta"nın başarısı Belçika'da sigortasız çalışan gençlerin mağduriyetini giderecek bir yasanın parlamentodan geçmesini sağladı. Jean-Pierre Dardenne ve küçük kardeşi Luc'teki yeteneği keşfeden kişi, felsefe öğrenimi görürken ders aldıkları şair ve yönetmen Armand Gatti oldu. Gatti'nin asistanlığını üstlenip onunla Belçika'nın Wallonie bölgesindeki işçilere dair militan videolar yaptılar. 1978 yılında Wallonie'deki anti-Nazi direnişini konu alan "Le chant du rossignol" Bülbülün Şarkısı ile yönetmenliğe başladılar. Bir dizi başarılı siyasi belgeselden sonra, bir ailenin toplama kamplarından sağ kurtulan tek üyesinin hayatını anlatan "Falsch" 1987 ile uzun metraj kurmacaya geçti Dardenne Biraderler. Truffaut'nun senaristi Jean Gruault ile ortak çalışmalarını, 1992'de "Je pense vous" Sizi Düşünüyorum izledi. Ama onları dünya çapında tanıtan film "Vaat La promesse" oldu. Valladolid Film Festivali'nde hem büyük ödülü hem FIPRESCI ödülünü kazanan, 1997'nin En İyi Belçika Filmi seçilen "Vaat", İstanbul'da da çok sevilmişti. 

Kaygının içtenliği 
2002 yapımı, bir aile trajedisini konu alan ve evlat-ebeveyn ilişkisini öne çıkaran "Oğul" da Cannes Film Festivali'nde beğeniyle karşılandı. Ekümenik Jüri Ödülü almasının yanı sıra Olivier Gourmet'ye En İyi Erkek Oyuncu Ödülü kazandırdı. 
Dardenne Biraderler'in filmografisinde göze çarpan en önemli özellik, ister militan bir belgesel olsun ister bir aile dramı, ele aldıkları karakterlere yaklaşımlarındaki dürüstlük ve derin hümanizma, gelecek için duyulan hakiki bir kaygının içtenliği... Minimalist tarzlarıyla da örnek aldıkları Bresson'un saf sinemasını günümüzde en iyi temsil edenler arasında sayılıyorlar. 


</TEXT>
</DOC>
