<DOC>
<DOCNO> 334665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer sarhoşu 
</HEADLINE>
<TEXT>


Demirören, Ümraniye'de futbolcularla birlikte kampa girdi, onları motive etti. Fenerbahçe destanını arkadaşları ile beraber kutlayan Beşiktaş Başkanı, "Ayaklarımız yerden kesilmeyecek" diye konuştu 

ORHAN YILDIRIM 


Beşiktaş'ın Fenerbahçe karşısında kazandığı tarihi zafer, Siyah - Beyazlılar'ı zafer sarhoşu yaptı. Yönetim takımı göklere çıkardı, Beşiktaş taraftarı sokaklara döküldü. 
Kartal'ın bu galibiyetinden en çok mutluluk duyanlardan biri de Başkan Yıldırım Demirören idi. Hafta içinde, Fenerbahçe'yi yenmeleri için oyuncularından "Özel rica"da bulunan Demirören, basketboldaki yenilgilerin rövanşını da bu şekilde aldı. 
Çok temiz bir maç yaşadıklarını söyleyen Beşiktaş Başkanı, sezonun en iyi karşılaşmasını izlediklerini ifade etti. Her iki takımı da tebrik eden Yıldırım Demirören, "Ama biz daha iyi oynayıp, kazanmayı hak ettik. Maçta sürekli öne geçen ekip biz olduk ve bunu 90 dakika bitimine taşımasını bildik" yorumunu yaptı. 
Hafta içinde yapılan idmanları takip eden, takımla birlikte kampa girerek oyuncuların motive olmasını sağlayan Demirören, sözlerini şöyle tamamladı "Hafta boyunca galibiyetin geleceğinin resmini görmüştüm. Bizim için büyük prestij oldu. Ancak ayaklarımız yerden kesilmeyecek. Beşiktaş'ı günlük değil, kalıcı başarıların takımı yapacağız." 

Güven Başarı 

BİLAL MEŞE 

Fenerbahçe derbisinin kahramanları arasında yer alan Beşiktaş Menajeri ve Kaptanı Tayfur Havutçu, maçın ilk bölümlerinde Anelka'nın kendilerini oldukça zorladığını itiraf etti. 
Alınan galibiyetin temelinde güven duygusunun yattığını vurgulayan Tayfur Havutçu, "Her şeyden önce iyi mücadele ettik, inandık, kendimize güvendik ve zafere imzayı attık" dedi. 
Kaptan, maç bitiminde tribünleri dolduranların alkışını asla unutamayacaklarını yineleyip, "Adına yakışır bir derbi oldu. Hele hele 40 bin taraftarın alkışını ömrümüz boyunca unutmayacağız. Centilmenliğin adı işte budur. Böyle bir maç elli yılda bir kez olur" ifadelerini kullandı. 

Koray Avcı Rüştü'yü suçlamayın 

Sarı - Lacivertliler'i yıkan golün kahramanı Koray Avcı, Fenerbahçe kalecisi Rüştü'yü korudu. Kimsenin tecrübeli kaleciyi suçlamaması gerektiğini belirten Beşiktaşlı futbolcu, "Çok sert vurdum, onun yapacak bir şeyi yoktu" yorumunu yaptı. Galibiyet golünü atmanın gururunu yaşayan Koray, Rıza Çalımbay'ın psikolojik idmanlarının da kendilerini motive ettiğini söyledi. 

Demirlek için kavga 

CEMAL ERSEN 

Sakarya'daki hakemler derneğinde derbiyi seyreden bir grup ile hakemler arasında kavga çıktı. Görgü tanıklarının ifadesine göre, Sakarya Spor İl Müdürlüğü'nde çalışan bir personelin yakını olduğu öğrenilen şahıs, Demirlek'e ağır bir dille küfür etti. Bunun üzerine Süper Lig yardımcı hakemlerinden Ömer Faruk Yeşil küfür eden şahsı uyardı. Tartışma kısa sürede kavgaya dönüştü ve küfür eden şahıs Yeşil'in kafasına sandalye ile vurdu. Ortalık bir anda karışınca diğer hakemler saldırganları dövdü. Başından yaralanan Yeşil'in kafasına dikiş atıldı. 


</TEXT>
</DOC>
