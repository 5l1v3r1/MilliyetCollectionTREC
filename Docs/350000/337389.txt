<DOC>
<DOCNO> 337389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy01.html </URL>
<DATE> 2005/04/27/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Kabotaj Kanunu değişiyor... 
</HEADLINE>
<TEXT>

     Mevcut imkanlarla yapılamayan faaliyetler için yabancı gemi ve deniz aracı çalıştırılmasına en fazla 2 yıl izin verilmesine, yabancı kurtarma gemilerinin, Türk kara ve iç sularında çalıştırılabilmesine imkan sağlayan yasa tasarısı, TBMM Başkanlığı'na sunuldu. 
     Türkiye Sahillerinde Nakliyatı Bahriye Kabotaj ve Limanlarla Kara Suları Dahilinde İcrayı San'at ve Ticaret Hakkında Kanunda Değişiklik Yapılmasına İlişkin Kanun Tasarısı'na göre, Denizcilik Müsteşarlığı Dışişleri Bakanlığı ve ilgili diğer bakanlıkların görüşü alarak denizde can, mal ve çevre güvenliği sebebiyle geçici olmak ve herhangi bir imtiyaz sağlamamak şartıyla Türk kara sularında ve iç sularında, yabancı kurtarma gemilerinin kendi bayrakları altında çalıştırılmalarına izin verebilecek. 
     Yurt içinde teknik imkan, araç ve ekipman kapasitesi ve mevcut personel ile gerçekleştirilmesinin mümkün olmayacağı tespit edilen kamu hizmeti niteliğindeki faaliyetler için, faaliyetin süresi ile sahası belirtilmek ve hiçbir hak sağlamamak şartıyla Türk kara sularında ve iç sularında kendi bayrakları altında yabancı gemi ve deniz aracı çalıştırılması amacıyla en fazla iki yıl süre tanınacak. 
     Faaliyetin mücbir sebeplerle veya mevzuattan kaynaklanan nedenlerle kesilmesi halinde süre iki yılı aştığı takdirde, faaliyet izni altışar aylık dönemler halinde uzatılabilecek. 
     Kurtarma ve diğer faaliyetler için izin almak suretiyle faaliyette bulunacak gemi ve deniz araçlarının geçici ithaline gümrük idarelerince izin verilecek. 
     Denizcilik Müsteşarlığı'nın uygun görüşü, Çalışma ve Sosyal Güvenlik Bakanlığı'nın izin vermesi halinde yabancı bayraklı gemi ve deniz araçları ile Türk bayraklı kurtarma gemilerinde yabancı gemi adamı ve personel çalıştırılabilecek. 
     ''Kabotaj Bayramı'nın ismini, ''Denizcilik Bayramı'' olarak değiştiren tasarıda, idari uygulamanın yasal hale getirilmesi ve süreklilik kazandırılabilmesi için 1 Temmuz'un Denizcilik Bayramı, takip eden beş günün de Denizcilik Haftası olarak kutlanması öngörülüyor. 
     
</TEXT>
</DOC>
