<DOC>
<DOCNO> 323633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun44.html </URL>
<DATE> 2005/03/14/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sokak ortasında baltayla cinayet... 
</HEADLINE>
<TEXT>

     İngiltere'nin başkenti Londra'da, 60 yaşlarında bir kişinin sokak ortasında baltayla öldürüldüğü bildirildi. 
     İngiliz Press Association ajansının haberinde, Londra'nın kuzeybatısında bulunan Swiss Cottage mahallesindeki Eton Avenue sokağında bir kişinin, 60 yaşlarındaki kişinin başını baltayla neredeyse bedeninden ayırdığı, olaya sokaktan geçenlerin de şahit olduğu belirtildi. 
     İngiliz Evening Standard gazetesine açıklama yapan ve adının açıklanmasını istemeyen bir işçi, ''bir kişinin baltayla kurbanının arkasından koştuğunu, kurbanın kollarıyla kendini savunmaya çalıştığını ancak, birkaç saniye sonra yere düştüğünü'' belirtti. 
     İşçi, olay yerinde yakalanan 30 yaşlarındaki kişinin polise ''bu karışık ve özel bir mesele'' dediğini de ifade etti. 
     Başka bir görgü tanığı da ''saldırganın bir kütüğe vuruyormuş gibi baltayla kurbanına vurduğunu, kurbanın bilincini kaybetmesine rağmen saldırganın vurmaya devam ettiğini'' söyledi. 
     
</TEXT>
</DOC>
