<DOC>
<DOCNO> 335017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/bnba.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu kalmasın 
</HEADLINE>
<TEXT>


NBA'de 82 maçlık normal sezon bu gece tamamlanacak, Doğu Konferansı'nda New Jersey Nets ve Cleveland Cavaliers Play-Off trenine son bileti kapmak için tüm kozlarını oynayacak 

NBA'E YAKIN PLAN METE AKTAŞ 


2 Kasım 2004 günü başlayan 2004-05 sezonunda 82 maçlık normal sezon maratonu bu gece bitecek, ama gerçek heyecan bundan sonra başlayacak. Zira 16 takım 23 Nisan Cumartesi gününden itibaren şampiyonun belirleneceği ve yaklaşık iki ay sürecek Play-Off savaşında kozlarını paylaşacak. 

Batı hazır 
Play-Off öncesinde konferanslara baktığımızda Batı'da Play-Off resminin oluştuğunu görüyoruz. Normal sezonu ligin en iyi galibiyet yüzdesiyle bitirmeyi garantileyen Pasifik Grubu Şampiyonu Phoenix Suns, Play-Off sıralamasında 1. sırayı elde ederken, saha avantajını da sahip olacak. Suns'ın 1.turdaki rakibi Play-Off'a 8. sırada giren Memphis Grizzlies olacak. 2. sıradaki Güneybatı Grubu Şampiyonu San Antonio Spurs'un ilk turdaki rakibi, All-Star arasından sonra ligin en formda ekibi olarak göze çarpan ve kimsenin eşleşmek istemediği takım haline gelen Denver Nuggets oldu. Kuzeybatı şampiyonluğunu oflaya puflaya kazanan Seattle Supersonics'in karşısına formda Dallas'la eşleşmekten kaçmak için biraz da bilerek altıncılığa razı olan Sacramento çıkacak. Seattle'dan daha iyi galibiyet yüzdesiyle normal sezonu tamamlamasına rağmen grup şampiyonlarının otomatik olarak ilk 3 sırayı elde etmelerinden dolayı Play-Off sıralamasında 4.lük ile yetinmek zorunda kalan Dallas Mavericks ise 1.turda 5.sıranın sahibi Houston Rockets ile eşleşti. 

Doğu belirsiz 
Doğu Konferansı'nda kesin olarak bilinen tek şey ilk üç sırayı gruplarını 1. sırada bitiren Miami Heat, Detroit Pistons ve Boston Celtics'in almış olduğu. 4. durumdaki Chicago Bulls, 5. Washington Wizards, 6. Indiana Pacers ve 7. Philadelphia 76'ers Play-Off'a girmeyi garantilemelerine rağmen hangi sırada girecekleri belirsizliğini koruyor. Doğu'da cevabı en çok merakla beklenen soru ise Play-Off'un son yolcusunun hangi takım olacağı. Son 18 maçın 16'sını kaybederek adeta kendini ateşe atan ve 4.'lükten 9.'luğa kadar gerileyen Cleveland Cavaliers ile geriden gelip bir çok takımı geçmeyi başaran ve 8.'liğe yükselen New Jersey Nets'den biri bu gece oynanacak maçlar sonunda adını Play-Off'a yazdıracak. 
1. turda Doğu'nun normal sezondaki en iyi takımı olan Güneydoğu Şampiyonu Miami Heat, New Jersey veya Cleveland ile eşleşirken, 2. sıradaki son NBA Şampiyonu Detroit Pistons, Philadelphia ile karşılaşacak. Atlantik Grubu birincisi Boston ise Indiana Pacers ile kozlarını paylaşacak. Son güne 4. sırada giren Chicago'nun rakibi ise 1997'den beri ilk kez Play-Off'a girmeyi başaran Washington Wizards olacak. 

HAFTANIN KARMASI 

Jason Kidd New Jersey 
Allen Iverson Philadelphia 
Tracy McGrady Houston 
Amare Stoudemire Phoenix 
Yao Ming Houston 

HAFTANIN OYUNCUSU 

JASON KIDD New Jersey 
Geçen hafta "Haftanın Oyuncusu" unvanını müthiş bir performans gösteren Nets'li Vince Carter'a vermiştik. Bu hafta ise bu payenin sahibi Nets'in süper guardı Jason Kidd oldu. All-Star oyuncu, Nets'in haftayı 2-1 ile kapatıp Doğu'da play-off'un son basamağına tırmanmasında başroldeydi. Kaptan Kidd haftayı 18.3 sayı, 12.3 ribaund 10 asist gibi inanılmaz bir ortalamayla tamamlarken, 17 Nisan'daki Sixers galibiyetinde 11 sayı, 10 ribaund, 16 asist ile kariyerinin 67. triple-double'ını yaparak NBA tarihinde en fazla triple-double yapan 4. oyuncu olmayı başardı. 

HAFTANIN TAKIMI 

HOUSTON ROCKETS 
Son dönemlerde form grafiğini yükselten Houston Rockets geçtiğimiz haftayı 3 maçta 3 galibiyetle kapattı ve Batı Play-Off tablosunda 5.liğe yükseldi. Rockets haftaya Kuzeybatı Grubu Şampiyonu Seattle'ı yenerek başladı. Ardından Play-Off'taki yerini sağlamlaştırmaya çalışan Memphis'i 100-92'lik skorla geçen Houston, haftayı ligin en formda takımı Denver'ı 115-87 gibi farklı bir sonuçla yenerek noktaladı. 

HAFTANIN OLAYI 

Houston Rockets'ın Denver Nuggets'ın 10 maçlık galibiyet serisine son vermesi. 

NE DEDİN NE DEDİN 

"Ey Şeytan O pis ellerini bu takımın üzerinden çek Lanetin ve kötülüklerin iyi insanlardan kurulu bu takımı etkilemesine izin vermeyeceğiz " 80 maçta aldıkları 18 galibiyetle ligin en az maç kazanan 3. takımı olan New Orleans Hornets'da kötü gidişatın cezası "şeytana" kesiliyor ve bu yüzden takım her maç öncesinde evangelist rahip Carol Thomas'ın bu duası ile sahaya uğurlanıyor. Açıkçası bu duanın pek işe yaramadığı ortada. 

BU MAÇ KAÇMAZ 

BOSTON CELTICS-NEW JERSEY 20 Nisan Çarşamba 
Play-Off'a kalma ümitlerini normal sezonun son gününe taşımaya çalışan New Jersey Nets'in Atlantik Grubu şampiyonluğunu garantileyen Boston Celtics'i yenmekten başka çaresi yok. 

SAYILARLA GEÇEN HAFTA 

69 Golden State Warriors, Portland Trail Blazers'ı 108-88 yenerken, iki takım toplam 69 üç sayılık atış kullanarak bir NBA rekoruna imza attılar. 
21 Portland Trail Blazers point guardı Damon Stoudamire, takımının 108-88 kaybettiği Warriors maçında 21 adet üç sayılık kullanarak NBA tarihinde bir maçta en çok üç sayılık atış kullanan oyuncu oldu. 
1 Kumarhaneleriyle ünlü Las Vegas şehrinin belediye başkanı Oscar Goodman, NBA yönetimine 2007 All-Star maçını düzenlemeye talip olduklarını bildirdi. Bir NBA takımına sahip olmayan Las Vegas şehrinin başvurusu kabul edilirse lig tarihinde ilk defa bir NBA takımına sahip olmayan bir şehire All-Star maçı organizasyonu teslim edilecek. 

Memo'nun boşu yok 

NBA'de Kuzeybatı Grubu sonuncusu Utah Jazz, Pasifik Grubu'nda ikinci sırada yer alan Sacramento Kings'i bu sezon evinde oynadığı son maçta 92 - 82 mağlup ederek seyircisine galibiyetle veda etti. Sahaya yine ilk beşte çıkan milli pivotumuz Mehmet Okur, oynadığı 37 dakika içinde 6 13 iki sayı, 1 2 üç sayı, 6 8 serbest atış, 12 ribaund, 4 asist, 2 top çalma, 2 top kaybı, 1 blokla oynadı, 21 sayı kaydederek bu sezon 22. double double'ını yaptı. 

Diğer sonuçlar 
New Orleans - Minnesota 99 - 102 
Orlando - Indiana 92 - 88 
Philadelphia - Milwaukee 122 - 106 
Golden State - LA Lakers 126 - 99 
Houston - LA Clippers 115 - 90 
Phoenix - Denver 128 - 114 


</TEXT>
</DOC>
