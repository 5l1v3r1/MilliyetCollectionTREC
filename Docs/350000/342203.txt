<DOC>
<DOCNO> 342203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko34.html </URL>
<DATE> 2005/05/13/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizbank Genel Müdürü Kızımız güzel, yabancılar görmeye gelir 
</HEADLINE>
<TEXT>

     Denizbank Genel Müdürü Hakan Ateş, sektördeki yabancı ortaklıklar ve satın almalara ilişkin olarak, "Bu kasabaya kim gelirse, kızımız güzel bizi de görmeye gelir" dedi. 
     Ateş, Denizbank’ın Lufthansa tarafından kurulan Miles More International programına ilişkin gerçekleştirilen imza töreninde, gazetecilerin sorularını yanıtladı. 
     Sektörde yabancı oyuncuların sanıldığı kadar fazla olmadığını, konsolidasyon sürecinde 30 bankanın ekonomik yaşamdan çekildiğini ifade eden Ateş, "ilk 10 sırayı alan özel bankalarda belli bazı yabancı ortaklıklar oluştu. Geriye kalanlardan bu işte ortaklığa gidecek bir elin parmaklarından çok daha az. Denizbank da bunlardan biri" dedi. 
     Özelleştirmelerde Türkiye’nin şu ana kadar çok fazla yol alamadığını, ancak bu sene itibariyle bakıldığında politik istikrar bulunduğunu, tek parti iktidarının da çok kararlı bir şekilde özelleştirmenin üstüne gittiğini belirten Ateş, şunları kaydetti 
     "Öyle tahmin ediyorum ki büyük özelleştirmelerden herhangi biri olduğunda bunlar yabancılar açısından Fransa oylamasından çok daha önemli göstergeler. Fransa oylaması bir anlamda siyaseten önemli olabilir ama eğer bir Avrupalı, ABD’li ve yurt dışı yatırımcı herhangi bir yerli ortakla gelip 3-5 milyar dolarları bu ülkeye koyarsa o zaman bu diğer yatırımcılar açısından çok ciddi bir göstergedir. Bu çerçevede büyük kamu iktisadi teşekküllerinde özelleştirmeler olursa, Türkiye’nin direkt yatırım miktarı 10 milyar dolarların üzerinde olur." Bankacılığın yurt dışından gelecek ortaklıklara en açık sektör olduğunu söyleyen Ateş, "Denizbank olarak eğer daha büyük hedeflere birlikte koşmak gündemdeyse biz tabii ki buna açığız. Bize bu anlamda sermaye derinliğini sağlayıp uzun gidişleri imkanlı kılacak, belki başka birtakım birliktelikleri de mümkün kılabilecek bir gelişme ise yani bir araya gelip daha büyük işler yapacaksak biz buna açığız" dedi. 
     
     "BANKACILIK SERMAYEDARI O KADAR ÇOK SOPA YEDİ Kİ" 
     Türkiye’deki bankacılığın dünyanın bir çok ülkesinden üstün olduğunu ifade eden Ateş, Türkiye’deki bankacılığın defter fiyat oranları, fiyat kazanç oranlarına bakıldığında hala dünyanın altında, çok ucuz olduğunu vurguladı. 
     Hakan Ateş, bir gazetecinin "Türk sermayedarı niye satmaya çalışıyor " şeklindeki sorusunu da şöyle yanıtladı 
     "Türk sermayedarı, özellikle bankacılık sermayedarı o kadar çok sopa yedi ki bu ülkede, o kadar çok tu kaka edildi ki ulusal bankacılık ekonomide her ne kadar bizim ana noktalarımızdan biri de olsa, ne siyasetçi ne de halk anladı bunu. İyisi, kötüsü hepsi bir sepete kondu ve hortumcuya çıktı adı. Onun için de hissedarın şevki manen öldü. 
     Maddi olarak baktığınızda da, bizde bankacılıkta aracılık maliyetleri dünyanın hiç bir yerinde olmadığı kadar yüksektir. Bu ülkede yabancı bankalar gidip otel odalarında mevduat toplayıp kredi verebiliyor. Bize olağanüstü sınırlamalar var. Bir de bizim her türlü cezanın üçe dörde katlandığı bir kanunumuz var. Hissedar bu işten para kazanmalı ki, güvenliğini bu sektörde görebilmeli ki üstüne para koysun. Hazır böyle büyük bir ilgi de varken öyle zannediyorum ki satsak da bu işten bir elimizi yıkasak falan diye düşünüyor olabilir." 
     
     "SINIRLAMA GETİRİLEMEZ" 
     "Bu kasabaya kim gelirse, kızımız güzel bizi de görmeye gelir" diyen Ateş, Avrupa’da, Rusya’da herkesin Türkiye’yi konuştuğunu ifade ederek, "tabii yabancıların kulağına gidiyor. Ben her ’road show’a gittiğimde, en dolu dükkan bizimki yani ortalama günde 7-8 tane görüşme yapıyoruz. Onlar geldiğinde de ’gelme’ demiyoruz" şeklinde konuştu. 
     Yabancı payına sınırlama getirilip getirilemeyeceğine ilişkin soru üzerine Ateş, "getirilemez, ben getirilebileceğini pek olası görmüyorum. Şu anda yeni gündemde olan konular gerçekleşse bile, yabancıların varlığı üçte birin altında kalacak ki üçte birin çok üzerine çıkmaması, şahsi kanaatim, makuldür ama ’bu kuralıdır, kanunudur’ diye hiç bir yere de yazamazsınız" dedi. 
     
</TEXT>
</DOC>
