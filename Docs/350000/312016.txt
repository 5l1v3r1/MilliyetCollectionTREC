<DOC>
<DOCNO> 312016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko22.html </URL>
<DATE> 2005/02/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Özelleştirme İdaresi, SEKA İzmit İşletmesiyle ilgili karara itiraz etti 
</HEADLINE>
<TEXT>

     Özelleştirme İdaresi Başkanlığı ÖİB , Ankara 9. İdare Mahkemesi'nin Seka İzmit İşletmesi'nin kapatılmasına ilişkin yürütmeyi durdurma kararına itiraz kapsamında, Ankara Bölge İdare Mahkemesi'ne başvuruda bulundu. 
     Edinilen bilgiye göre, Ankara 9. İdare Mahkemesi'nin kararının ardından harekete geçen ÖİB, bir üst mahkeme olan Bölge İdare Mahkemesi'ne gitti. 
     Özelleştirme Yüksek Kurulu'nun kararıyla SEKA İzmit İşletmesi'nin 27 Ocak 2005 tarihinde kapatılması kararlaştırılmış, ancak Ankara 9 İdare Mahkemesi ÖYK'nın kapatma kararının yürütmesini, ''davalı İdareden savunma alınıp yeniden bir karar verinceye kadar'' durdurmuştu. Mahkeme, davalı idareye savunmasını yapmak üzere 5 gün süre vermişti. 
     Bu arada İdare Mahkemesi'nin kararı sonrasında ÖİB yetkilileri, bir üst mahkemeye itiraz edileceğini ifade etmişlerdi. İşletmenin tekrar çalışması gibi bir düşünce olmadığını vurgulayan yetkkililer, işletmenin tekrar çalışmasının daha masraflı olacağı belirtmişti. 
     Maliye Bakanı Kemal Unakıtan da, iki gün önce düzenlediği basın toplantısında, İşletme'nin ''rant elde edilmemek kaydı ve bunları tapu siciline kaydettirmek'' koşuluyla, Kocaeli Büyükşehir Belediyesi'ne devredileceğini ve işçilerin mağdur edilmemesi için de, elimizden gelen her türlü tedbiri alacaklarını kaydetmişti. 
     Öte yandan fabrikanın kapatılmamasını isteyen işçilerin Kurban Bayramı öncesinde başlattıkları fabrikadan ayrılmama eylemi ise sürüyor. 
     Müessesedeki 14 Ocak 2005 itibariyle 10 memur, 100 sözleşmeli, 731 işçi bulunurken, işçilerden 7'si emeklilik hakkı kazanmış durumda bulunuyor. 
     
</TEXT>
</DOC>
