<DOC>
<DOCNO> 343431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur36.html </URL>
<DATE> 2005/05/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Boğaziçi Köprüsü'nda kaza davası... Başkomiser Temur tahliye edildi 
</HEADLINE>
<TEXT>

     Kullandığı otomobille Boğaziçi Köprüsü’nde kaza yaparak araçtaki Yeliz Telli’nin ölümüne, 2 kişinin de yaralanmasına neden olduğu öne sürülen Başkomiser Ebubekir Temur, tutuksuz yargılanmak üzere tahliye edildi. 
     İstanbul 15. Asliye Ceza Mahkemesi’ndeki duruşmaya, tutuklu sanık Ebubekir Temur katıldı. Duruşmada, Yeliz Telli’nin annesi Nermi Karaman ile olayda yaralanan Erman Ayan müşteki sıfatıyla hazır bulundu. 
     Adli Tıp Kurumu’ndan Yeliz Telli’nin otopsi raporunun geldiğini belirten hakim, raporda, "Telli’nin kanında uyuşturucuya rastlanmadığı, ölüm nedeninin genel beden travması, beyin kanaması ve iç organ kanaması olduğu" bilgilerinin yazılı olduğunu bildirdi. 
     Duruşmada diyecekleri sorulan Erman Ayan, olay günü Ebubekir Temur’un kullandığı otomobille Boğaziçi Köprüsü’nden Anadolu Yakası’na geçtiklerini, Süleyman Uçar’ın Temur’un yanında ön koltukta, kendisi ile Yeliz Telli’nin de arka koltukta oturduklarını anlattı. 
     Kendisinin geri dönmek istemesi üzerine tekrar köprüye girdiklerini anlatan Ayan, "Süleyman Uçar, geri dönmemize kızdı. Bana hakaret etti. Hatta bana el kol ile saldırmaya başladı. Süleyman’ın kolunun bir kaç kez sanığa değdiğini gördüm. Aracın hakimiyeti kayboldu. Ondan sonrasını hatırlamıyorum. Ben sanıktan şikayetçiyim" dedi. 
     Görüşü sorulan Cumhuriyet Savcısı Alaaddin Atakan, sanığın üzerine atılı suçun niteliği, delillerin çoğunun toplanmış olması ve tutuklu kaldığı sürenin göz önüne alınarak Ebubekir Temur’un tahliyesine karar verilmesi görüşünde olduğunu bildirdi. 
     Müşteki Nermi Karaman’ın avukatı Kenan Aşık ise sanığın tutukluluk halinin sürmesini istedi. 
     
     TAHLİYE KARARI VE TEPKİ 
     Hakim, üzerine atılı suçun niteliği, taksirli suçlardan oluşu, kamu görevlisi olup sabit ikametgah sahibi bulunması, delillerin çoğunlukla toplanmış olması ve tutuklu kaldığı süreyi dikkate alarak Temur’un tahliyesine karar verdi. 
     Duruşma, dosyadaki eksikliklerin giderilmesi amacıyla ertelendi. 
     Nermi Karaman, tahliye kararının ardından duruşma salonunda, adliye koridorlarında ve adliye sarayı girişinde "Bu kadar basit olamaz, onu çıkaramazsınız" şeklinde bağırdı. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamede, Ebubekir Temur’un kullandığı 34 UF 5975 plakalı otomobilin, 21 Ocak 2005 tarihinde aşırı hız ve havanın yağışlı olması nedeniyle Boğaziçi 
     Köprüsü üzerinde Cumhur Başaran idaresindeki taksiye arkadan çarptığı belirtiliyor. 
     Otomobilin sol arka koltuğunda oturan Yeliz Telli’nin çarpma nedeniyle kapının açılması sonucu araçtan düştüğü ve öldüğü, aynı araçta bulunan Erman Ayan ile Süleyman Uçar’ın da yaralandığı anlatılan iddianamede, Ebubekir Temur’un "tedbirsizlik ve dikkatsizlik sonucu ölüme ve yaralanmaya neden olmak" suçundan 4 ile 10 yıl arasında hapis cezasına çarptırılması talep ediliyor. 
     Güngören İlçe Emniyet Müdürlüğü Asayiş Büro Amirliği yapan Başkomiser Ebubekir Temur, kazanın ardından 24 Ocak 2005 tarihinde çıkarıldığı mahkemece tutuklanmış ve İstanbul Emniyet Müdürlüğü tarafından hakkında idari soruşturma başlatılmıştı. 
     
</TEXT>
</DOC>
