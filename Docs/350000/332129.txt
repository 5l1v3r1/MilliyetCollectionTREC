<DOC>
<DOCNO> 332129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun23.html </URL>
<DATE> 2005/04/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İngiltere'de seçim için geri sayım başladı... Anketler ne diyor 
</HEADLINE>
<TEXT>

     İngiltere'de parlamento, seçim süreci uyarınca Kraliçe İkinci Elizabeth tarafından feshedildi. 
     Başbakan Tony Blair'in Buckingham Sarayı'na geçen salı günü yaptığı ziyaretle başlayan süreçte, Kraliçe, takvim gereği 4 yıldır görev yapan 659 üyeli parlamentonun görevine bugün son verdi. 
     Avam Kamarası, 5 Mayıs'ta yapılacak seçimin ardından yeni üyelerin yemin törenleriyle 5 yıllık yeni görev dönemine başlayacak. 
     Öte yandan The Daily Telegraph gazetesinin YouGov adlı araştırma kurumuna yaptırdığı bugünkü anketin sonuçları, seçimde hiçbir partinin net bir zafer kazanamayacağını gösterdi. 
     Anket sonuçlarına göre İktidardaki İşçi partisi ile ana muhalefet partisi Muhafazakar Parti'nin halktan alacağı destek eşit. Her iki partinin de yüzde 36'lık halk desteği alacağını yazan Telegraph, Liberal Demokrat Parti'nin oy oranının ise yüzde 20'de kalacağını öne sürdü. 
     Bu arada seçime çok az bir süre kala, İngiltere'de postayla oy kullanma yönteminin tartışılmasına devam ediliyor. 
     Postayla yapılan oylamalarda büyük yolsuzluk ve usulsüzlükler olduğuna dair kuşkuların bulunduğu İngiltere'de, hükümetin, bir kez daha seçimi kazanması halinde ilk icraatlarından biri olarak, postayla oy kullanma yöntemine son vermeyi planladığı öne sürüldü. 
     The Times'ın haberinde, 5 Mayıs seçiminde oyların yüzde 15'ine yakınının postayla kullanılacağına dikkat çekilirken, İşçi Partisi'nin bu yöntemin zararına uğramaktan korktuğu ifade edildi. 
     
</TEXT>
</DOC>
