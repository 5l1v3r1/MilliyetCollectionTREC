<DOC>
<DOCNO> 349172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur20.html </URL>
<DATE> 2005/06/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ambulans kaza yaptı, hasta öldü 
</HEADLINE>
<TEXT>

     Antalya’da, 13 yerinden bıçaklanan seyyar satıcıyı taşıyan ambulans, bir otomobille çarpışınca, yeni ambulansa konulan yaralı yolda hayatını kaybetti. 
     Hüsnü Karakaş Mahallesi’nde seyyar satıcılık yapan Vasfettin Yıldırım 36 , evine dönerken yolunu kesen, kimliği belirlenemeyen 2 kişi tarafından 13 yerinden bıçaklandı. Yıldırım’ın cebindeki bir miktar parayı alan zanlılar olay yerinden kaçtılar. 
     Ağır yaralanan Yıldırım, ihbar üzerine olay yerine gelen sağlık ekiplerince hastaneye kaldırılmak üzere ambulansa konuldu. 
     Olay yerinden 500 metre ileride, Yıldırım’ı taşıyan 07 S 1815 plakalı ambulans ile Ö.C’nin kullandığı 07 S 4889 plakalı otomobil çarpıştı. 
     Bunun üzerine, Yıldırım’ı hastaneye yetiştirmek için ikinci bir ambulans istendi. Bir süre sonra gelen ambulansa alınan Yıldırım, hastaneye götürülürken yolda hayatını kaybetti. 
     Polis, görgü tanıklarının ifadeleri doğrultusunda eşkali belirlenen 2 zanlıyı aramaya başladı. 
     Otomobil sürücüsü Ö.C, gözaltına alındı. 
     
</TEXT>
</DOC>
