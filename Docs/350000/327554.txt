<DOC>
<DOCNO> 327554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun21.html </URL>
<DATE> 2005/03/27/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Amerikalı mucit Fox News TV'yi bloke eden cihaz geliştirdi 
</HEADLINE>
<TEXT>

     Amerikan mucit Sam Kimery, milliyetçi ve muhafazakar eğilimleriyle ön plana çıkan Fox News televizyon kanalını bloke eden özel bir cihaz geliştirdi. 
     Kimery'nin, ''Fox Bloke Edici'' adıyla pazarladığı küçük metal cihaz, televizyonların arkasına monte ediliyor ve Fox dışında bütün televizyon kanallarının izlenmesine imkan tanıyor. 
     Seattle Times gazetesinde yer alan habere göre Kimery, Fox televizyonunda ifade edilen fikirlere karşı değil ancak bu fikirlerin ''haber gibi'' sunulmasından rahatsızlık duyuyor. Gazeteye göre 45 yaşındaki Kimery şu ana kadar bu cihazlardan 100 adet sattı. Oklahomalı Kimery, şu ana kadar hem icadını öven hem de ölüm tehdidine kadar işi vardıran kızgın mesajlar aldığını kaydetti. 
     Kimery'nin, daha önce kayıtlı bir Cumhuriyetçi Partili olması ise icadını daha da ilginç hale getiriyor. Sam Kimery, 1990 yılında partinin bazı uygulamalarına kızarak bağımsız olmuş. Kimery, Fox News'un, ''muhafazakar taraflı gazetecilik'' yürütmesinden rahatsızlık duyduğunu, tutarsızlıkların ve yanlışlıkların hiçbir zaman kabul edilmediğini ve haberden çok görüş yayımlandığını söylüyor. 
     Fox News'un sözcüleri ise, televizyon kanalının ''reytinglerinin'' zaten kendileri adına konuştuğunu söylemekle yetindi. Nielsen Medya Araştırma şirketinin verilerine göre, bu yılın ilk üç ayında Fox televizyonu en çok izlenen zaman dilimi ''prime-time''da ortalama 1.62 milyon kişi tarafından seyredildi. Haber kanalı CNN ise 805 bin izleyicide kaldı. Cihaz, ABD'de internet üzerinden 8.95 dolara satılıyor. Kimery'nin kendisi ise icat ettiği cihazını kullanmıyor. 
     
</TEXT>
</DOC>
