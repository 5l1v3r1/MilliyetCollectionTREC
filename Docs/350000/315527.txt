<DOC>
<DOCNO> 315527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur33.html </URL>
<DATE> 2005/02/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Beyoğlu'nda izinsiz gösteriye polis müdahalesi .. 
</HEADLINE>
<TEXT>

     PKK elebaşı Abdullah Öcalan'ın Kenya'da yakalanarak Türkiye getirilişinin altıncı yıldönümü nedeniyle bazı illerde yapılan protesto gösterilerine müdahale eden polis çok sayıda göstericiyi de gözlem altına aldı. 
     Beyoğlu'nda, terör örgütü elebaşı lehine slogan atarak Yunanistan'ın İstanbul Başkonsolosluğu'na yürümek isteyen DEHAP'lı grup, polisin müdahalesiyle dağıtıldı. 
     Galatasaray Meydanı'nda toplanan bir grup, ''DEHAP İl Örgütü '' imzalı pankart açtı. Siyah çelenk bırakmak üzere Yunanistan'ın İstanbul Başkonsolosluğu'na yürümek isteyen grup, güvenlik kuvvetlerince engellendi. 
     Bunun üzerine 10 temsilci, başkonsolosluk önüne giderek siyah çelenk bıraktıktan sonra grubun yanına döndü. 
     Burada grup adına basın açıklaması yapılırken, terör örgütü elebaşının fotoğrafları açıldı. Güvenlik kuvvetlerinin uyardığı grup, fotoğrafları indirmemekte ısrar etti. 
     Polis, DEHAP İstanbul İl Başkanı Cemal Kavak'ın megafonla ''Sayın Abdullah Öcalan'ın yakalanmasını...'' diye başladığı konuşmasını sürdüremeden gruba müdahale etti. 
     Bazı kişiler, müdahale sırasında kullanılan gözyaşartıcı gazdan etkilendi. Gruptan bazıları da baygınlık geçirdi. 
     Tünel yönüne doğru kaçan gruptan bazı kişiler, söktükleri kaldırım taşlarını polise fırlattı, bazı işyerleri ve bir bankanın camı kırıldı. Polis, bir süre kovaladığı grubu tamamen dağıttı. 
     
     İZMİR'DE DE GÖSTERİ VARDI 

     İzmir'de izinsiz gösteri yaparak AK Parti Konak İlçe Binası'na yürümek isteyen DEHAP üyesi gruba polis müdahale etti. Çıkan arbedede gruptakiler polise taş attı, biri polis 3 kişi yaralandı, 1 kişi gözaltına alındı. 
     Hürriyet Bulvarı'ndaki DEHAP İzmir İl Teşkilatı'nda toplanan bir grup, AK Parti Konak İlçe Başkanlığı'na yürüyüşe geçti. Terör örgütü elebaşı lehine sloganlar atan grubu Basmane Meydanı'ndaki Konak Belediyesi önünde polis ekipleri durdurdu. 
     Emniyet yetkilileri, parti yöneticilerine AK Parti binası önüne gitmelerine izin vermeyeceklerini belirtti ve yasadışı slogan atılmaması koşuluyla basın açıklaması yaparak grubun dağılmasını istedi. 
     Basın açıklamasının ardından tekrar DEHAP İl Teşkilatı'na yürüyüşe geçen grup, terör örgütü elebaşı lehine sloganlar atmaya başladı. Polisin, dağılmalarını sağlamak amacıyla grubu bölmek istemesi üzerine, arbede yaşandı. Göstericilerden bir bölümü, polise taş attı. 
     Göstericilerin çoğu DEHAP İl Başkanlığı binasına kaçarken, taş atanlardan 1 kişi gözaltına alındı. 
     Olaylar sırasında göstericilerin düşürdüğü çantalardan çok sayıda molotof kokteyli ve taş çıktı. 
     Yaralandığı belirtilen 1 kişi, parti önüne çağırılan ambulansla hastaneye gönderildi. 
     Emniyet yetkilileri, olaylar sırasında biri polis 3 kişinin yaralandığını, aralarında polis araçlarının da bulunduğu çok sayıda otomobilin camlarının kırıldığını kaydettiler. 
     Çevik Kuvvet polisleri, DEHAP binası çevresinde önlem aldı. 
     
     Diyarbakır'da göstericiler polisi taşladı .. 

     Diyarbakır'da izinsiz yürüyüş yapan grupta bulunanlar polisi taşladı. Olayda çok sayıda polis ve gösterici yaralandı. 
     Dağkapı Meydanı'nda toplanan ve terör örgütü elebaşı Abdullah Öcalan'ın posterlerini taşıyan bir grup basın açıklaması yaptı. 
     Açıklamanın ardından terör örgütü ve elebaşı lehinde slogan atan grupta bulunanları polis dağılmaları yönünde uyardı. Yürüyüşe geçen grup, İnönü Caddesi'nde oturma eylemi yaptı. Yapılan uyarılara rağmen dağılmayan gruba polis müdahale etti. Göstericilerin taş atması üzerine polis biber gazı kullandı. 
     Olayda polis ve göstericilerden yaralananlar oldu. Polis, bazı göstericileri gözaltına aldı. 
     Diğer illerde gösteriler 
     Adana, Mersin ve Şırnak'ın Cizre İlçesi'nde, terör örgütü elebaşı Abdullah Öcalan'ın serbest bırakılması için izinsiz gösteri yapıldı. 
     Adana'da, Tutuklu ve Hükümlü Aileleri Yardımlaşma Derneği Başkanı Esmer Doster, 5 Ocak Meydanı'nda toplanan grup adına yaptığı açıklamada, İmralı Cezaevi'nin kapatılarak Kürt sorununu barışçı yolla çözülmesini ve halkların kardeşliğine dayalı hukuki değişikliklere gidilmesini istedi. 
     Yapılan açıklamanın ardından ellerinde siyah bayraklarla slogan atan grup olaysız dağıldı. 
     
     MERSİN 

     Mersin Emniyet Müdür Vekili Süleyman Ekizer, terör örgütü elebaşı lehine izinsiz gösteri yapmak isteyen 3 kişinin gözaltına alındığını bildirdi. 
     Ekizer, AA muhabirine yaptığı açıklamada, Siteler ve Şevket Sümer Mahallesi'nde, 10-15'er kişiden oluşan grupların, terör örgütü elebaşının yakalanmasını protesto etmek istediklerini söyledi. 
     Ekizer, ''Bazı kendini bilmezler, bölgemizde çocukları kullanarak izinsiz gösteri yapma girişiminde bulunuyorlar ve bu olayı protesto etmeye çalışıyorlar. Ancak, Siteler ve Şevket Sümer mahalleleri başta olmak üzere tüm noktalar polisin denetimde. Çocukları polisin üzerine göndererek, taş attırdıkları belirlenen 3 kişi gözaltına alındı. Herhangi bir olumsuzluk yok'' dedi. 
     
     ŞIRNAK 

     Şırnak'ın Cizre İlçesi'nde de izinsiz gösteri yapan grup, polise taşla saldırdı. 
     Yeni Dörtyol Mahallesi'ndeki DEHAP İlçe binası önünde toplanan gruptakiler, basın açıklamasının ardından izinsiz yürüyüş yapmak istedi. 
     Polisin uyarısına rağmen slogan atarak, Cudi Mahallesi'ne doğru yürüyüşe geçen gruptakiler, polise taşla saldırdılar. Polisin biber gazı kullanarak müdahale ettiği olayda 2 polis yaralanırken, çok sayıda gösterici gözaltına alındı. 
     Öte yandan, Batman ve Siirt'te de toplanan gruplar, basın açıklaması yaptıktan sonra, polisin uyarısıyla olaysız dağıldılar. 
     

     
</TEXT>
</DOC>
