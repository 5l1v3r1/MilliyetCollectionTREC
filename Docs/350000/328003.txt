<DOC>
<DOCNO> 328003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/axspo03.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE O FORMA 
</HEADLINE>
<TEXT>


Galatasaray'ın sır gibi sakladığı 100. yıl eserini MİLLİYET ele geçirdi 


Sarı-Kırmızılı kulübün, mali kriz boyutuna bir ölçüde katkı sağlamasını beklediği ve "çok gizli" önlemiyle kamuoyundan sakladığı 100. formasını ilk kez MİLLİYET yayınlıyor. 
Avrupa'da özel olarak tasarlanan, renklerinin seçiminde uzmanların çalıştığı ve ön cephesinde GS yazılı olan formanın satışından büyük gelir bekleyen Galatasaray yönetimi, bugün görkemli bir tanıtım toplantısı da düzenleyecek. 
Sarı - Kırmızılı futbolcuların ligin bundan sonraki maçlarında giyecekleri 100. yıl forması, 1 Nisan'da kulüp mağazalarında satışa çıkarılacak. 

Korsana önlem 

Galatasaray yönetimi bugün yapacağı tanıtımın yanı sıra, 1 Nisan'da piyasaya süreceği formaların korsan ürünlerinin çıkmaması için de yoğun çaba sarfediyor. Ayrıca futbol takımının bütünüyle çektirilen poster de, hem store'lara asılarak satılacak, hem de Galatasaray dergisinde yer alacak. 

Sorgu günü 13 Nisan 

Galatasaray'da yaşanan pota şoku, Divan Kurulu'nda gündemin ilk maddesi olacak 

HALİL ÖZER 

Galatasaray'da bayan basketbol takımının küme düşmesi ile yaşanan şok ve tepkiler artarak devam ediyor. Sarı - Kırmızılı camianın, "100. yılın ayıbının" hesabını, Divan Kurulu toplantısında sormaya hazırlandığı öğrenildi. 13 Nisan'daki Divan zirvesinde gündemin ilk maddesini bayan basketbol takımının oluşturacağı bildirildi. 
Yönetimin, basketbol şubesine bakış açısının, acı sonu hazırladığı da iddialar arasında yer alıyor. 2005 bütçesinde, basketbol bütçesinin 1 milyon 361 bin YTL olarak belirlendiğine dikkat çekilirken, bu ücrete erkek ve bayan ekibinin maaşlarının, otel ve diğer masraflarının da dahil olduğu hatırlatılıyor. Eski başkanlardan Faruk Süren, "Bütçeyi, herkes inceledi. Kimse ses çıkarmadı. Onun için isyan etme şansları yok" ifadelerini kullandı. 
Başkan Özhan Canaydın'ın bir süre danışmanlığını yapan Hayri Kozak ise "Bir hafif parmak dokunuşu bile işleri bu hale getirmezdi. Cenazenin başında ağlamamak gerekir. Erkek takımına, 'Nasılsın ' diyen yok. Herkes el atmalı. Bugünkü kadro ile bu takım kümede kalır. Yeter ki sahip çıkalım "dedi. 

Fenerbahçe üzgün 

Bayan basketbol takımının antrenörü Zafer Kalaycıoğlu, Galatasaray'ın küme düşmesine üzüldüğünü açıkladı. Kalaycıoğlu, "Kulüplerin tarihi başarılar yaşadığı branşlara daha fazla özen göstermesi gerekiyor. Galatasaray'da geçen sezonda da aynı ilgisizlik vardı. Bu yıl tekrarlandı. Ama bu sezon güçlü bir lig olduğu için küme düştüler. Bu gelişme bizi üzdü" dedi. 

'Alt yapı sorunu' 

Beşiktaş antrenörü Aziz Akkaya, Galatasaray'ın zamanında yapılan fazla harcamaların faturasını ödediğini iddia etti. Akkaya, "Bir dönem bayan basketbolunun lokomotifi olan Galatasaray'ın küme düşmesini istemezdik. Alt yapıya önem verilmemesi Galatasaray'ı bugünlere getirdi. Alt yapıya önem verilseydi, Türk oyuncularla devam edebilirlerdi" diye konuştu. 

Gürkan Çok acı 

Basketbol Federasyonu Asbaşkanı Aytek Gürkan, Galatasaray'ın Fenerbahçe ve Beşiktaş kadar amatör sporlara sahip çıkmadığını dile getirdi. Gürkan, "Esas rahatsızlık duyduğum şey Galatasaray camiasından, işadamlarından 3-5 kişi çıkıp 50-100 bin dolar vererek, takıma sahip çıkmaması. Bu kadar büyük bir kulübün, bu duruma düşmesi acı" yorumunu yaptı. 

Derya'nın feryadı 

HATİCE YÜCEL 

Galatasaray Bayan Basketbol Takımı'nın küme düşmesi eski yıldızları da yıktı. Sarı - Kırmızılıların eski kaptanı Derya Özer, "Yıllardır yenilmez armada olmuş, birçok şampiyonluklar yaşamış, kupalar almış ve Türkiye'de Avrupa üçüncülüğüne ilk ulaşmış bir takımın küme düşmesi acı verici" dedi. Eski oyunculardan Handan ise büyük üzüntü duyduğunu belirtip, "Böyle olacağı belliydi. Avrupa üçüncülüğünü kazandığımız zaman çektirdiğimiz resimleri spor salonundaki duvarlardan kaldırmışlar, kasetlerimizi bile silmişler. Ayıptır" yorumunu yaptı. 

Aslan'da tatil bitti 

Galatasaray iki günlük iznin ardından, Kayserispor maçının hazırlıklarını sürdürdü. Hagi yönetiminde, Florya Metin Oktay Tesisleri'nde gerçekleştirilen ve 1 saati aşkın süren antrenmanda, futbolcular top kapma çalışmasının ardından koşu yaptı. Milli takımlarda bulunan futbolcular ile sakatlığı süren Hakan Ünsal'ın yer almadığı antrenmana, PAF takımdan çok sayıda oyuncu da çıktı. 


</TEXT>
</DOC>
