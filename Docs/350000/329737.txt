<DOC>
<DOCNO> 329737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur29.html </URL>
<DATE> 2005/04/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Lösemi hastası Esin'in umut yolculuğu... 
</HEADLINE>
<TEXT>

     Lösemi hastası Esin Köse 8 , ilik nakli için Almanya'ya gitti. 
     Babası Ahmet ve annesi Katherina Köse ile birlikte Lufthansa Havayolları'na ait uçakla İstanbul'dan Frankfurt'a giden küçük Esin'i, Atatürk Havalimanı'ndan kız kardeşi Eda, halası ve babaannesi uğurladı. 
     Ahmet Köse, hareketlerinden önce basın mensuplarına yaptığı açıklamada, daha önce de Goethe Üniversitesi'nde tedavi gören Esin'e ilik naklinin bu ay içersinde aynı hastanede yapılacağını bildirdi. 
     SSK'nın nakil için gerekli maddi tutarı yatırmadığını kaydeden baba Köse, şunları söyledi 
     ''Onun yerine bize bir belge verildi. Bu belge, 1965 yılında Türkiye ile Federal Almanya arasında imzalanan sosyal güvenlik anlaşması doğrultusunda hazırlanmış bir belge. Biz onu, pazartesi günü hastanenin sağlık kasasına vereceğiz. Ama nasıl bir tepki alacağımızı bilemiyorum. Çünkü hastane, sürekli olarak operasyon öncesi gerekli miktarın hesaplarına yatırılmasından söz ediyordu.'' İlik nakli için 150 bin Avro, nakil sonrası için de 50 bin Avro civarında bir harcama gerektiğini ifade eden Ahmet Köse, Esin'in ilik naklinden sonra 5 yıl kontrol altında tutulacağını sözlerine ekledi. 
     Esin Köse de, ''Çok mutluyum. Tedavi olup ülkeme dönmek istiyorum. Tek isteğim bu'' diye konuştu. 
     
</TEXT>
</DOC>
