<DOC>
<DOCNO> 309565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy05.html </URL>
<DATE> 2005/01/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çiçek Kırcı'nın iadesi için Ukrayna makamlarının kararını bekliyoruz 
</HEADLINE>
<TEXT>

     Adalet Bakanı Cemil Çiçek, kapatılan DEP'in eski milletvekillerinden ve terör örgütü PKK KONGRA-GEL'in üst düzey isimlerinden biri olan Remzi Kartal'ın, Suçluların İadesi Sözleşmesi'ne göre Türkiye'ye iadesi yönünde çalışma yürütüldüğünü bildirdi. 
     Çiçek, Avrupa Konseyi ve Avrupa Birliği Komisyonu'nun işbirliğiyle düzenlenen ''Türkiye'de Denetimli Serbestlik ve Yardım Hizmetlerinin Geliştirilmesi'' seminerine gelişi sırasında gazetecilerin sorularını yanıtladı. 
     Bir gazetecinin, Remzi Kartal'ın iade edilip edilmeyeceğine ilişkin sorusu üzerine, Çiçek şunları söyledi 
     ''İster o isim, ister başka isim, devlet olarak aradığımız, hakkında hüküm ya da tutuklama kararı bulunan kişiyle ilgili yapılabilecek 2 işlem var biri, uluslararası sözleşme gereği suçluların iadesi yolunu tercih etmek, ilgili ülkeyle bu neviden anlaşma varsa, anlaşmaya tarafsa bu yolu tercih ediyoruz. Tutuklama kararı ya da başka türlü bir şey yok, ama davası devam ediyorsa sınır dışı edilmesi suretiyle bize gönderilmesini temin etmeye çalışıyoruz. Nitekim, Bulgaristan'dan Türkiye'ye gönderilen Murat Demirel bu ikinci yolla geldi. 
     Sorduğunuz şahısla ilgili olarak, Suçluların İadesi Sözleşmesi'ne göre Türkiye'ye iadesi yönünde çalışma yürütülüyor.'' Bu konuda başvuru yapılıp yapılmadığı sorusuna karşılık da Çiçek, başvuru yapacaklarını, konuyla ilgili dosyanın oluşturulduğunu, işlem tamamlanana kadar gereğinin yapılması konusunda müracaatları olduğunu söyledi. 
     
     ''AVRUPA'DA TERÖR SUÇLULARINA FARKLI TAVIR'' 
     ''İade edilmeme ihtimali var mı '' sorusuna da Çiçek, ''Onu bilemiyorum. Çünkü bazı ülkeler bizim suç kabul ettiğimiz bir fiili suç kabul etmiyor ve iade etmeme yolunu tercih ediyorlar. Bunun örnekleri var. Ama son zamanlarda Avrupa'da da terör suçlularına karşı biraz daha farklı bir tavrın ortaya çıktığını görüyoruz. Bunların iade edilmesi gerektiğini görüyoruz'' yanıtını verdi. 
     Fehriye Erdal ve Haluk Kırcı'nın iadelerine ilişkin soruya ise Çiçek, söylediklerinin hepsi için geçerli olduğunu, teker teker sorulursa tüm listenin çıkarılması gerektiğini kaydetti. Çiçek, ''Ben genel kuralını söyledim. Haluk Kırcı ile ilgili dosya zaten çoktan gitti. Ukrayna makamlarının o noktadaki kararını bekliyoruz'' dedi. 
     
</TEXT>
</DOC>
