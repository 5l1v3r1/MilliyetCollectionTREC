<DOC>
<DOCNO> 332852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun04.html </URL>
<DATE> 2005/04/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Belçika'daki DHKP-C davası 1 Haziran'a ertelendi... 
</HEADLINE>
<TEXT>

     Belçika'da ''gözaltında'' bulunan terörist Fehriye Erdal ve terör örgütü DHKP-C yandaşı 11 kişinin yargılanmasına, bugün Bruges Mahkemesi'nde, geniş güvenlik önlemleri altında başlandı. 
     Terörist Erdal'ın ve terör örgütü üyelerinin Belçika'da işledikleri suçların ele alındığı duruşmada, sanıkların Türkiye'de işledikleri suçlardan dolayı Belçika'da yargılanıp yargılanmayacaklarına ilişkin karar süreci de başladı. 
     Mahkeme heyeti, basına kapalı olan ve 3 saat süren oturumun ardından, tarafların görüşlerini yazılı olarak bildirmeleri talebiyle duruşmaya 1 Haziran'da devam edilmesini kararlaştırdı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından terörist Fehriye Erdal, 26 Eylül 1999'da Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyordu. Bu suçlar arasında, terör örgütü üyesi olmak, silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Bruges'deki davada, Erdal ile birlikte, suç örgütü üyeleri olarak yargılananlar arasında terör örgütünün başı Dursun Karataş da bulunuyor. Gıyabında yargılanan terörist Karataş, bir avukat tarafından temsil edilmedi. 
     Sanıklar arasında, Fehriye Erdal ile birlikte ele geçirilen Kaya Saz, Musa Asaoğlu ve Zeki Karaman, bunlarla işbirliği yaptıkları belirlenen Şükriye Akar Özordulu, İrfan Demirtaş, Hasan Ekici, Nebi Albayoğlu, Zerrin Sarı, Bahar Kimyongür, Aydın Daldal yer alıyor. 
     Terörist Erdal'ın avukatı Paul Bekaert, basına yaptığı açıklamada, sanıkların ''suç örgütü ve çete kurmak'' ve ''terörizm'' ile itham edildiklerini, bu yargılama sürecinin sonunda sanıkların Ceza Mahkemesi önüne gönderilmelerinin söz konusu olup olmayacağının belirleneceğini söyledi. 
     Terörist Erdal'ın Türkiye'de işlediği suçlardan dolayı Belçika'da yargılanamayacağı, Belçika adaletinin bu konuda yetkili olmadığı görüşünü savunduklarını bildiren avukat, müvekkilinin Brüksel'deki bir evde gözaltında kaldığını ve bu evden çıkamadığını anlattı. 
     Avukat, terörist Erdal'ın Belçika'dan siyasi sığınma talebine ilişkin dosyada sürecin devam ettiğini de söyledi. 
     Bekaert, terörist Dursun Karataş'ın mahkeme tarafından çağırılabileceğini, bir avukat tarafından temsil edilebileceğini, ancak bunların nasıl olacağını bilmediğini anlattı. 
     Sabancı ailesinin avukatı Fernand Schmitz de bugünkü duruşmada mahkemenin tarafları dikkatle dinlediğini, son kararının haziran ayı sonundan önce belirlenmiş olacağını düşündüğünü ifade etti. 
     
     SAVCI, SANIKLARIN CEZA MAHKEMESİ'NE GÖNDERİLMESİNİ İSTEDİ 

     Belçika'da ''gözaltında'' bulunan terörist Fehriye Erdal ve terör örgütü DHKP-C yandaşı 11 kişinin yargılanmasına bugün Bruges Mahkemesi'nde başlanırken, Federal Savcılığın, sanıkların Ceza Mahkemesi'ne gönderilmeleri talebinde bulunduğu öğrenildi. 
     Bruges Mahkemesi, bir adli danışma organı olarak, 1 Haziran'da devam edecek yargı süreci çerçevesinde sanıkların Belçika'da ve Türkiye'de işledikleri suçlardan dolayı Belçika adaleti tarafından yargılanıp yargılanmayacaklarını belirlemekle yükümlü bulunuyor. 
     Federal Savcılık, bu sabah basına kapalı olarak yapılan oturumda, sanıkların, Belçika'da işledikleri suçlar çerçevesinde, ''terör örgütüne üye olmak'', ''yasadışı silah bulundurmak'' ve ''sahte belge kullanmak'' gibi ithamlarla, Ceza Mahkemesi'nde yargılanmalarını talep etti. 
     Federal Savcılığın, terör örgütü üyelerinin Türkiye'de işledikleri suçlardan dolayı Belçika'da yargılanamayacakları görüşünü savunduğu belirtiliyor. 
     Sabancı ailesinin avukatı Fernand Schmitz ise ''Erdal ve arkadaşlarının Belçika'daki suçlarını ilgilendiren dava benim işim değil. Benim işim, 1996'da işlenen ve cezasız kalan cinayetler'' diyerek özetle şunları söyledi 
     ''Ben, 2000 yılının Kasım ayında, Türkiye'nin iade talebinin reddedilmesinden sonra, Fehriye Erdal'a karşı, cinayet işlemek, cinayet ortağı olmak gibi ithamlarla dava açtım. Bu davayı açarken, 1977 tarihli Avrupa Terörizme Karşı Mücadele Sözleşmesi'ni temel aldım. Bu sözleşme, 1985'ten beri Belçika'da da yürürlüktedir. Sözleşmede hedef, teröristlerin hiç tartışılmadan iade edilmesiydi, ama devletler her dosyayı ayrı ayrı değerlendirme hakkını tercih ettiler. Bu sözleşme, iadeyi reddeden devletlerin, sanıkların işledikleri suçları değerlendirmelerine olanak tanıyor. Sözleşme, 'İadeyi reddederseniz siz yargılamak zorundasınız' diyor ve ulusal yasaların buna göre belirlenmesini istiyor.'' Avukat Schmitz şöyle devam etti 
     ''Erdal'ın, Türkiye'deki suçlar çerçevesinde, cinayet ithamıyla Brüksel'de yargılanmasını istiyoruz. Şimdi son aşamaya gelindi. Bruges Mahkemesi, Erdal'ı Belçika'daki ve Türkiye'deki ithamlardan yargılanmak üzere bir mahkemeye göndermek veya serbest bırakmak kararını verecek. Türkiye'deki suçlardan dolayı yargılama konusunda Belçika adaletinin yetkisi olup olmadığı kararlaştırılacak. Bir 'derogasyon' söz konusu. Belçika adaleti, bu ülkede işlenen suçları yargılar. Bir yabancının, yabancı bir ülkede, yabancılara karşı işlediği suç, ilke olarak, Belçika'da yargıya götürülemez. Ancak, sadece, Terörizme Karşı Mücadele Sözleşmesi, iade talebi reddedildiği için buna olanak tanıyor.'' Bruges Mahkemesi'nin, 1 Haziran oturumunun ardından son kararını, Haziran sonuna kadar açıklayacağı bildiriliyor. 
     Mahkeme, sanıkların Türkiye'de işledikleri suçlardan dolayı Belçika'da yargılanabileceklerini kararlaştırırsa, bu yargılama, 12 kişilik halk jürisinden oluşan Ağır Ceza Mahkemesi'nde yapılacak. 
     Bu durumda, terörist Erdal'ın, Sabancı suikastı çerçevesinde, müebbet hapis istemiyle yargılanması söz konusu olacak. 
     Bruges Mahkemesi'nin vereceği karara sanık avukatlarının veya müdahil tarafın temyiz yoluyla itiraz hakları bulunuyor. 
     
</TEXT>
</DOC>
