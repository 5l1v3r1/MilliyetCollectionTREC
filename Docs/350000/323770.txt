<DOC>
<DOCNO> 323770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur15.html </URL>
<DATE> 2005/03/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ümit Işık'ın tahliye nedeni kaset değil, hastalığıymış .. 
</HEADLINE>
<TEXT>

     Özgür CEBE DİYARBAKIR, DHA 

      BİTLİS'in Tatvan İlçesi'nde imam Gıyasettin Bağlam'ın öldürülmesi başta olmak üzere, silahlı ve bombalı 8 eyleme karıştığı iddiasıyla 11 yıl tutuklu yargılanan Ümit Işık'ın cezaevinden tahliye nedeninin, Hizbullahçı Murat Kurtboğan'ın itiraf kaseti' değil, sağlık sorunları' olduğu ortaya çıktı. Mahkemenin, maruz kaldığı hastalık ve tutuklu geçirdiği süreyi dikkate alarak' tahliyesine karar verdiği Ümit Işık'la ilgili uzun süren yargılama nedeniyle Avrupa İnsan Hakları Mahkemesi AİHM de Türkiye'den 20 Mayıs'a kadar savunma istedi. 
     Diyarbakır 6'ncı Ağır Ceza Mahkemesi'nde 11 yıldan beri Erdoğan Yakışan ile birlikte aynı davadan tutuklu yargılanan Ümit Işık'ın, 16 Aralık 2004 tarihinde yapılan duruşmada rahatsız ve mağdur olduğunu' ileri sürerek, tahliyesini talep etti. Duruşmada, sanığın avukatı Tahir Elçi de müvekkilinin talebini yineleyerek, "Müvekkillerim mağdurdur. Tahliyelerini talep ediyorum. Tutuklu geçirdikleri süre çok uzun sürmüştür. Daha fazla mağdur olmamaları için tahliyelerini istiyorum'' dedi. 
     Bunun üzerine mahkeme heyeti, sanıklardan Ümit Işık'ın dosyasındaki sağlık raporları, tutuklu kaldığı süre ve maruz kaldığı hastalığı dikkate alarak, "Başka bir suçtan tutuklu veya hükümlü değilse derhal salıverilmesine'' oy birliğiyle karar verdi. Mahkeme, Ümit Işık'la aynı eylemlere karıştığı iddiasıyla yargılanan Erdoğan Yakışan'ın ise tutukluluk halinin devamına, Işık'ın dava dosyasındaki tüm tedavi belgeleri ve önceki Adli Tıp Kurumu raporlarının da dosyaya eklenmek suretiyle TCK'nun 46 ve 47'nci maddeleri kapsamında olay tarihi itibariyle akıl hastası olup olmadığının sorulmasını' kararlaştırdı. 
     
     MAHKEMENİN KARARI 
     İmam Gıyasettin Bağlam'ın öldürdüğünü Hizbullah'ın sorgu kasedinde itiraf etitği ileri sürülen Murat Kurtboğan'la ilgili yapılan kaset çözümü ve hakkında düzenlenen fezleke de delil olarak Ümit Işık ve Erdoğan Yakışan'ın yargılandığı dava dosyasına konuldu. 
     Mahkemeye heyetinin, sanık Ümit Işık'ın tahliyesiyle ilgili tutanaklara geçen kararı şöyle 
     "Sanıklardan Ümit Işık'ın dosya içindeki raporlar, tutuklu kaldığı süre, maruz kaldığı hastalık da dikkate alınarak bihakkın tahliyesine, başka suçtan tutuklu veya hükümlü değilse derhal salıverilmesi için yazı yazılmasına, sanık Erdoğan Yakışan'ın suçun vasıf ve mahiyeti, mevcut delil durumuna göre tutukluluk halinin devamına, sanık Ümit Işık'ın dosya içindeki tüm tedavi belgeleri eklenmek suretiyle ve önceki Adli Tıp Kurumu raporu eklenmek suretiyle TCK'nun 46 ve 47'nci maddeleri kapsamında olay tarihi itibariyle akıl hastası olup olmadığının sorulmasına, diğer sanık vekiline esas hakkındaki savunmasını hazırlaması için süre verilmesine, sanıklar Cemal Taş ve Behzat Çakar ile ilgili mütaala hazırlanması için dosyanın Cumhuriyet Savcısı'na tevdiine oy birliğiyle karar verildi.'' 
     
     AİHM'E BAŞVURU YAPILDI 
     Bu arada sanık Ümit Işık ve Erdoğan Yakışan'ın avukatı Tahir Elçi, müvekillerinin tutukluluğunun 10 yılı aşması, haksız ve uzun yargılama' nedeniyle geçen yıl Avrupa İnsan Hakları Mahkemesi'ne başvurdu. 
     Bu başvuruyu dikkate alan AİHM, 14 Şubat 2005 tarihinde dosyayı incelemeye değer görerek, 6 sorudan oluşan ve Fransızca kaleme alınmış 3 sayfalık bir yazıyla 20 Mayıs 2005 tarihine kadar Türk makamlarından savunma istedi. 
     Avukat Tahir Elçi, "Baştan beri 2 müvekilimin bu suçların faili olmadığını söyledik. Yargılanma sırasında dosyaya bir belge ibraz edildi. Bu belge, Beykoz'daki villada ele geçen bir kasetin çözümüydü. Skandal niteliğindeki bu delil ortaya çıkınca biz de haksız ve uzun yargılanma nedeniyle AİHM'ye başvurduk'' diye konuştu. 
     
</TEXT>
</DOC>
