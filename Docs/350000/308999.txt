<DOC>
<DOCNO> 308999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas05.html </URL>
<DATE> 2005/01/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Et benlerinizle oynamayın 
</HEADLINE>
<TEXT>

     Burcu İNAL DHA 

      TRAKYA Üniversitesi Dermatoloji Ana Bilim Dalı Başkanı Prof.Dr. Adnan Görgülü, vücudumuzun herhangi bir yerinde çıkan kırmızı ve siyah renkteki et benlerine dokunulmadığı takdirde zarar vermediğini ancak dokunulduğunda kansere dönüşebileceğini söyledi. 
     Prof.Dr. Adnan Görgülü, et benlerinin vücudumuzda herhangi bir zararı ya da yararı olmayan kırmızı, siyah ya da siyaha yakın renkteki et parçaları olduğunu söyleyerek, "Eğer koparılmaya, kesilmeye, kaşınmaya kalkışılır ise koparıldığı yerde yara oluşur. Bu yara kaşındıkça daha da büyür ve orada bulunan hücreler zarar görür'' dedi. 
     Et benlerin koparıldığı yerde meydana gelen yarayı kapatmak için vücutta hücre artışının meydana geleceğini söyleyen Prof.Dr. Adnan Görgülü, "Bu hücre artışının etkisi ile yara, zamanla kansere dönüşür. Et benleri ya doğuştandır ya da doğduktan itibaren ilk birkaç yıl içerisinde oluşur. Vücutta doğuştan var olan et benleri dokunulmadığı takdirde insan sağlığı için herhangi bir zararı yoktur. Alınmasını gerektirebilecek tek neden ise estetik görünümden şikayetçi olmaktır'' dedi. 
     Prof. Dr. Adnan Görgülü, 15 yaşından sonra meydana gelen et benlerinin doğuştan beri var olan ya da doğduktan itibaren ilk birkaç yıl içerisinde oluşan et benlerinden farklı bir yapıya sahip olduğunun altını çizerek, sonradan oluşan et benlerinin sadece bir kısmı koparıldığı zaman kansere dönüşme riski taşıdığını da söyledi. 
     
</TEXT>
</DOC>
