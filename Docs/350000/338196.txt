<DOC>
<DOCNO> 338196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo30.html </URL>
<DATE> 2005/04/29/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
İstanbulspor Başkanı Ligin iptali için gerekirse dava açacağız 
</HEADLINE>
<TEXT>

     Birinci Süper Futbol Ligi'nde kalma umutlarını kendi sahasında 3-1'lik Gaziantepspor yenilgisiyle büyük ölçüde yitiren İstanbulspor'da, Futbol Federasyonu ve Merkez Hakem Kurulu'na MHK büyük tepki gösterildi. 
     Kulüp asbaşkanı Orhan Seyfi Güner, maçın ardından gazetecilere yaptığı açıklamada, İstanbulspor'un ''kolay lokma'' olarak görüldüğünü ve bugünlere getirildiğini savunarak, şöyle konuştu 
     ''Belayı def etmeye çalışıyorlar. Selçuk Dereli doğru seçimdi. Elbirliğiyle bizi düşürdüler. Ligin iptali için gerekirse dava açacağız. Mevcut MHK geçersiz, hakemler de yetkisizdir. Bu konuda idari mahkemeye başvuracağız. Gerekirse ligden de çekiliriz. Bu kulüp zamanında satılsaydı, bunların hiçbiri olmazdı. Ama Futbol Federasyonu bizi uzun süre oyaladı ve satış sürecinin başlayacağı gün olumsuz yanıtını gönderdi.'' Güner, maçın yardımcı hakemi Ö. Fatih Kalaycı'nın maçın ardından saha içinde uğradığı saldırıyla ilgili olarak da, ''Ben o sırada tam da oraya bakıyordum. Şahıs, kendisine vuramadı, hakemin kendisini yere attığını TV görüntülerinden izleyebilirsiniz'' dedi. 
     
     YÜCEL ''HAKEMLERDEN ÇOK ÇEKTİK'' 

     İstanbulspor A.Ş. Genel Müdürü Ergün Yücel ise sezon boyunca hakem hatalarından dolayı birçok puan kaybına uğradıklarını ve bunun Gaziantepspor maçında da sürdüğünü savunarak, ''Sesimizi çıkarmamakla hata ettiğimizi düşünüyoruz. Bu penaltıyı Kayseri'de, Malatya'da çalsınlar da görelim'' dedi. 
     Garip duygular içinde olduğunu ifade eden Yücel, İstanbulspor'un ''devlet takımı'' olduğu söylenerek yıpratılmaya çalışıldığını kaydederken, Gaziantepspor maçıyla ilgili şöyle konuştu 
     ''Ligin bitimine kadar umudumuz sürecek. Artık 4 maçımız kaldı ve hepsini kazanmak istiyoruz. Bu maç bizi hayata bağlayacaktı ama olmadı. Çok az da olsa ümidimiz var.'' İstanbulspor Teknik Direktörü Fahrettin Ömerli de Gaziantepspor maçıyla ilgili değerlendirmesinde, ''Oyunun kırılma noktası penaltı pozisyonuydu. Pozisyonu görmedim ama eğer haksızsa, bizim için öldürücü bir karar oldu'' diye konuştu. 
     
</TEXT>
</DOC>
