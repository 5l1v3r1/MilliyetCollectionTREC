<DOC>
<DOCNO> 300607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy29.html </URL>
<DATE> 2004/12/24/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Abdullah Gül, Serdar Denktaş'la görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta tüm tarafların kabul edebileceği kalıcı bir çözüm olmadan Rum kesiminin tanınması diye birşeyin söz konusu olmadığını söyledi. 
     Gül ve Ankara'da bulunan KKTC Dışişleri Bakanı ve Başbakan Yardımcısı Serdar Denktaş, Dışişleri Bakanlığı konutunda biraraya geldiler. 
     Görüşmeden önce gazetecilere açıklama yapan Gül, Türkiye ile KKTC'nin üstüne düşenleri fazlasıyla yaptığını belirterek, bundan sonra Rum tarafının adım atması gerektiğini belirtti. 
     Serdar Denktaş da, adada silahlı mücadeleden bahsettiğine yönelik haberlerin hatırlatılması üzerine, ''Tam anlamıyla yanlış. Yarım saatlik bir program içinde bir sözümü alarak oraya çekmek istemişler'' dedi. 
     Denktaş, şöyle konuştu 
     ''Söylediğim çok nettir. Türkiye'nin bizi terk etmesi halinde Kıbrıslı Türkler teslim olur mu Hayır. Kıbrıslı Türkler kendi hakkını Rum'a karşı her türlü mücadeleyi ortaya koyarak korumaya devam eder. Ama Türkiye Kıbrıs'ı bırakmayacağına göre intifadaya gerek yok'' 
     
     BAKAN GÜL ''KIBRIS'TA ÇÖZÜM İÇİN ADIM ATMASI GEREKEN TARAF RUMLARDIR'' 

     Dışişleri Bakanı ve Başbakan Yardımcısı Abdullah Gül, KKTC Başbakan Yardımcısı ve Dışişleri Bakanı Serdar Denktaş ile görüştü. 
     Dışişleri Bakanlığı konutunda yapılan görüşmeden önce gazetecilere açıklama yapan Gül, ''bu önemli günlerde Türkiye ve KKTC'nin sık sık istişare etmesinde, olup bitenlerle ilgili görüş alışverişinde bulunmasında daima fayda olduğunu'' söyledi. 
     Kıbrıs meselesinde tüm tarafların kabul edebileceği kalıcı bir çözüm olmadan Rum kesiminin tanınması diye bir şeyin hiç bir zaman söz konusu olmadığını vurgulayan Gül, ''Kalıcı bir çözümün parçası olarak tanıma mümkün olabilir'' dedi. 
     Bakan Gül, bölgede herkesin birbiriyle barış içinde olmasını istediğini belirterek, ''dünyada bütün sorunlar çözülürken Kıbrıs sorununun kronik olarak çözülmemiş biçimde kalmasını istemediklerini'' ifade etti. 
     Abdullah Gül, şunları kaydetti 
     ''Ama önemli olan çözümün tüm tarafların kabul edebileceği bir şekilde olmasıdır. Türkiye ve KKTC olarak üstümüze düşenleri fazlasıyla yaptık. İlk kez adada referandum yapıldı ve adanın sahipleri oy kullandılar, kararlarını verdiler. Kıbrıs Türk tarafı uzlaşmacı taraf olarak ortaya çıktı. Çözümden yana olduğunu gösterdi. Rum tarafı ise ne yazık ki bu büyük fırsatı kaçırdı. Çözümden yana imaj verdiği halde çözümden yana olmadığını referandumda ortaya çıkarttı, bütün dünya da bunu gördü.'' Gül, çözümle ilgili çalışmalar yapmayı Türkiye ve KKTC olarak daha önce de kararlaştırdıklarını, ancak ''referandumda 'hayır' diyen Rum tarafı olduğu için muhakkak ki adım atması gereken tarafın Rumlar olduğunu'' belirtti. 
     Bütün dünyanın gözünün Rumların üzerinde olduğunu kaydeden Gül, ''Referandumu reddettiğinize göre ne yapmak istiyorsunuz bir görelim diyeceklerdir'' dedi. 
     Abdullah Gül, Türk tarafının referanduma ''evet'' diyerek çözümden yana olduğunu gösterdiğini, bundan sonra Rum tarafının ne yapacağına bakacaklarını belirterek, ''Ümit ederiz ki onlarda düşünürler tartışırlar ve kalıcı bir çözüm için daha olumlu davranmanın hem kendileri hem dünya için daha iyi olduğu kararına varırlar'' diye konuştu. 
     
     SERDAR DENKTAŞ ''BRÜKSEL ZİRVESİNDE TÜRKİYE'YE YÖNLENDİRİLEN ZORUNLULUK RUM KESİMİNİ SİYASİ TANIMA ANLAMINA GELMİYOR'' 

     KKTC Başbakan Yardımcısı ve Dışişleri Bakanı Serdar Denktaş, 17 Aralık Brüksel zirvesinin sonuç bildirisinde Türkiye'ye yönlendirilen zorunluluğun Rum kesimini hiçbir şekilde siyasi tanıma anlamına gelmediğini belirtti. 
     Denktaş, Dışişleri Bakanlığı konutunda, Dışişleri Bakanı ve Başbakan Yardımcısı Abdullah Gül ile görüşmesinden önce gazetecilere açıklamada bulundu. 
     17 Aralık zirvesine atıfta bulunan Serdar Denktaş, Türkiye açısından son derece önemli bir kavşağın atlatıldığını kaydederek, ''Türkiye için hayırlı olsun'' dedi. 
     Denktaş, sonuç bildirisindeki bir takım paragrafların Rum kesimini tanıma anlamına gelip-gelmediğine ilişkin tartışmalara işaret ederek, ''Bizim gördüğümüz kadarıyla sonuç metninde Türkiye'ye yönlendirilen zorunluluk hiçbir anlamda siyasi tanıma değildir. Ankara Antlaşması'nın, belirli koşullar yerine gelmesi halinde bütün üyelere uygulanması gerekir. Bu siyasi tanıma anlamına gelmez'' dedi. 
     Serdar Denktaş, Kıbrıslı Türkler olarak çözüm perspektiflerinin niyet ve çözüme yönelik ihtiyaçlarının devam ettiğini belirterek, ''Önemli olan aynı niyet ve ihtiyacın Rum tarafında da olup olmadığıdır ve 24 Nisan'da olmadığı görülmüştür. Bugün değişen bir şey var mı yok mu Bizce Rum tarafı yeni bir motivasyon elde etmiş değildir'' dedi. 
     Denktaş, BM ve AB'ye de Rum tarafını çözüme hazır duruma getirme yolunda önemli görevler düştüğünü söyledi. 
     Denktaş, ''Biz iyi niyetle çözüm isteyen yaklaşımlarımızla, haklarımızı koruyarak sürdürmeye devam edeceğiz. Anavatanla birlikte ümit ediyorum ki 5 yıl içinde böyle bir çözüme ulaşacağız'' dedi. 
     3 Ekim'e kadar çözüm sağlanmasının mümkün görmediğini, çözümün tek taraflı niyetlerle gelmediğinin daha önce de denendiğini ve görüldüğünü kaydeden Denktaş, ''Dolayısıyla AB ve BM, Rum tarafını da aynı şekilde adımlar atacak noktaya getirmeleri halinde çözüm olabilecek. 11 ay içinde bunun olamayacağını düşünüyorum, ümit ediyorum yanılırım'' dedi. 
     Denktaş şöyle devam etti 
     ''Umarım Rum tarafı üzerine sihirli değnek deymişçesine bir tavır değişikliği içine girer ve çözüm olur ama gerçekçi bakacak olursak belki bu 11 ayda bir hazırlık süreci olur ama 11 ayda nihai çözüme ulaşmak hayal gibi görünüyor.'' Serdar Denktaş, adada silahlı mücadeleden bahsettiğine yönelik haberlerin hatırlatılması üzerine de şunları kaydetti 
     ''Tam anlamıyla yanlış. Yarım saatlik bir program içinde bir sözümü alarak oraya çekmek istemişler. Söylediğim çok nettir. Türkiye'nin bizi terk etmesi halinde Kıbrıslı Türkler teslim olur mu Hayır. Kıbrıslı Türkler kendi hakkını Rum'a karşı her türlü mücadeleyi ortaya koyarak korumaya devam eder. Ama Türkiye Kıbrıs'ı bırakmayacağına göre intifadaya gerek yok.'' Kıbrıs'ta istikrarın son 30 yıldır Türk askeri sayesinde sağlandığını, Rumların kişi başına 19-20 bin dolar milli gelire ulaşmasının da bu istikrar sayesinde olduğunu belirten Denktaş, askerin adadan ayrılmasının yeniden istikrarsızlığa neden olabileceğini, bu yüzden nihai çözüm sağlanana kadar bir tek Türk askerinin adadan ayrılmasını istemediklerini kaydetti. 
     Denktaş, ''O noktaya ancak Türkiye, Kıbrıs'ı tamamen gözden çıkarırsa varırız, böyle bir şey olmayacağına göre onlar da intifada kıyafetlerini, valizlerini bırakabilirler'' diye konuştu. 
     
</TEXT>
</DOC>
