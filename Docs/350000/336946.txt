<DOC>
<DOCNO> 336946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun31.html </URL>
<DATE> 2005/04/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fransa'da Türkler, AB Anayasası için 'evet' kampanyası başlattı 
</HEADLINE>
<TEXT>

     Fransa'daki Türkler, 29 Mayıs'ta AB Anayasası konusunda düzenlenecek referandum için ''Evet'' kampanyası başlattı. 
     Merkezi Paris'te bulunan Anadolu Kültür Merkezi tarafından yapılan yazılı açıklamada, Türk kökenli seçmenlerin Avrupa'nın inşası için ''Evet'' oyu vermeye hazırlandığı'' bildirildi. 
     Referandumda ''Hayır'' oyu vermeye hazırlanan Fransa'daki Ermeni cemaatine atıfta bulunulan açıklamada, ''Bazı kişilerin kendi cemaat çıkarlarını, Fransa'nın ulusal çıkarlarının üzerinde görmek eğiliminde olmalarının büyük şaşkınlık yarattığı'' belirtildi. 
     Türkiye'nin 10 ya da 15 yıl sürecek AB üyeliği süreciyle AB Anayasası'nın kabul edilmesi arasında bağlantı kurularak kargaşa yaratılmaması uyarısında bulunulan açıklamada, sözde Ermeni soykırımını anma konusunda Fransız yetkililerin bir cemaatin hassasiyetini düşünürken, diğer cemaatin hassasiyetini göz ardı etmesi eleştirildi. 
     
</TEXT>
</DOC>
