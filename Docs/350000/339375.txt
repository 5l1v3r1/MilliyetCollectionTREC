<DOC>
<DOCNO> 339375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/ekonomi/eko01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar, beş yıldızlı otellerde kredi satıyor 
</HEADLINE>
<TEXT>


Yabancı bankalar, üç - dört kişilik ekiplerle beş yıldızlı otellerde Türk firmalara kredi satıyor. BDDK, 'kat bankacılığı' olarak bilinen ve milyarlarca doları bulduğu belirtilen işlemlere çare arıyor 

Ahmet Erhan Çelik - Ankara 

Bankacılık Düzenleme ve Denetleme Kurumu BDDK , yabancı banka temsilciliklerinin Türk firmalara düşük faizle kullandırdığı kredilerin milyarlarca dolarlık hacme ulaştığını belirledi. Kredi işlemleri ağırlıkla beş yıldızlı otel odalarında yapıldığı için bu tür faaliyetlere literatürde 'kat bankacılığı' adı veriliyor. Para transferlerinde yerleşik bankaların kanalları kullanılıyor. 
BDDK yetkilileri, kat bankacılığıyla ilk defa bu yoğunlukta karşılaştıklarını belirtirken, "Ne yapılabilir henüz bilemiyoruz" diye konuştular. Kat bankacılığının 3-4 kişilik ekiplerle gerçekleştirildiğine dikkat çeken yetkililer, "Türkiye'deki bankalar aleyhine haksız rekabet yapıyorlar. Ülkelerinde liborun Londra bankalararası piyasadaki faiz oranı altında faizle kaynak toplayıp Türkiye'de dağıtıyorlar" dediler. 
BDDK'nın izlemeye aldığı kat bankacılığının özellikle ABD kökenli bankalarca kullanıldığı kaydedildi. ABD'nin önde gelen bankalarından birinin yurtiçi firmalara kullandırdığı toplam kredi 3 milyar dolara yaklaştı. 

Reel sektör açığı 
BDDK izniyle faaliyet gösteren yabancı temsilciliklerin kat bankacılığıyla reel sektörde ciddi pozisyon açıkları döviz yükümlüklerinin varlıkların altına düşmesi oluşturması ekonomi yönetimini rahatsız etti. Büyüklüğü henüz saptanamayan açıklar, yurtdışındaki varlıkların Türkiye'ye getirilmesiyle "sistemik riske" dönüşme eğilimi gösteriyor. Yurtdışından Türkiye'ye getirilen mali varlıkların 25-30 milyar dolar olduğu, kat bankacılığıyla bu rakamın 35 milyar dolara yükseldiği öngörülüyor. 

Bankacılık Yasası'nda son dakika kararı Bankacılık Kanun Tasarısı'nın hafta sonunda alınan sürpriz bir kararla Meclis Plan ve Bütçe Komisyonu'na getirildiği belirlendi. Komisyonda görüşülmesi kararının bir hafta sonra 3 yıllık yeni stand - by düzenlemesini görüşecek olan IMF İcra Direktörleri Kurulu'na mesaj özelliği taşıyabileceği bildirildi. 
Meclis Plan ve Bütçe Komisyonu'nda görüşülmeye başlanan tasarı, CHP ve AKP'li üyelerin oybirliği ile alt komisyona sevk edildi. Tasarının müellifi durumundaki BDDK Başkanı Tevfik Bilgin de tasarının komisyonda dün görüşüleceğini, önceki gün sabah saatlerinde Devlet Bakanı Ali Babacan'dan öğrendi. Aynı saatlerde Almanya'nın Frankfurt kentinde bir toplantıya katılan Bilgin, Türkiye'ye dönemediği için görüşmeleri izlemek üzere yardımcılarını görevlendirdi. Komisyon görüşmesine Tasarruf Mevduatı Sigorta Fonu Başkanı Ahmet Ertürk'ün katılmadığı dikkat çekti. Tasarı görüşmelerinin erken bir tarihe alınmasının gerekçesi tam olarak belirlenemedi. Ancak komisyonun hem CHP'li, hem de AKP'li üyelerinin durumdan rahatsız olduğu bildirildi. 
Başbakan Yardımcısı Abdüllatif Şener, tasarının herhangi bir siyasi eğilim taşımadığını belirtirken, "Metin üzerinde bireysel ısrara dayalı görüşümüz yok" dedi. Tasarı metninin "teknik" olduğuna vurgu yapan Şener, hükümetin komisyondan gelecek değişiklik önerilerine sıcak yaklaşacağını söyledi. 


</TEXT>
</DOC>
