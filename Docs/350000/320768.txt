<DOC>
<DOCNO> 320768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo42.html </URL>
<DATE> 2005/03/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Chelsea'den Mutu'ya 15 milyon dolarlık tazminat davası geliyor... 
</HEADLINE>
<TEXT>

     İngiltere Premier Ligi lideri FC Chelsea'nin, eski oyuncusu Adrian Mutu'ya 15.25 milyon dolarlık tazminat davası açmaya hazırlandığı bildirildi. 
     İngiliz The Evening Standard Gazetesi'nin haberine göre, FC Chelsea Kulübü'nün, Rumen futbolcu hakkında sözleşmesinde bulunan maddeleri yerine getirmediği gerekçesiyle tazminat davası açacağı kaydedildi. 
     İngiliz kulübü, 2003 yılında Mutu'yu transfer etmek için İtalya'nın AC Parma Kulübü'ne 30 milyon dolar ödediğini belirterek, futbolcunun transfer değeri ve FIFA'nın koyduğu kurallar çerçevesinde tazminat davası açmaya hakkı olduğu ifade edildi. 
     26 yaşındaki Rumen futbolcu kokain kullandığının belirlenmesi üzerine 7 ay sahalardan uzaklaştırılmış ve geçen ay İtalya'nın FC Juventus'a transfer olmuştu. 
     FC Chelsea Kulübü'nün tazminat davasında Fenerbahçe'nin Arjantinli eski futbolcusu Ariel Ortega ile yaşadığı sorunu örnek göstereceği ve FIFA'nın Arjantinli futbolcuya verdiği, Ferenbahçe'ye 11 milyon dolar geri ödeme cezasını tekrarlamasını isteyeceği belirtildi. 
     FIFA kurallarına göre futbolcu, transfer olduğu ilk 3 yıl içinde geçerli bir mazeret göstermeden kulüpten ayrılırsa tazminat ödemeye mahkum ediliyor. 

     
</TEXT>
</DOC>
