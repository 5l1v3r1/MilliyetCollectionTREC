<DOC>
<DOCNO> 305695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yazar/temelkuran.html </URL>
<DATE> 2005/01/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İnsan avı sezonu 
</HEADLINE>
<TEXT>


Zonguldak'ta on yedi yaşındaki M. K., on dört yaşındaki Ramazan Seyifoğlu'nu başından vurarak öldürdü. Babasına ait tüfekle okul bahçesindeki çocuk kafalarına nişan aldı. Yanındaki kızlara hava atmak için yaptı bunu... 
Denizli'deki on yedi yaşındaki Mustafa Çakar, satın aldığı cep telefonu çalıntı olduğu için babası tarafından dövülerek öldürüldü. 
Bursa'da ve Konya'da toplam iki kadın kocası tarafından dayaktan öldürüldü. 
Batman'da on sekiz yaşındaki Halime, düğüne giderken kırmızı pantolon giydiği için ağabeyi tarafından tabancayla öldürüldü. Olaya intihar süsü vermek için genç kadının bedeni çatıdan atıldı. 
Trabzon'da Profesör Sadettin Güner ve üç yaşındaki oğlu yolda giderken "yanlışlıkla" öldürüldü. Katil, arabaları karıştırdı. Bu olayın gazetelerdeki haberi ancak cinayetin "yanlışlıkla" işlendiği ortaya çıkınca "büyütüldü" 
Tarabya'da oturan Çınar ailesinin dört ferdi kaçırılmıştı. Cesetler, önceki gün Florya'da bulundu. 

Mantar tabancaları 
Bundan birkaç gün önce, İstanbul'da, Cihangir'in ara sokaklarında yürürken, binalara bakarken, açık pencerelerden birinde bir çocuk gördüm. Elinde bir tabanca, sokaktan geçenlere nişan alıyordu. "Mantar tabancasıdır herhalde" diye geçirdim aklımdan. Kendimi sakinleştirmeye çalışmama rağmen adımlarımı hızlandırdım ve başımı önüme eğdim. Bildiğini bilmediği şeyler vardır insanın kovboy filmlerinden öğrenilmiş zikzak çizerek yürümek gibi örneğin. Birden fark ettim ki zikzak çizerek, koşar adım yürümeye başlamışım. Çünkü aslında için için biliyorum ki o tabanca mantar tabancası olmayabilir. Çok mümkün ki "delikanlı" babalardan biri evinde tabanca bulunduruyor olabilir. Çocuk da bir gece önce "Kurtlar Vadisi"ni izlemiş ve "Polatçılık" oynuyor olabilir. Oradaki "Beynine doldururum mermileri" gibi replikleri içinden tekrar edip sokaktan geçenlere nişan alıyor olabilir. Silahlı adamların kahraman olduğu bir dünyada çocuklar da doğal olarak kahraman olmak istiyor olabilir. Bu arada benim kafatasıma da bir kurşun isabet edebilir. Ya da çocuğun aklından hiçbir şey geçmiyor olabilir. Öylesine yapıyor olabilir, zevkine 

Kurtlar, yıldızlar, öfke 
Kimileri "Kurtlar Vadisi" dizisine, mafyayı, mafyaya bile nasıl davranılacağını, nasıl mafya olunacağını öğretecek kadar romantize edebilen dizilere bağlayabilir bu yaşananları. Kimileri "yıldızların negatif etkisi" ya da "kozmik sağanaklarla" açıklayabilir bu korku tünelini. Hatta siyaseten bol keseden kullanılan aflar, taşların bağlanıp itlerin salınması da neden olabilir ölümün sıradanlaşmasına. Ben çoğu kez erkeklere sosyal eğitim verilememesine, Türkiye'de erkeklerin eğitime gerek duymayacak kadar "kıymetli" sayılmasına veya "eğitilemez" durumda olmalarına bağlarım, kadınlar kız çocukları babaları, kocaları tarafından dövülerek öldürülünce, öfkelendiğimde. 
Gerekçesi ne olursa olsun, adı konmamış bir "cinayet sezonundan" geçiyoruz. İnsan avı mevsimi açıldı Türkiye için yeni olan bir tek şey var yukarıda adı geçen ölümler arasında Gerekçesiz şiddet Namus cinayetlerine, aile içi dayaktan öldürmelere alışığız da biz, bu yeni. Öylesine öldürmek, zevkine Bir de "yanlışlıkla" cinayet var tabii. O kadar ucuz ve gündelik bir şey ki adam öldürmek, katiller doğru dürüst planlamıyorlar bile. Bunlar işte, bunlar yeni bize göre... 



</TEXT>
</DOC>
