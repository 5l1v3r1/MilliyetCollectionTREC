<DOC>
<DOCNO> 342553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo11.html </URL>
<DATE> 2005/05/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Galatasaray ile Gençlerbirliği ligde yarın 68. randevuda... 
</HEADLINE>
<TEXT>

     Galatasaray ile Gençlerbirliği, lig tarihinde yarın 68. kez karşı karşıya gelecek. 
     İki takım arasında şimdiye kadar yapılan 67 maçta, sarı-kırmızılılar 35, kırmızı-siyahlılar ise 16 galibiyet elde etti. 
     Taraflar 16 maçta ise eşitliği bozamadı. 
     Lig maçlarında Galatasaray’ın toplam 115 golüne, Gençlerbirliği 72 golle yanıt verdi. 
     Galatasaray, sezonun ilk yarısında Ankara’da yapılan maçı 3-1 kazanmıştı. 
     
     İSTANBUL’DAKİ MAÇLAR 
     Galatasaray, kendi evinde oynadığı maçlarda Başkent temsilcisi karşısında 21-4 galibiyet üstünlüğü sağladı. 
     Galatasaray ile Gençlerbirliği arasında İstanbul’da yapılan maçların 8’i de berabere sonuçlandı. 
     İstanbul’daki maçlarda sarı-kırmızılılar 66 gol atarken, Gençlerbirliği ise buna 30 golle karşılık verebildi. 
     "Cim Bom", Gençlerbirliği’ne İstanbul’da en son 1998-99 sezonunda yenildi. Sarı-kırmızılılar, bu maçta rakibine 2-0 mağlup olmaktan kurtulamadı. Geçen sezon İstanbul’da yapılan maçı sarı-kırmızılı takım 2-1 kazandı. 
     
     EN FARKLI SKORLU GALİBİYETLER 
     Galatasaray, Gençlerbirliği karşısında en farklı skorlu galibiyetini 1999-2000 sezonunda 6-0’lık sonuçla elde etti. 
     Sarı-kırmızılılar ayrıca, 1992-93 sezonunda 5-2, 1961-62 ve 2000-2001’de de 4-1’lik farklı galibiyetler alırken, Ankara temsilcisi 
     ise Galatasaray karşısında 1960-61 ve 1962-63 sezonlarında 3-0 galip geldi. 
     
</TEXT>
</DOC>
