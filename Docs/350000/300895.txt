<DOC>
<DOCNO> 300895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy12.html </URL>
<DATE> 2004/12/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan "Çatlak sesler sokatan değil sırça köşklerden geliyor" 
</HEADLINE>
<TEXT>

     Başbakan Recep Talyyip Erdoğan, ''Hariçten okunan gazeller bizi yolumuzdan döndüremez, döndüremeyecektir'' dedi. 
     AK Parti İl Başkanları Toplantısı'nın açılışında konuşan Başbakan Erdoğan, AB konusunda değerlendirmelerde bulundu. Türkiye'yi önümüzdeki yılların yıldız ülkesi haline getirecek yeni bir değişim dönemine hazırlandıklarını kaydeden Erdoğan, 17 Aralık tarihinde AB konusunda alınan kararın Türkiye'nin önüne çok önemli fırsatlar, çok değerli imkanlar hazırlayacağını söyledi. Erdoğan, şöyle konuştu 
     ''Biz, AB zemininde gerçekleşecek bir medeniyetler buluşmasının çatışma kültürüyle kararmakta olan dünyamız için bir umut ışığı yakacağına inanıyoruz. Bu buluşma yolunda atılan adım Türkiye'ye olduğu kadar evrensel değerler üzerinde bina edilen Avrupa Birliği'ne de çok önemli kazanımlar getirecektir. Türkiye kendi renklerini AB zeminine taşıyarak, farklı renklerle kaynaşarak insanlık tarihine çok önemli bir tecrübe kazandıracaktır. 
     
     MEDENİYET PROJESİ... 
     Dünyanın bu tecrübeden çıkartacağı çok önemli dersler olacağına inanıyoruz. Bizim açımızdan Türkiye'nin AB üyeliği her şeyden önce bir medeniyet projesidir.'' Türkiye'yi yöneten kadroların yıllar yılı ülkenin kapıya dayanmış problemleriyle yüzleşme cesaretini bir türlü gösteremediğini belirten Erdoğan, ekonominin sağlıklı bir dengeye oturtulamadığını, istikrar ve güvenin sağlanamadığını söyledi. İki yıl önce Türk Milleti'nin kötü gidişata dur dediğini anltan Erdoğan, AK Parti'nin milletin büyük teveccühü ile kritik değişimi gerçekleştirmeye memur edildiğini vurguladı. İki yıl içinde atılan adımlarla Türkiye'de kısa zamanda güven ve istikrar ortamının yakalandığını kaydeden Başbakan, her alanda gelişmeler yaşandığını dile getirdi. Erdoğan, şöyle konuştu 
     
     SİYASETİN ESKİ ALIŞKANLIKLAR 
     ''17 Aralık 2004 tarihi gelecekte Türkiye'nin 2 yıl boyunca her alanda verdiği varoluş mücadelesinin taçlandırıldığı bir tarih olarak anılacaktır. AK Parti'nin büyük bir cesaret ve kararlılıkla taşıdığı değişim siyaseti inanıyorum ki bu yeni dönemde Türkiye'nin geleceğine, bugüne kadar olduğundan çok daha fazla damgasını vuracaktır. 
     Bu ülkede herşey değişiyor ama maalesef siyasetin bazı eski alışkanlıkları kolay kolay değişmiyor. Türkiye ne zaman sıkıntılarını geride bırakıp ileriye doğru bir atılım yapmaya kalkışsa bu değişime ayak uyduramayan birileri çıkıyor ve bu büyük milletin hızını kesmeye çalışıyor. Şimdi de görüyorsunuz 17 Aralık'ta alınan neticeyi karalamakla, gölgelemeye çalışmakla meşguller. istiyorlar ki bu ülkede hiçbirşey değişmesin. Siyasi huzurlarını kaçıracak hiçbir gelişme olmasın. Kusura bakmasınlar ama yağma yok. Bu ülke artık o eski defterleri bir daha açmamak üzere kapatmıştır. Bu Millet, neyin Türkiye'nin lehine olduğunu gayet iyi bilecek bir tecrübeye sahiptir. Zaten görüyorsunuz çatlak sesler sokaklardan, meydanlardan, çarşıdan, pazardan değil sırça köşklerden, fildişi kulelerden geliyor. Türkiye ilerledikçe bu ilerleme hızına yetişemeyip, geride kalacak olanlardan geliyor. Geleceğe doğru koşar adım ilerleyen bu ülkenin kuruntudan siyaset türetmeye çalışan bu anlayışlarla uğraşacak vakti yok.'' 
     
     YARARSIZ POLEMİKLER... 
     İl başkanlarından vakitlerini yararsız polemiklerle harcamamalarını isteyen Erdoğan, yönetimde şeffaflığı ilke edinmiş bir hükümet olarak içeride ve dışarıda atılan her adımı Türk Milleti ile zaten paylaştıklarını söyledi. ''Kimseden gizlimiz, saklımız yok'' diyen Erdoğan, Türkiye'nin menfaatlerini korumak konusunda ne büyük bir hassasiyete sahip olduklarını bilenlerin bileceğini ifade etti. Erdoğan, ''hariçten okunan gazeller bizi yolumuzdan döndüremez, döndüremeyecektir. Türkiye'nin adil ve kalkınmış bir geleceğe doğru yaptığı bu büyük medeniyet yürüyüşünü anlayamayanlar kendi kuruntularıyla yaşamaya devam edebilirler'' diye konuştu. 
     Erdoğan, mutlu geleceğe doğru yol alırken o kişileri de yanlarında götürmeye hazır olduklarını ve o gönül zenginliğine sahip olduklarını da söyledi. 
     
</TEXT>
</DOC>
