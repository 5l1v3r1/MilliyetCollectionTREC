<DOC>
<DOCNO> 335231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo29.html </URL>
<DATE> 2005/04/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kupada ilk finalist bu gece belli oluyor... İşte muhtemel 11'ler... 
</HEADLINE>
<TEXT>

     10 gün önce ligde kozlarını paylaşan Galatasaray ile Trabzonspor bu akşam Kupa’da finale çıkmak için Ali Sami Yen’de boy gösterecek. 
     Cim Bom, şampiyonluk yolunda aldığı yaraları sararak, Türkiye Kupası’yla taraftarına teselli vermeyi planlıyor. Karadeniz ekibi ise iki senedir müzesine götürdüğü kupaya üçüncü kez de sahip olabilmek için Aslan’ı saf dışı bırakmayı hedefliyor. Türkiye Kupası’nda iki ekibi tam dört yıl sonra karşı karşıya getiren mücadele saat 20.00’de başlayacak. Mücadelenin hakemi İsmet Arzuman. 
     Galatasaray Mondragon, Cihan, Song, Tomas, Orhan, Ribery, Conceiçao, Ergün, Ayhan, Necati Hasan K. , Hakan Ş. 
Trabzonspor Petkovic, Emrah, Tolga, Özgür, Celalettin, Adem Yattara , Szymkowiak, Hüseyin, Lee Yong, Mehmet Y., Fatih. 
Stat Ali Sami Yen. 
Saat 20.00. 
x Yayın Kanal D. 
Hakem İsmet Arzuman. 

     
     Ekstra prim yok 

     Yönetim kurulu Trabzonspor’la oynanacak Türkiye Kupası Yarı Final maçına ekstra prim vermeyecek. Futbol Şubesi Sorumlusu Fatih Gökşen, Karadeniz ekibiyle oynayacakları maç için ligde uyguladıkları sistemi devam ettireceklerini söyledi. Bu durumda Sarı-Kırmızılı futbolcular, finale çıkmaları halinde 4’er bin dolar prim almaya hak kazanacak. Gökşen, Türkiye Kupası’nın alınması halinde ise yönetim tarafından belirlenecek primin futbolculara ödeneceğini söyledi. 
     
     Biletlere beklenen talep yok 

     önetimin tüm çağrısına rağmen Trabzonspor maçının biletlerine taraftar ilk gün ilgisiz kaldı. Dün saat 11.00’de satışa çıkan biletlerden henüz 3 bin 500 civarında satıldığı ifade edildi. Karşılaşma saatine kadar devam edecek satışlar sonrası çok sayıda biletin elde kalabileceği açıklandı. Biletler lig maçının aksine bu kez çok daha düşük fiyatlarda satılıyor. Fiyatlar şöyle VIP 77 YTL, Numaralı Üst Tribün 55 YTL, Kapalı Üst-Alt Tribün 28 YTL, Yeni Açık Üst Tribün 17.5 YTL, Yeni Açık Alt Tribün 15 YTL. 
     
     Rövanş dediğin böyle olur 

     Galatasaray-Trabzonspor mücadelesi her açıdan önemli bir rövanş niteliği taşıyor. 10 gün önce Karadeniz ekibine ligde kaybeden Cim Bom, kupada rakibine üstünlük kurmak isteyecek. Bordo-Mavililer ise 4 yıl önceki kupa maçının rövanşı peşinde. En son 31 Ocak 2001’de Türkiye Kupası’nda karşılaşan iki ekipten gülen taraf Galatasaray olmuştu. Avni Aker’de oynanan maçı Sarı-Kırmızılılar Emre Belözoğlu 2 , Ümit Davala ve Nikolovski’nin kendi kalesine attığı gollerle 4-1 kazanıp yarı finale çıkmıştı. Trabzon’un tek golünü Hami Mandıralı atmıştı. 

     
</TEXT>
</DOC>
