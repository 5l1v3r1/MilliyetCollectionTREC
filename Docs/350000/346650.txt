<DOC>
<DOCNO> 346650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun05.html </URL>
<DATE> 2005/05/28/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Arınç Ulusal Strateji Forumu üyeleriyle biraraya geldi... 
</HEADLINE>
<TEXT>

     ABD’deki temasları çerçevesinde Chicago’da bulunan TBMM Başkanı Bülent Arınç, Orta-Amerika Kulubü’nde verilen yemekte Ulusal Strateji Forumu üyeleriyle biraraya geldi. 
     Basına kapalı olan yemekten sonra Arınç ve beraberindeki heyet, Chicago Üniversitesi Ortadoğu Araştırmalar Merkezi’ndeki Türk Kürsüsü’nü ziyaret etti. 
     Ziyaret sırasında Türk Kürsüsü Başkanı Doç Dr. Hakan Özoğlu’ndan kürsünün çalışmalarıyla ilgili bilgiler alan Arınç, Türkiye ve Türk tarihi üzerine akademik çalışmalar yürüten Türk ve Amerikalı doktora ve yüksek lisans öğrencileriyle sohbet etti. 
     Özoğlu’nun 1920’den bu yana tutulan Meclis tutanaklarının kürsü çalışmaları için Chicago Üniversitesi’ne verilmesi isteğine olumlu yanıt veren Arınç, daha sonra Türk ve Arap müziği üzerine yaptığı çalışmalarla tanınan Chicago Üniversitesi Ortadoğu Araştırmalar Merkezi Müdürü Martin Stokes’tan merkezin çalışmaları hakkında bilgi aldı. Arınç, Stokes’a "Mukaddes Emanetler" adlı kitabı hediye etti. 
     Chicago Üniversitesi Şarkiyat Enstitüsü Anadolu Medeniyetleri Sergisi’ni de gezen Arınç, Chicago ve İstanbul Üniversitesi işbirliğiyle son 70 yılda Anadolu’da yapılan arkeolojik kazılar hakkında Müze Müdürü Gil Stein’den geniş bilgi aldı. 
     Arınç daha sonra Chicago Sun gazetesi yayın heyetini ziyaret etti, kaldığı otelde ise Chicago Tribune gazetesine röportaj verdi. 
     Temasları sırasında Arınç’a Türkiye’nin Washington Büyükelçisi Faruk Loğoğlu, TBMM Başkanı Dışişleri Başdanışmanı Büyükelçi Engin Türker ve Chicago Başkonsolosu Naci Koru da eşlik etti. 
     
</TEXT>
</DOC>
