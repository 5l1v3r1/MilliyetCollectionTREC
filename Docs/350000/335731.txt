<DOC>
<DOCNO> 335731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/gun02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllar sonra sınava girdi 
</HEADLINE>
<TEXT>


BM Kalkınma Programı Başkanlığı adayı Kemal Derviş, geçen hafta girdiği mülakat sonrası,"Bu yaştan sonra sınava girdim" dedi 

Ezelhan Üstünkaya - Ankara 

Birleşmiş Milletler'in BM ekonomi patronluğu olarak bilinen BM Kalkınma Programı UNDP Başkanlığı'nın en güçlü adaylarından birisi olarak gösterilen CHP İstanbul Milletvekili Kemal Derviş, geçen hafta gerçekleşen mülakat sonrası, "Bu yaştan sonra sınava girdim ama alnımın akıyla, başarıyla çıktım" dedi. 
Derviş'in diğer adaylara göre mülakatta uzun süre kalmasının ve karşılaştığı çok sayıda soruya rağmen başarılı olmasının önemli olduğu vurgulandı. 

Lobi yapıyor 
BM Genel Sekreteri Kofi Annan'ın "favori" adayı olarak gösterilen Derviş, başkanlık için lobi çalışmalarını da sürdürüyor. Derviş, Dünya Bankası'nda görev yaptığı dönemde iyi ilişkiler kurduğu Balkan, Afrika, Avrupa ve Latin Amerika ülkelerindeki siyasi ve sosyal liderler düzeyinde destek görüşmeleri yapıyor. Derviş'in başkanlık durumu bir ay içinde netleşecek. 

İstifa edecek 
Derviş, BM Genel Kurulu'nda oylanarak seçilirse, milletvekilliğinden istifa edecek. Bu durumda Derviş, ekimde başlayacak yeni yasama döneminde TBMM'de olmayacak. Seçilmesi durumunda Derviş, 1 Ekim'de milyarlarca dolarlık bütçeye sahip BM yardım fonunun başına geçecek. 
Annan'ın Derviş'in İngilizce olarak ABD'de yayımlanacak "Küreselleşme" isimli kitabından da etkilendiği belirtildi. 


</TEXT>
</DOC>
