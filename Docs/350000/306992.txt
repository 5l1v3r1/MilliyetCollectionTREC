<DOC>
<DOCNO> 306992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur12.html </URL>
<DATE> 2005/01/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sigorta şirketi, faturayı kazaya karışan bisiklet sürücüsüne kesti 
</HEADLINE>
<TEXT>

     Bir sigorta şirketi, Mersin'in Tarsus İlçesi'nde yaklaşık 4 ay önce kazaya karışan otomobile ödediği hasar bedelini kazada yaralanan bisiklet sürücüsünden tahsil etmek için tebligat gönderdi. 
     Kazada yaralanan bisiklet sürücüsü Süleyman Zil 55 , ''Olayın mağduru olmama karşın böyle bir ihtarname gelince şaşkına döndüm'' dedi. 
     Tarsus'un Cumhuriyet Mahallesi'nde kiralık bir evde eşi Hatice ile birlikte yaşayan Süleyman Zil, bir sigorta şirketince gönderilen 1 milyar 430 milyon lira tutarındaki hasar cezası karşısında şaşkına döndü. Zil, AA muhabirine, yaklaşık 4 ay önce D-400 Karayolu'nda İlyas Altuntaş'ın kullandığı 33 N 0113 plakalı otomobilin kendisine çarptığını ve otomobilde herhangi bir hasarın olmadığını söyledi. 
     Zil, şunları kaydetti 
     ''Kaza sonrası doktor olduğunu sonradan öğrendiğim İlyas Altuntaş, beni önce Kızılay Tıp Merkezi'ne daha sonra SSK Hastanesi'ne götürdü. Kaburgalarım perişan haldeydi. Sosyal güvencem olmadığı için almış olduğum yeşil kartla tedavi oldum. Kazadan bugüne kadar da çalışamadım.'' Sigorta şirketi tarafından 20 gün önce, kendisine otomobile kendisinin çarptığı ve araçta meydana gelen 1 milyar 430 milyon lira tutarındaki hasarın poliçe sahibine ödenmesi nedeniyle bu paranın kendisinden tahsil edeceklerine dair yazı gelince şaşırdığını belirten Zil, şöyle devam etti 
     ''Hasar bedelinin 15 gün içerisinde Genel Müdürlüğe ya da Ziraat Bankası'nın Sarıyer şubesindeki hesaplarına yatırmam isteniyor. Yatırmamam halinde ise kanuni yollara başvurulacağı belirtiliyor. 
     Otomobile ben çarpmadım. Kaza nedeniyle yaklaşık 4 ay ağrılar çekip iş göremedim. Yazı geldikten sonra doktorun yanına gittim. Bana Bunun benimle ilgisi yok, sigorta şirketinin sorunu dedi. Olayın mağduru olmama rağmen böyle bir ihtarnameyle şaşkına döndüm.'' 
     
</TEXT>
</DOC>
