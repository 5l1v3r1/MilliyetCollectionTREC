<DOC>
<DOCNO> 348240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko48.html </URL>
<DATE> 2005/06/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TİM Başkanı Satıcı IMF ile söylediklerimiz arasında fark yok 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, IMF heyetine yapmış oldukları prezantasyon ile heyetin söyledikleri arasında hiçbir fark bulunmadığını belirterek, ''Bunların hepsinde mutabıkız. Fakat uzun bir yol ve uzun bir zaman olduğunu düşünüyorlar'' dedi. 
     Satıcı, yeni Türkiye Masası Şefi Lorenzo Giorgianni başkanlığındaki IMF heyeti ile yapılan görüşmenin ardından basın mensuplarına yaptığı açıklamada, heyete yüksek vergi ve girdi maliyetleriyle Türk üreticisinin sıkıntı içerisinde olduğunu ifade ettiklerini söyledi. 
     Satıcı, ''Onlara yapmış olduğumuz prezantasyonla onların söyledikleri arasında hiçbir fark yok. Bunların hepsinde mutabıkız. Fakat uzun bir yol ve uzun bir zaman olduğunu düşünüyorlar. Biz de Türk üreticilerinin, ihracatçılarının çok uzun zamanı olmadığını kendilerine aktardık'' diye konuştu. 
     Türkiye'de ihracatın artışıyla birlikte ithalatın da yükseldiğini, işsizliğin bundan kaynaklandığını IMF heyetine net bir şekilde aktardıklarını dile getiren Satıcı, şunları kaydetti 
     ''Onlar da Türkiye'deki vergi adaletsizliği, Türkiye'de vergiyi sadece belli bir kesimin ödediği konusunda mutabıklar. Ama bu konuda hızlı hareket etme konusunda net değiller. Bu bizim açımızdan çok düşündürücü. Özellikle IMF'nin son dönemlerindeki açıklamalarıyla uygulamaları maalesef birbirine paralel gitmiyor.'' Türkiye'nin ihracatçı kimliğinin üretime dayandığını, bu ülkenin Dubai ve Hollanda gibi alıp satarak ihracat yapmadığını ifade eden Satıcı, Türkiye'nin ihracatında büyük bir mücadelenin çalışmasının yer aldığını ve bunu IMF heyetine hatırlattıklarını söyledi. 
     
     ''KARSIZLIK TÜRKİYE'Yİ YİYİP BİTİRECEK'' 
     Oğuz Satıcı, görüşmede karsızlık konusunu dile getirdiklerini belirterek, ''Karsızlık Türkiye'yi yiyip bitirecek. Bu konuda da görüşlerimizi kendilerine aktardık'' dedi. 
     Satıcı, asgari ücrette işçinin eline geçen ücretin değil, vergilerle donatılmış bölümün iş dünyasının sıkıntısı olduğunu vurgulayarak, ''Kılıç gibi duran ağır bir vergi yükü var. Vergi bölümüyle ilgili kendilerine sıkıntımız olduğunu ifade ettik'' diye konuştu. 
     Sundukları herşeyi heyetin kabul ettiğini belirten Satıcı, şunları kaydetti 
     ''Ama zamanlama açısından onlar bunu çok daha uzun bir zamanda yapabilirler. Ve uzun bir zaman dilimi içerisinde bu dengeler yerli yerine oturur diye hesap ediyorlar. Ama bizim durduğumuz yerden pek öyle gözükmüyor. 
     IMF vergiyle ilgili tüm konularda yapılacak indirimlere bir vergi kaybına yol açacağı hesabıyla yaklaşıyor. Mutlaka ve mutlaka bizim vergi kaybına yol açmayacağını ortaya koymamız gerekiyor.'' Mazot desteğinin gündemlerinde olmadığını bildiren Satıcı, IMF'nin bütün olaylara makro baktığını vurgulayarak, ''Belki durduğu yerden başka türlü bakmasına da imkan yok. Mikro dengelere bakabilmesi için belki bizimle birlikte çalışması ya da bizim yanımızda staj görmesi lazım. Bu mümkün değil'' diye konuştu. 
     
     TİM'İN SUNUMU 
     TİM'in görüşmede IMF heyetine yaptığı sunumda, ekonomik büyüme ile işsizlik arasındaki ikilemin daha belirgin hale geldiği, işgücünün işverene maliyetinin yükseldiği, ancak çalışanın reel ücretinin düştüğü kaydedildi. 
     Sunumda, finansman maliyetlerinin yüksekliği ve özkaynak yetersizliğinin reel sektörün en önemli sorunlarından biri olduğu vurgulanarak, bankacılık sektörünün tüketici kredilerine gittikçe daha fazla kaynak aktarması nedeniyle ihracat kredilerinde oransal bir azalma yaşandığı, ihracat kredilerindeki azalmanın ihracat artış trendinin ivme kaybetmesine neden olduğu belirtildi. 
     2007 yılı itibariyle uygulanması öngörülen Basel II kriterlerine yönelik geçiş süreci kısa olduğu için bankacılık sisteminin gerekli yapısal değişiklikleri gerçekleştirmekte zorlandığı kaydedilen sunumda, bu durumun bankalar ve reel sektör için ciddi sıkıntılar yaratacağı, ihracat kredilerinde gözlenen düşüş trendinin, Basel II'nin uygulamaya girmesiyle hızlanmasının beklendiği vurgulandı. 
     Yüksek KDV oranlarının düşürülmesi ve ticari faaliyetlerin kayıt altına alınmasının hızlanması gerektiği belirtilen sunumda, teşviklerin sektörel olarak düzenlenmesinin de büyük önem taşıdığı bildirildi. 
     Bu arada, IMF heyetinin, bazı ekonomistlerle sabah kahvaltısında bir araya geldiği de öğrenildi. 
     
</TEXT>
</DOC>
