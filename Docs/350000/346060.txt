<DOC>
<DOCNO> 346060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy13.html </URL>
<DATE> 2005/05/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Güçlü Buğday fiyatının 375 bin lira olması çiftçimizi memnun edecektir 
</HEADLINE>
<TEXT>

     Tarım ve Köyişleri Bakanı Sami Güçlü, buğday fiyatının bu yıl ortalama 375 bin lira olmasının çitçileri memnun edeceğini söyledi. 
     Güçlü, TBMM Genel Kurulu’nda, CHP Şanlıurfa Milletvekili Mehmet Vedat Melik’in, buğday üreticilerinin sorunlarıyla ilgili gündemdışı konuşmasını cevapladı. 
     Hükümet olarak hububat alımında piyasaları düzenleyici bir rol oynayacaklarını ifade eden Güçlü, küçük çiftçilerin sorunları ile ekmek fiyatlarını özellikle dikkate aldıklarını kaydetti. 
     Güçlü, tarım ürünlerinde fiyat paritesinin bozulmaması gerektiğine dikkati çekerek, 60 dekar ve altında tarlası olan küçük çiftçinin korunmasına özel bir önem verdiklerini söyledi. 
     
     30 TON SINIRI 
     Bakan Güçlü, Toprak Mahsulleri Ofisi’nin TMO bu yıl bir çiftçiden en fazla 30 ton buğday alacağını bildirerek, 10 tona kadar buğday alımlarında peşin ödeme yapacaklarını, 20 ton için ise 1 ay vade vereceklerini bildirdi. 
     30 tonun üzerinde üretim yapan çiftçilerin ürünlerini piyasalarda 
     satabileceklerini anlatan Güçlü, çiftçilere ürünlerini depolamalarını ve piyasada arzı artırarak fiyat düşürmemelerini önerdi. Güçlü, TMO’nun depolarını çiftçilere ücretsiz kullandıracağını da anımsatarak, "Ürünlerini depolarımıza koyan çiftçilere bir ürün senedi verilecek. Bu senetlerle çiftçiler bankalardan kredi çekebilecekler" dedi. Buğday fiyatlarının 2004 yılında ortalama 325 bin lira olduğunu hatırlatan Güçlü, "bu yıl ortalama fiyatların 375 bin lira olması çiftçilerimizi memnun edecektir" diye konuştu. Bakan Güçlü, buğday üretiminin maliyetini 300 bin lira olarak hesapladıklarını da anlatarak, bütün stokların boş olduğunu söyledi. Güneydoğu Anadolu Bölgesi ile Çukurova’da hasat döneminin başladığını hatırlatan Güçlü, bu bölgelerde bir kaç gün içinde emanet usulü alımlara başlayacaklarını açıkladı. 
     
     HUNTINGTON 
     AK Parti Sakarya Milletvekili Süleyman Gündüz de gündemdışı konuşmasında, ünlü filozof ve "Medeniyetler Çatışması" kitabının yazarı Samuel Huntington’un İstanbul’da bir konferansta söylediği Türkiye-AB ilişkileri ile ilgili sözleri hatırlattı. 
     Gündüz, Huntington’un sözlerinin "bunu konuşabilmeliyiz, tartışabilmeliyiz. Uygulama ayrı, konuşmak ve tartışmak ayrı şeydir" sözleriyle değerlendirdi. 
     Türkiye’de bin siyaset anomalisi bulunduğunu ifade eden Gündüz, "Mete Tunçay’ın ifadesiyle söylemek gerekirse Herkes, ’sol dine karşıdır onu ortadan kaldırmayı amaçlar’ diye düşünüyor Sol parti denilence akla CHP geliyor. Bunun giderilmesi gerekir. CHP’nin de bu milletin kutsallarını paylaştığını herkesin bilmesi gerekir" diye konuştu. 
     Gündüz, "Türkiye’deki siyaset anomalisinin düzeltilmesi için AK Parti’yi merkez sağa, CHP’yi de merkez sola çekmemiz gerekir" dedi. 
     
     İSTANBUL İÇİN ÖZEL KANUN İSTEĞİ 
     İstanbul’un fethinin 552. yıldönümü dolayısıyla gündemdışı söz alan AK Parti İstanbul Milletvekili Alaattin Büyükkaya, İstanbul’un özel bir kanunla yönetilmesi istedi. 
     
     ÇALIŞMA SAATLERİ 
     Genel Kurul’da, TBMM Genel Kurulu’nun çalışmalarına yarın saat 11.00, 31 Mayıs Salı günü ise saat 14.00’da başlaması ve 28 Mayıs 
     Cumartesi çalışmasının kaldırılmasına ilişkin Danışma Kurulu önerisi de kabul edildi. 
     TBMM Genel Kurulu’nda dana sonra TCK değişiklik teklifinin görüşmelerine başlandı. 
     
</TEXT>
</DOC>
