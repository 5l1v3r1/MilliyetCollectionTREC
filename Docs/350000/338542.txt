<DOC>
<DOCNO> 338542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/ekonomi/eko03.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolsuzluk ekonomik güven ve istikrar ortamını bozuyor' 
</HEADLINE>
<TEXT>



Türkiye Odalar ve Borsalar Birliği TOBB ve Adalet Bakanlığı'nın işbirliğiyle düzenlen "Ekonomik Suç ve Ceza" sempozyumunda, konuşan Adalet Bakanlığı Müsteşar Yardımcısı Maksut Mete, yolsuzlukların ekonomik istikrarı bozduğunu söyledi. 
Yolsuzlukların, istikrar ve güven ortamını bozan unsurların başında geldiğini vurgulayan Mete, "Yatırım ortamının iyileştirilmesi dendiğinde, ilk akla gelen unsurlardan birisi, ekonomik istikrar ve güven ortamının sağlanmasıdır. Bu ortam sağlanmadan alınacak diğer tedbirlerin istenen sonucu vermeyeceği ortadadır" diye konuştu. 
TOBB Başkanı Rifat Hisarcıklıoğlu da konuşmasında mevzuatı arındırma reformu yapılmadan yapısal reformların başarıya ulaşmasının mümkün olmadığını belirtti. Hisarcıklıoğlu, "Ülkemizde Cumhuriyetin kuruluşundan bugüne kadar 14 bine yakın kanun ve kararname çıkarılmıştır. Bunun iki üç katı kadar da tüzük ve yönetmelik var. Türkiye, bu haliyle bir hukuk devleti değil, mevzuat devleti hüviyetindedir" dedi. 


</TEXT>
</DOC>
