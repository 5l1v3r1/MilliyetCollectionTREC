<DOC>
<DOCNO> 308685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo21.html </URL>
<DATE> 2005/01/23/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Beşiktaş-Konyaspor maçından notlar... Cordoba ilk 11'de çıktı... 
</HEADLINE>
<TEXT>

     Beşiktaş, Türkiye Kupası 3. kademede Konyaspor ile yaptığı maçla 3 maçlık seyircisiz oynama cezasını tamamladı. 
     Siyah-beyazlı takımın ligin 13. haftasında BJK İnönü Stadı'nda yaptığı maçta yaşanan cinayet sonrası Futbol Federasyonu Profesyonel Futbol Disiplin Kurulu PFDK , Beşiktaş Kulübü'ne 3 maç seyircisiz oynama cezası vermişti. 
     Beşiktaş, cezası nedeniyle ligde kendi sahasındaki İstanbulspor ve Akçaabat Sebatspor ile yaptığı maçlarda seyircisiz mücadele etmişti. 
     Konyaspor maçında cezasını tamamlayan siyah-beyazlı ekip, gelecek hafta ikinci yarının ilk haftasında İstanbul'da yapacağı Malatyaspor karşılaşmasında taraftarının önünde mücadele edebilecek. 
     Bu arada statta bulunan skorboarddan Şiddet Yasası ile ilgili maddelerin gösterilmesi dikkat çekti. 
     Beşiktaş Kulübü Başkanı Yıldırım Demirören ve futbol şube sorumlusu Kıvanç Oktay ile hac vazifesini yerine getirmek için Suudi Arabistan'a giden ikinci başkan Murat Aksu ve yöneticiler Kemal Gencer ile Süleyman Eren, maçı izleyemedi. 
     
     CORDOBA UZUN BİR SÜRE SONRA KALEDE 
     Beşiktaş Teknik Direktörü Vicente Del Bosque, Konyaspor karşısında ligin ilk yarısında çok şans vermediği Kolombiyalı kaleci Cordoba'ya ilk 11'de oynattı. 
     Siyah-beyazlı takımın, UEFA Kupası 1. turunda Norveç'in Bodo Glimt takımıyla yaptığı maçın 7. dakikasında sakatlanan Cordoba, bu karşılaşma sonrası ligde ve Avrupa kupası maçlarında fazla şans bulamamıştı. 
     Cordoba, uzun süre sonra Konyaspor karşılaşmasında ilk 11'de forma giyerken, ligin ilk yarısının büyük çoğunluğunda görev yapan genç kaleci Ramazan, teknik direktör Del Bosque tarafından yedek soyunduruldu. 
     Bu arada sakatlığı nedeniyle 7 maç takımını yalnız bırakan Norveçli golcü Carew de Konyaspor karşısında formasına kavuştu. Carew, forvette Türkiye Kupası 2. kademede takımının tek golünü atan Veysel ile birlikte görev yaptı. 
     Beşiktaş'ın Konyaspor ile yaptığı maçta sakatlıkları bulunan Emre, Ahmed Hassan, İbrahim Akın ile hazır olmayan Sergen kadroda yer almazken, devre arasında gönderilmesi gündeme gelen İspanyol oyuncu Juanfran, 18 kişilik maç kadrosunda kendisine yer buldu. 
     Dünkü antrenmanda sakatlanan Tümer ise Konyaspor karşısında takımdaki yerini aldı. 
     Konyaspor'da ise devre arasında Galatasaray'dan transfer edilen Baliç ve Suat Usta, siyah-beyazlı takım ile yapılan maçta ilk 11'de forma giyerken, bir diğer yeni transfer Ceyhun, yedek soyundu. 
     
</TEXT>
</DOC>
