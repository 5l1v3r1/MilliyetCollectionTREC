<DOC>
<DOCNO> 344072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas02.html </URL>
<DATE> 2005/05/19/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Karadenizli Temel’e sahip çıkmadı 
</HEADLINE>
<TEXT>

     Tekin ATAY DHA 

      KARİKATÜRCÜLER Derneği Trabzon Temsilciliği, Karadeniz fıkralarının kahramanı Temel’in doğum günü niteliğinde olması amacıyla düzenlemek istediği Kültür Sanat Festivali için gerekli yaklaşık 30 bin YTL’yi bulamadı. Karikatürcüler Derneği Trabzon Temsilcisi Adnan Taç, Karadeniz’e büyük katkı sağlayacağını düşündükleri festival için herkesi göreve çağırdı. 
     Karadeniz’in tanıtımında sembol isim olan fıkra kahramanı Temel’e doğum günü partisi düzenleme fikri, Karikatürcüler Derneği Trabzon Temsilcisi Adnan Taç ile karikatürist arkadaşları Tamer Küçük ve Bülent Sümer’den çıktı. Son yıllarda, Temel’in dünyada tanınmasını fırsat bilen bazı uyanıkların, İskoçya, Slovakya ve İngiltere gibi ülkelerden alınan fıkraları Temel adına uyarlayarak, bu konuda kitaplar yazıp kazanç sağlamaya çalıştıklarını ileri süren Adnan Taç, şunları söyledi 
     Karadeniz fıkralarının özünde, güldürürken düşündürmek’ fikri vardır. Bu fıkralarda hakaret ve şaka birbirinden çok iyi ayırt edilir. Karadeniz insanının yaşam felsefesine ters düşen ve bu dengenin bozulduğu alıntı fıkralarla, Temel’in ve dolayısıyla Karadenizli'lerin imajı lekelenmektedir. Bu imajı düzeltmek, gerçek Temel’i insanlara anlatmak ve Karadeniz’in tanıtıma katkıda bulunmak için Temel adına bir doğum günü partisi niteliğinde Kültür Sanat Festivali düzenlemeyi planladık. Dernek olarak bu organizasyonu sağlayacak maddi imkanımız olmadığından, yaklaşık 4 ay önce Belediye Başkanı Volkan Canalioğlu’ndan destek istedik. Canalioğlu bize destek vereceğini söyledi. Festivalin içeriğine ilişkin iki dosya hazırlayıp belediyeye sunduk. Ancak belediye, bu festivale henüz sponsor bulamadı.ö Trabzon’un kültür şehri olduğunu, ancak bugüne kadar kültür-sanat faaliyeti olarak ciddi bir etkinlik yapılmadığını kaydeden Taç, Valilik, sivil toplum kuruluşları ve Karadeniz Teknik Üniversitesi’nden, böyle bir etkinlik düzenlemek için destek bekliyoruz. Karadeniz Bölgesi’ne büyük katkı sağlayacak olan böyle bir festival için herkesi göreve çağırıyoruzö dedi. 
     
</TEXT>
</DOC>
