<DOC>
<DOCNO> 327100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo32.html </URL>
<DATE> 2005/03/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Galatasaraylı Ergün Hakem hatalarının bilinçli olduğuna inanmıyorum 
</HEADLINE>
<TEXT>

     Galatasaraylı futbolcu Ergün Pembe, Birinci Süper Futbol Ligi'ndeki hakem hatalarını kasıtlı olarak görmediklerini söyledi. 
     Galatasaraylı futbolcular Ergün Penbe, Hakan Ünsal ve Volkan Arslan, CNR Dünya Ticaret Merkezi'ndeki Uluslararasi Mücevher, Takı, Saat, Gümüş ve Malzemeleri Fuarı'nı ziyaret etti. 
     Burada basın mensuplarını sorularını yanıtlayan Ergün, ligde görev yapan hakemler hakında çok fazla konuşmak istemediklerini belirtirken, ''Hakem hatalarının bilinçli olduğuna inanmıyorum. Hakemlere karşı hoşgörülü bakmalıyız. Kamuoyunda konuşulan yabancı hakemler konusuna ise sıcak bakmıyorum. Yabancı hakemlere gerek yok'' dedi. 
     Ayrıca, A Milli Takım'da yeniden yeralabilmek için daha çok çalışacağını dile getiren Ergün, ''Puan kaybına A Milli Takım'ın artık tahammülü kalmadı. Tüm maçlar kazanılırsa gruptan lider olarak çıkılabilir. Bize düşen ise yarın statta onlara destek vermek. Kaliteli bir ekibimiz var'' diye konuştu. 
     Hakan Ünsal ise Türkiye'nin, rakipleri Arnavutluk ve Gürcistan'a göre çok daha kaliteli bir kadroya sahip olduğunu söyledi. 
     Hakan ayrıca, her iki rakibin de psikolojik olarak rahat olduğuna değinerek, ''Ama biz kalite olarak onlardan çok iyiyiz. Onlar şu anda bir psikolojik rahatlık içindeler. Bu iki maçtan alacağımız bir beraberlik bile bizim şansımızı zora sokar'' dedi. 
     Yabancı hakem tartışmalarına kendisinin de katılmadığını belirten Hakan Ünsal, ''Hakemlerimizde de bazı zamanlar form düşüşleri olması çok normal. Üstlerine gitmemek lazım. Onların da zamana ihtiyaçları olabilir. Ancak şu anda genç hakemlerle iyi diyalog sağladık. Yabancılara gerek yok'' diye konuştu. 
     
</TEXT>
</DOC>
