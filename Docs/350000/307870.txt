<DOC>
<DOCNO> 307870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur09.html </URL>
<DATE> 2005/01/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Belediye itlaf ekipleri vatandaşı vurdu 
</HEADLINE>
<TEXT>

     Elazığ'da sokak köpeklerini öldüren belediye ekipleri bir yurttaşı tüfekle vurarak yaraladı. İtlaf ekibiyle çıkan tartışmada vurulan Zülküf Biçer adlı yurttaş hastaneye kaldırıldı. 
     Valilik, olayla ilgili tahkikatın sürdüğünü bildirdi. 
     ANKA'nın edindiği bilgiye göre, olay Elazığ'ın Kovancılar ilçesinde gerçekleşti. Zülküf Biçer'in yeğeni Ekrem Biçer'in verdiği bilgiye göre, olay köpekleri kovalayan ekibe Zülküf Biçer'in müdahalesiyle başladı. Ekrem Biçer, ekibin olaydan dört gün önce Zülküf Biçer'in köpeğini vurarak öldürdüğünü söyledi. Yeğen Biçer, yine köpek itlafına çıkan ekibin, Zülküf Biçer'in diğer köpeğini kovaladığını, olayı gören Biçer'in uyarısı üzerine sinirlenen ekip üyelerinden V.S'nin, Zülküf Biçer'i 10 metre uzaklaşmasından sonra vurduğunu iddia etti. 
     Ekrem Biçer, amcasının dört gün Elazığ Devlet Hastanesi'nde kaldığını ve yapılan ameliyatta vücudundan 9 saçma parçasının çıkarıldığını bildirdi. Biçer, şu anda evinde dinlenen Zülküf Biçer'in bacağına platin takıldığını da söyledi. 
     Belediye ekiplerinin öldürülen köpek başına 15 milyon lira aldığını, bu yüzden de evcil köpekler de dahil olmak üzere bütün köpeklerin peşine düştüğünü öne süren Biçer, Zülküf Biçer'in vurulduğu gün ilçede 100'den fazla köpeğin öldürüldüğünü kaydetti. 
     
     VALİLİK "TAHKİKAT SÜRÜYOR" 
     Elazığ Valiliği yetkilileri, Kovancılar ilçesinde yaşanan olayı doğrulandı. Olayla ilgili tahkikatın sürdğünü bildiren yetkililer, ilçede yaşanan olayın üzücü olduğunu ifade ettiler. 
     
</TEXT>
</DOC>
