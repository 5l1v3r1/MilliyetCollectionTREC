<DOC>
<DOCNO> 328013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo08.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev ortaklık 
</HEADLINE>
<TEXT>


2008 Pekin Olimpiyat Oyunları için düğmeye basan Genel Müdürlük, yabancı sporcu ve antrenör transferleri için üç büyük kulüple ortak hareket edecek 

AYŞE YEŞİN 


Gençlik ve Spor Genel Müdürlüğü'nün GSGM yabancı sporcu transferinde öncülüğü lokomotif kulüpler yapacak. 
Madalyaya özlem duyulan branşlara sporcu ve antrenör getirilmesi projesinde başrolü ekonomik olarak güçlü kulüpler üstlenecek. Genel Müdür Vekili Mehmet Atalay, 2008'de başarı grafiğini yükseltmek için harekete geçtiklerini belirterek, "Fenerbahçe, Beşiktaş ve Galatasaray'dan bu konuda yararlanacağız" dedi. 
Kulüpler arasında hangi branşlarda sporcu getirileceğine de karar veren Atalay, "Fenerbahçe yüzme, kürek ve boks, Galatasaray yüzme, Beşiktaş cimnastik, İstanbul Büyükşehir Belediyesi güreşte ülkemize madalya getirebilecek sporcuları transfer edebilir. Performanslarından memnun kaldığımız sporcular da, Türk vatandaşlığına geçirilerek milli takımlarımızda yer alır" ifadesini kullandı. 
Türkiye'ye transfer edilecek sporcuların Dünya rekortmeni atlet Elvan Abeylegesse modeline uygun olması gerektiğini de sözlerine ekleyen Mehmet Atalay, "Elvan'ı nasıl kendimizden görmeye başladıysak, yeni gelecekler de bu nitelikleri taşımalı. Bizimle bütünleşmeli. Bütün federasyonlarımıza böyle sporcu bulursanız transfer edin dedik" diye konuştu. 


</TEXT>
</DOC>
