<DOC>
<DOCNO> 336711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo06.html </URL>
<DATE> 2005/04/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Devler Ligi heyecanı kaldığı yerden devam ediyor... 
</HEADLINE>
<TEXT>

     Futbolda Avrupa Şampiyonlar Ligi ve UEFA Kupası'nda, yarı final ilk maçları yarından itibaren yapılacak. 
     Yarı final ilk maçları, Avrupa Şampiyonlar Ligi'nde yarın ve 27 Nisan Çarşamba, UEFA Kupası'nda da 28 Nisan Perşembe günü oynanırken, maçların rövanşları ise 3, 4 ve 5 Mayıs günlerinde yapılacak ve 2 kupada finalist takımlar belirlenecek. 
     Avrupa Şampiyonlar Ligi'nde yarın İtalya'nın Milano kentindeki Guiseppe Meazza Stadı'ndaki maçta, İtalya'nın AC Milan ile Hollanda'nın PSV Eindhoven takımları karşı karşıya gelecek. 
     27 Nisan Çarşamba günü 2 İngiliz ekibi FC Chelsea ile FC Liverpool'u karşı karşıya getirecek mücadele, başkent Londra'daki Stamford Bridge Stadı'nda yapılacak. 
     TSİ 21.45'de başlayacak her iki karşılaşma da Star TV'den canlı olarak ekrana gelecek. 
     UEFA Kupası'nda ise 28 Mayıs Perşembe günü İtalya'nın Parma kentindeki Ennio Tardini Stadı'nda, TSİ 22.00'de İtalya'nın AC Parma ile Rusya'nın CSKA Moskova, Portekiz'in başkenti Lizbon'daki Jose Alvalade Stadı'nda da TSİ 22.15'de Portekiz'in Sporting Club Lizbon ile Hollanda'nın AZ Alkmaar takımları karşı karşıya gelecek. 

     
</TEXT>
</DOC>
