<DOC>
<DOCNO> 304916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo25.html </URL>
<DATE> 2005/01/09/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Beşiktaş'tan Vitesse'ye tek vuruş 1-0 
</HEADLINE>
<TEXT>

     Efes Pilsen Cup-4 Futbol Turnuvası A Grubu maçında Beşiktaş, Hollanda'nın Vitesse Arnhem takımını Veysel'in golüyle 1-0 yendi. 
     37. dakikada Juanfran'ın sağdan kullandığı korner atışında, Veysel altıpas içinde boş pozisyonda topa istediği gibi dokunamayınca, savunma tehlikeyi uzaklaştırdı. 
     48. dakikada Pancu'nun soldan ortasında, ceza alanı içinde çok iyi yükselen Veysel, kafayla topu filelere göndererek, Beşiktaş'ı 1-0 öne geçirdi. 
     64. dakikada Souleymanou'nun yaklaşık 20 metreden sert şutunda top üst direkten geri geldi. Dönen topu iyi takip eden Ahmed Hassan'ın boş pozisyonda altıpas içinden vuruşunda meşin yuvarlak yine üst direkten döndü ve savunma tehlikeyi uzaklaştırdı. 
     
     MAÇTAN NOTLAR 

     Devre arasında takım bulması halinde gönderileceği açıklanan İspanyol futbolcu Juanfran, Vitesse Arnhem karşısında maça ilk 11'de başladı. 
     Bu arada siyah-beyazlıların, denediği Nijeryalı futbolcu Mohammed Souleymanou da maçın ikinci yarısında forma şansı buldu. Bir şutu direkten dönen genç futbolcunun, oldukça heyecanlı olduğu gözlendi. 
     Diğer yandan Romanya'nın Steaua Bükreş takımıyla oynanan UEFA Kupası maçında sakatlanan ve o günden bu yana forma giyemeyen John Carew de uzun bir aradan sonra ikinci yarıda oyuna girdi. 
     Öte yandan karşılaşmayı Milli Takımlar Teknik Direktörü Ersun Yanal, Ümit Milli Takım Teknik Direktörü Raşit Çetiner ve Milli Takım Menajeri Can Çobanoğlu da izledi. 
     DEL BOSQUE ''ANELKA, THIERRY HENRY TARZINDA İYİ BİR OYUNCU'' Beşiktaş Teknik Direktörü Vicente Del Bosque, tatilden sonra ilk maçlarını bu akşam oynadıklarını, düzensiz bir oyun olmasına rağmen futbolcularının iyi mücadele ettiğini söyledi. 
     Del Bosque maçtan sonra yaptığı açıklamada, bütün oyuncularının kendilerini zorladığını belirterek, denenen Nijeryalı futbolcu Süleymanou ile ilgili bir soruya, ''Antrenmanlarda çok iyiydi. Ama bu akşamki maçta, antrenmanlardaki performansını gösteremedi'' yanıtını verdi. 
     Basın mensuplarının, Fenerbahçe'nin gündeminde olan Anelka ile daha önce Real Madrid'de çalıştığını hatırlatmaları ve bu futbolcuyu sormaları üzerine İspanyol teknik direktör, ''Anelka, Thierry Henry tarzında iyi bir oyuncu. Benim zamanımda Avrupa Kupası'nı almıştık. Onun da bunda çok büyük katkısı olmuştu'' dedi. 
     KÜNYE 
     

Stat Atatürk Hakemler Burak Astar xx, Eren Hatay İzgi xx, Mehmet Gök xx Beşiktaş Cordoba xxx, İbrahim Toraman xx, Mustafa xx Dk. 59 Fatih xx , Çağdaş xx, İbrahim Üzülmez xx Dk. 46 Tümer xx , Ahmed Hassan xx, Tayfur xx, Ahmet Yıldırım x Dk. 46 Souleymanou xx , Juanfran xx, Pancu xx Dk. 77 İbrahim Akın x , Veysel xx Dk. 65 Carew x Vitesse Arnhem Coutinho xx, Vreven x Dk. 65 Rankovic xx , Yakubu xx, Hofs xx Dk. 77 Rojer x , Gluscevic xx Dk. 84 Benson , Amoah xx, Michael Jansen x Dk. 71 Hersy x , Dingsdag xx, Knopper xx, Schaars xx, Theo Jansen x Dk. Van Der Berg x Gol Dk. 48 Veysel Sarı kartlar Dk. 24 Pancu Beşiktaş , Dk. 50 Hofs Vitesse Arnhem      
</TEXT>
</DOC>
