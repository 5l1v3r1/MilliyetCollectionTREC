<DOC>
<DOCNO> 322522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko23.html </URL>
<DATE> 2005/03/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Vergi memurlarından pasif direniş 
</HEADLINE>
<TEXT>

     Gelir idaresi'nin yeniden yapılandırılmasına ilişkin tasarıya karşı çıkan vergi memurları, tasarının kendileri için hak kayıpları getirdiğini belirterek, vergi dairelerinde pasif direnişe başladı. 
     IMF ile yeni stand-by'ın başlayabilmesi için Meclis'ten çıkması gereken yasa tasarısına, özellikle gelirler kontrolörlerinin itirazı var. 
     Bu yüzden, Ankara, İstanbul ve İzmir gibi büyük şehirlerde bazı memurlar vergi dairelerinde beyanname almayarak pasif eylem başlattı. 
     Maliye Bakanı Kemal Unakıtan ise, tasarıda bazı eksiklikler olabileceğini, ancak bunların mutlaka giderileceğini söyledi. Unakıtan, "personelimizi mağdur etmeyiz" dedi. 
     
     Sendika tepkili 
     Öte yandan yeni tasarıya ilişkin sendika tepkileri de devam ediyor. Türk Büro-Sen'in yaptığı değerlendirmeye göre, tasarının mevcut haliyle yasalaşması durumunda gelir teşkilatındaki 16 bin 50 kadro iptal edilecek. 
     Türk Büro-Sen tarafından yapılan değerlendirmede, tasarıyla, gelir teşkilatının var olan 68 bin 225 kadrosunun 52 bin 175'e indirileceği savunuldu. Değerlendirmede, merkezde 1876, taşrada da 14 bin 174 kadronun iptaliyle bu sayının 16 bin 50 olacağı belirtiliyor. 
     Değerlendirmeye göre, iptal edilen kadroların 574'ü vergi dairesi müdürü, 1199'u vergi dairesi müdür yardımcısı, 166'sı gelir müdürü, 245'i gelir müdür yardımcısı, 6 bin 702'si şef unvanlarına karşılık geliyor. Herhangi bir unvanı olmayıp, kadrosu iptal edilen memur, hizmetli, şoför gibi çalışanların sayısı ise 7 bin 164'ü buluyor. 
     
</TEXT>
</DOC>
