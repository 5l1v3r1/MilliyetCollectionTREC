<DOC>
<DOCNO> 327292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun08.html </URL>
<DATE> 2005/03/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
FT'den tuhaf yorum Türkiye'nin gazabına uğramak için bayrak yakın 
</HEADLINE>
<TEXT>

     Mersin'deki Nevruz gösterilerinde Türk bayrağının yakılmasına yönelik tepkileri değerlendiren İngiliz gazetesi Financial Times, "Türkiye'nin öfkesini üzerinize çekmek istiyorsanız bayrağını yakın" ifadesini kullandı. Gazete, söz konusu girişime gösterilen tepkilerin ise, "Türk özgüveninin çürük durumunu yansıttığı" yorumlarına dikkat çekti. 
     İngiliz Financial Times gazetesi, Türk bayrağının yakılması girişimi sonrasında ortaya konulan tepkiyi "ilginç" bir üslupla değerlendirdi. Vincent Boland imzalı haberde, "Türkiye'nin gazabını üzerinize çekmek istiyorsanız, bayrağını yakın" denilerek, Mersin'deki Nevruz gösterilerinde Türk bayrağının yakılması girişiminin, ülke çapında büyük bir milliyetçi tepki ortaya çıkardığına dikkat çekildi. 
     Olay sonrasında binaların pencerelerine asılan Türk bayraklarının, ABD'deki 11 Eylül saldırıları sonrasında ortaya çıkan görüntüleri hatırlattığı belirtildi. Gazetede, "Ülke, AB ile Ekim ayıda müzakerelere başlayacak olsa da, Türkler giriş sürecine ilişkin olarak çoktan hayal kırıklığına uğramış gözüküyorlar. Türkler, bu sürecin Kıbrıs'ta Rum yönetiminin ve belki Ermeniler'in 1915'teki soykırım iddialarının tanınması ve AB liderlerinin Türkiye'nin kusurlarına ilişkin sonu gelmeyen paylamaları dahil olmak üzere bağımsızlık tavizleri gerektirdiğini biliyorlar" ifadesi kullanıldı. 
     Bayrak yakma girişimi sonrasında "Üç çocuğun tutuklandığı ve kaderlerinin yargıcın elinde olduğunu" yazan gazete, "Yorumcular, olaya tepkinin, Türk özgüveninin çürük durumunu yansıttığını söylediler" denildi. 
     Olay sonrasında hükümet ve Genelkurmay Başkanlığı tarafından yapılan açıklamalar anımsatılırken, milliyetçilik gürültüsü içinde İnsan Hakları Derneği ve Kürt liderlerin, "olayın abartılmaması" yönündeki çağrılarının duyulmadığı ifade edildi. 

     
</TEXT>
</DOC>
