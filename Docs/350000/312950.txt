<DOC>
<DOCNO> 312950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur22.html </URL>
<DATE> 2005/02/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Prof. Dr. Nevzat Bilgin vefat etti... 
</HEADLINE>
<TEXT>

     Başkent Üniversitesi Rektör Yardımcısı Prof. Dr. Nevzat Bilgin vefat etti. 
     Başkent Üniversitesi'nden yapılan açıklamada, bir süredir tedavi gören Türkiye'de organ naklinin öncülerinden Prof. Dr. Nevzat Bilgin'in dün vefat ettiği bildirildi. 
     Bilgin'in cenazesinin yarın Kocatepe Camii'nde öğle namazının ardından kılınacak cenaze namazından sonra Cebeci Asri Mezarlığı'nda toprağa verileceği belirtildi. 
     Prof. Dr. Bilgin, 1932 yılında Artvin'de doğdu. İstanbul Üniversitesi Tıp Fakültesi'ni bitiren Bilgin, genel cerrahi uzmanlık eğitimini Amerika Birleşik Devletleri'ndeki Aultman Hospital'da tamamladı. 
     Hacettepe Üniversitesi Tıp Fakültesi Genel Cerrahi Anabilim Dalı'nda görev yapan ve burada yardımcı doçent, doçent ve profesör olan Bilgin, bir dönem, fakültenin Genel Cerrahi Anabilim Dalı başkanlığını da yürüttü. 
     Bilgin, 1980 yılında Türkiye Organ Nakli ve Yanık Tedavi Vakfı'nda, 1987 yılında Ortadoğu Organ Nakli Derneği'nde MESOT ve 1990 yılında Türkiye Organ Nakli Derneği'nde kurucu ve yönetim kurulu üyeliği görevlerini üstlendi. 
     Prof. Dr. Nevzat Bilgin, Başkent Üniversitesi'nde Rektör Yardımcılığı'nın yanı sıra Tıp Fakültesi'nde dekanlık, Cerrahi Bilimler Bölümler Başkanlığı, Genel Cerrahi Anabilim Dalı Başkanlığı görevlerini yürüttü. 
     
</TEXT>
</DOC>
