<DOC>
<DOCNO> 314324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/spo05.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis el koydu 
</HEADLINE>
<TEXT>


MİLLİYET'in ortaya çıkardığı, teşvik primi belgesi, Şike Araştırma Komisyonu'na da yol gösterdi. Komisyon Başkanvekili Ersin, "Haksızlık giderilmeli" diye konuştu 

GÜNSELİ ÖNAL 


"Altay mağdur" 
2002-2003 sezonunda, Şike Tahkik Kurulu tarafından hazırlanan ve Altay'ın Süper Lig'den düşmesine yol açan teşvik primi belgesinin, Haluk Ulusoy başkanlığındaki Futbol Federasyonu tarafından gizlenmesi, Türkiye Büyük Millet Meclisi'ni karıştırdı. TBMM'de kurulan Şike Araştırma Komisyonu başkanvekili CHP İzmir milletvekili Ahmet Ersin, Altay'ın ya Süper Lige çıkarılması ya da uğradığı tüm maddi zararın karşılanması gerektiğini söyledi. Ersin, "Bir federasyon futboldaki kirlenmeyi, haksızlığı gidermek zorunda değil mi " dedi. 

"Hepsine bakılacak" 
BAŞKANVEKİLİ, "Ortada teşvik primi verildiğine dair kanıt var. Gereğini yapmayanlar şahsen sorumludur. Biz yargı mercii değiliz, ama bu olay ve belgeleri komisyon raporunda yer alacak. Mağdur olanların hakkı aranacak" diye konuştu. Komisyon üyesi CHP Zonguldak milletvekili Harun Akın ise, "Cezası verilmemiş suçlar var, hepsine bakacağız. Gerekirse geriye dönük olarak ilgili kişileri çağırıp dinleyeceğiz. Millet olarak üzülüyoruz. Zaten bu iddialar TBMM'yi rahatsız ettiği için araştırılması gerekti" ifadelerini kullandı. 

Bir rapor daha 

CEMAL ERSEN 

Harcamalar yüksek 
BAŞBAKANLIK Teftiş Kurulu tarafından yapılan incelemede 2002 Dünya Futbol Şampiyonası'nda 2 milyon 383 bin YTL'lik harcama yapıldığı rapor edildi. Haluk Ulusoy başkanlığındaki federasyonun son üç yılını soruşturan Kurul'un, 200 sayfadan oluşan raporunu TBMM bünyesindeki Araştırma Komisyonu'na verdiği bildirildi. Söz konusu rapor, yurt dışı gezisinde bulunan Başbakan R.Tayyip Erdoğan'a sunulacak. 

126 kişi götürüldü 
RAPORDA, federasyonun Kore ve Japonya'ya bakanlar, milletvekilleri yönetim kurulu üyeleri, eşleri ve diğer konuklardan oluşan 126 kişilik kafile götürdüğü, bu şahısların 2 milyon 383 bin YTL tutan konaklama, yeme, içme, ulaşım ve cep telefonu faturalarının ödendiği ifade edildi. Milli Takım'ın 2004 Avrupa Şampiyonası finallerinde de İngiltere'ye 67 kişinin götürüldüğü ve 671 bin YTL harcandığı kaydedildi. 

Ferdi'den itiraf 

2002-2003 sezonunun son haftasında oynanan İstanbulspor-Altay maçında İstanbulsporlu futbolcuların teşvik pirimi aldığı iddialarını o dönemde İstanbulspor kadrosunda yer alan Altaylı Ferdi doğruladı. Ferdi, "O günler babam öldüğü için kulüpte değildim ama Altay maçından sonra oynasın oynamasın, tüm futbolculara 24'er milyar lira dağıtıldığını biliyorum. Arkadaşlar paranın Bursaspor'dan geldiğini söylediler. Zaten bunu Türkiye'de bilmeyen yok" dedi. 

'Belgelendi' 

ALTAY eski başkanı Ahmet Taşpınar 2002-2003'te yaşanan olaylarla ilgili haklılıklarının ortaya çıktığını belirtti. Taşpınar, "MİLLİYET'in gündem oluşturan haberi sonrası, bu raporu saklayanların ortaya çıkıp gerekçesini açıklaması lazım. Altay takımının haksız yere küme düştüğü belgelenmiştir. Maddi kayıp 15 milyon YTL civarındadır. Bu tip olayların üzerine hangi kulüp olursa olsun gidilmeli" diye konuştu. 

Ata Aksu'dan ilginç savunma 

HAKAN CAN 

'Raporu okumadım' 
FUTBOL Federasyonu eski İkinci Başkanı Ata Aksu, "teşvik primi raporu" ile ilgili ilginç açıklamalar yaptı. Aksu, Şike Tahkik Kurulu oluşturulması talimatını kendisinin verdiğini hatırlattı, "Sayın Haluk Ulusoy yurt dışındaydı. Raporu ben okumadım. Yönetim toplantısında Hukuk Kurulu Başkanı Kemal Kaya raporu bize okudu. Şimdiki Asbaşkan Şekip Mosturoğlu'nun aralarında bulunduğu Hukuk Kurulu bize 'Şikeyi belirleyen unsurlar oluşmamıştır' yanıtını verdi. Kararımızı da bu yönde aldık" dedi. 

Zaman aşımı 
AKSU, "Var sayalım ki, hata yapmışız. Ortaya çıkan yeni bilgilerin ışığında gereğini yaparlar. Şike ve teşvikte zaman aşımı yoktur" diye konuştu. Ancak, Disiplin Talimatı'nın 67. maddesine göre, eylemin üzerinden 1 yıl geçtiği için zaman aşımına uğradığı da bildirildi. Hukukçular da, zaman aşımının olmayacağını savunurken, yarın Çeşme'deki federasyon toplantıda konunun gündeme alınacağı öğrenildi. 


</TEXT>
</DOC>
