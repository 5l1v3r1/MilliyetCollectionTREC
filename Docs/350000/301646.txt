<DOC>
<DOCNO> 301646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo15.html </URL>
<DATE> 2004/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Denizlispor 2 milyon doları veren Ersen Martin'i alır... 
</HEADLINE>
<TEXT>

     Denizlispor Basın Sözcüsü Osman Vural Yapıcı, 9 futbolcuya çeşitli kulüplerden transfer teklifi geldiğini belirtirken, 2 milyon doları veren kulübün Ersen Martin'i renklerine bağlayabileceğini söyledi. 
     Yapıcı, düzenlediği basın toplantısında, teknik direktör Giray Bulak'ın verdiği rapor doğrultusunda gelen transfer taleplerini değerlendireceklerini ifade etti. 
     Denizlispor'un ligdeki konumunun futbolcuları transfer piyasasının aranılan isimleri haline getirdiğini vurgulayan Yapıcı, şunları kaydetti 
     ''Mehmet Öncan'a Bursaspor'dan teklif geldi. Mehmet Türkmehmet'i de aynı kulüp istiyor. Fakat tranferini düşünmüyoruz. Serdal, Eyüp, Alp ve kaleci Süleyman'a da çeşitli takımlardan teklifler geliyor. Ersen ise transferin yıldızı. Galatasaray, Beşiktaş ve Büyükşehir Belediyesi Ankaraspor, bu futbolcuyu almak istiyor. Ankara ekibi 1,5 milyon dolar önerdi. Biz 500 bin dolar daha istiyoruz. 2 milyon doları veren, Ersen Martin'in de istemesi durumunda bu futbolcuyu renklerine bağlar. Güven'e ise Galatasaray'dan teklif geldiği doğru değil, böyle birşey yok. Ayrıca, kaleciler İlker ve Süleymanou'yu da isteyenleri var.'' 
     
</TEXT>
</DOC>
