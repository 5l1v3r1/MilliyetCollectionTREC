<DOC>
<DOCNO> 320023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy38.html </URL>
<DATE> 2005/03/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
LPG piyasasına yeni düzenleme TBMM'de kabul edildi 
</HEADLINE>
<TEXT>

     Yurtiçi ve yurtdışı kaynaklardan temin edilen likit petrol gazlarının LPG güvenli ve ekonomik olarak rekabet ortamı içerisinde kullanıcılara sunumuna ilişkin tasarı, TBMM Genel Kurulu'nda kabul edilerek yasalaştı. 
     Likit Petrol Gazları LPG Piyasası Yasası, piyasa faaliyetlerinin şeffaf, eşitlikçi ve istikrarlı biçimde sürdürülmesi için gerekli düzenleme, yönlendirme, gözetim ve denetim faaliyetlerinin yapılmasını amaçlıyor. 
     LPG'nin dağıtımı, taşınması ve otogaz bayilik faaliyetlerinin yapılması, depolanması, LPG tüpünün imalatı, dolumu, muayenesi, tamiri ve bakımı ile bu amaçla tesis kurulması ve işletilmesi için lisans alınması zorunlu olacak. Piyasa faaliyetinde bulunacak gerçek ve tüzel kişiler, LPG tesisinin kuruluşunda ve işletilmesinde gerekli ruhsat, izin ve belgelerin tamamlanmasından sonra Enerji Piyasası Düzenleme Kurumu'na EPDK lisans başvurusunda bulunacak. Lisans taleplerine ilişkin değerlendirmeler en geç 60 gün içerisinde karara bağlanacak ve ilgilisine tebliğ edilecek. 
     Piyasa faaliyetinde bulunanlar, kötü niyet veya tehlikeli eylem sonucunu doğuracak her türlü işlemden özenle kaçınacak, bunların oluşumunun engellenmesi için her türlü tedbiri alacak ve istenmeyen durumları en kısa sürede giderecek. Bu kanuna göre faaliyette bulunanlar, çevreye zarar vermemek için gerekli tedbirleri alacak, zorunlu sigorta yükümlülüğü kapsamında bulunan tesis veya faaliyeti sigorta ettirecek, faaliyetleri esnasında üçüncü kişilere veya çevreye verilecek zararları tazmin edecek, dolum tesislerinde ve otogaz istasyonlarında sorumlu müdür bulunduracak, asli faaliyetlerinde eğitim ve sertifika almış personel çalıştıracak. 
     Yurtdışından LPG temin edeceklerde, rafinerici veya dağıtıcı lisansına sahip olması şartı aranacak. LPG ithalatı, ihtisas gümrüklerinden yapılacak. Lisans sahibi olmayanlar LPG ticareti yapamayacak. 
     
     SATTIKLARI LPG MİKTARININ 20 KATI DEPOLANACAK 
     Akaryakıt dağıtıcı lisansı sahipleri LPG piyasa faaliyetlerinde, LPG dağıtıcı lisansı sahipleri de petrol piyasası faaliyetinde bulunabilecekler. Dağıtıcılar, sattıkları günlük ortalama LPG miktarının en az 20 katını depolarında bulundurmak zorunda olacak. 
     Dağıtıcıların yurtiçi pazar payı, toplam yurtiçi pazarın yüzde 45'ini geçemeyecek. 
     Otogaz bayileri, dağıtıcılar ile yapacakları tek elden satış sözleşmesine göre bayilik faaliyetlerini yürütecekler. Otogaz bayileri, tek bir dağıtıcı ile sözleşme yapma, otogaz istasyonları için kamu kurum ve kuruluşlarından gerekli ruhsat, izin ve belgeleri alma, otogaz istasyonunda LPG tüpü dolumu ve satışı yapmama, istasyonlarında sorumlu müdür çalıştırmakla yükümlü olacak. 
     
     TÜPLÜ LPG BAYİLERİ LİSANSA TABİ DEĞİL 
     Tüplü LPG bayileri, lisansa tabi olmayacak. Boş olanlar da dahil olmak üzere LPG tüpleri, imalat fabrikaları, dağıtıcılar ve tüplü LPG bayileri dışında, şahsi ihtiyaç hariç hiçbir kişi veya kurum tarafından bulundurulamayacak, takas ve satışa konu edilemeyecek. Tüplü LPG kullanıcıları TSE tarafından yayınlanan kurallara uymakla yükümlü olacak. Tüplü LPG bayileri 2 kilogramın üstündeki tüp teslimini ve bağlantısını adreste yapmakla yükümlü olacak. 
     
     TAVAN FİYAT BELİRLENECEK 
     Rafineriler ve dağıtıcılar, lisanları kapsamında yaptıkları piyasa faaliyetlerine ilişkin fiyatları, erişilebilir dünya serbest piyasalarındaki fiyat oluşumunu dikkate alarak tavan fiyatlar olarak EPDK'ya bildirecek. Ancak, LPG piyasasında rekabeti engelleme, bozma ya da kısıtlama amacını taşıyan anlaşma veya eylemlerin piyasa düzenini bozucu etkiler oluşturması halinde, her seferinde 2 ayı aşmamak üzere bölgesel veya ulusal düzeyde uygulanmak için taban veya tavan fiyat tespitine ve gerekli tedbirlerin alınmasına EPDK yetkili olacak. 
     Piyasayı doğrudan veya dolaylı olarak ilgilendiren konularda yetkili kılınan diğer mercilerce yapılacak her türlü düzenleme çalışması öncesi vergi, resim ve harçlara ilişkin düzenlemeler hariç kurum haberdar edilecek. 
     Lisans kapsamında yürütülen faaliyetler için sigorta yaptırılması zorunlu olacak. Bakanlar Kurulu kararıyla sigorta kapsamından muaf tutulacak faaliyetler belirlenecek. LPG dolum tesislerinde ve otogaz istasyonlarında sorumlu müdür bulundurulması zorunlu olacak. 
     
     EĞİTİME TABİ TUTULACAK 
     LPG piyasasında görev yapacak sorumlu müdürler, tanker şoförleri, dolum personeli, tüp dolum personeli, tanker dolum personeli, tüp dağıtım araçlarının şoförleri ve tüp dağıtım personeli, test ve muayene elamanları, otogaz LPG dolum personeli pompacılar ile tesisat, projelendirme ve imalatında görev alan diğer personel Türk Mühendis ve Mimar Odaları Birliği'ne TMMOB bağlı ilgili oda tarafından eğitime tabi tutulacak. 
     
     İDARİ PARA CEZALARI, YAPTIRIMLAR 
     Lisans almaksızın lisansa tabi işleri yapanlar, LPG ithalatını ihtisas gümrüklerinden yapmayanlar, fiyatların serbestçe oluşumunun engellenmesi veya engellenmeye teşebbüs edilmesi, bildirim yükümlülüğüne uymayanlar ile faaliyetler için sigorta yaptırmayanlar ağır kusurlu sayılarak haklarında 500 milyar lira idari para cezası verilecek. 
     Lisans almadan üretim ve dağıtım yapanlar, muayene, tamir ve bakım işlemlerini gerçekleştirenler, lisans almayan otogaz istasyonları, sahip olunan lisansın verdiği hakların dışında faaliyet gösterenler birinci derecede kusurlu sayılacaklar ve 200 milyar lira idari para cezası ödeyecekler. Gerekli izinleri almayan dökme LPG kullanıcılarına, sorumlu müdür çalıştırmayan LPG dolum tesis ve otogaz istasyonları ile LPG piyasasında görev yapacakları gerekli eğitimi vermeyen dağıtıcılara 50 milyar lira para cezası uygulanacak. Ancak tüpün sisteme bağlantısının kullanıcı tarafından yapıldığının tespiti halinde bayi sorumlu tutulmayacak. 
     
     MEVCUTLARIN UYARLANMASI 
     Bu kanunun yürürlüğe girmesinden önce LPG dağıtım ve pazarlama şirketlerinin, mevcut mevzuat kapsamında tanınan hak ve menfaatleri ile yükümlülüklerine ilişkin hükümler, faaliyeti ile ilgili lisans verilinceye kadar saklı olacak. 
     Otogaz istasyonları ile içinde otogaz tesisi bulunan akaryakıt istasyonları sahası içindeki lokanta, ticari ve sosyal amaçlı tesisler, 2 yıl içinde, ''kamu can ve mal güvenliği açısından konulmuş kriterlere'' uygun hale getirilecek. 
     Bu kanun uyarınca lisans alınması gereken faaliyeti yürüten kişiler, bu kanunun yürürlüğe girdiği tarihten sonra bir yıl içinde durumlarını kanuna uygun hale getirerek Kuruma başvurmak zorunda olacaklar. 
     Ancak bu kanun yürürlüğe girmeden önce, kurulduğu dönemdeki mevzuata göre gayri sıhhi müessese açma ve çalışma ruhsatlı olarak faaliyetlerini sürdüren otogaz istasyonları, bu kanun gereği belirlenen güvenlik önlemlerine uymak kaydıyla faaliyetlerine devam edecekler. 
     Lisans yönetmeliği yürürlüğe girinceye kadar, piyasa faaliyetlerine ilişkin lisans isteminde bulunulamayacak. Lisans yönetmeliğinin yürürlüğe girişi, kanunun yayımını takip eden 180. günü aşamayacak. 
     
     ELEKTRİK İHRAÇ EDEN ŞİRKETLERE KOLAYLIK 
     Yasaya, AK Parti'li milletvekilleri tarafından verilen önergelerle iki geçici madde eklendi. 
     Geçici 6'ıncı maddeye göre, Elektrik Üretim Anonim Şirketi EÜAŞ özelleştirilmesi tamamlanıncaya kadar Dahilde İşleme Belgesi'ne sahip elektrik ihraç eden elektrik üretim şirketleri, elektrik üretiminde kullanacakları dahilde işleme belgelerinde hammadde olarak belirtilen akaryakıtları, EPDK'ya bilgi vermek koşuluyla yurtdışından, dahilde işleme rejimi kapsamında temin edebilecek. 
     EÜAŞ, mevcut kapasitesinin yeterli olması ve ihraç edilmesi kaydıyla toptan satış şirketlerine ikili anlaşma ve döviz bedeli ile elektrik enerjisi satabilecek. Satış fiyatı, elektrik üretim anonim Şirketi'nin yıllık ortalama üretim maliyetinin altında olamayacak. Fiyatı, EÜAŞ Yönetim Kurulu belirleyecek. 
     
     LPG KULLANAN SERAMİKÇİLERE FARK ÖDEMESİ 
     Geçici 7'inci madde uyarınca da, 1 Ocak 2005 tarihinde doğalgaza bağlanmamış ve üretimlerini LPG veya likit naturel gaz ile yapan karoseramik, vitifgiye sağlık gereçleri ve porselen sofra eşyası üreticilerinin kullandıkları LPG ve likit natürel faz maliyeti ile aynı üretimin doğalgaz ile yapılmış olması halinde hesaplanacak maliyet farkı, 1 Ocak 2003'ten 31 Aralık 2005'e kadar oluşan miktarının yüzde 100'ü Enerji ve Tabi Kaynaklar Bakanlığı bütçesine konacak ödenekten bu tesislere doğalgaz verilinceye kadar karşılanacak. Ancak, ödemelerin tutarı 30 trilyon lirayı geçemeyecek. 
     Maliyet farkları karşılanan firmaların 1 Ocak 2003 tarihinden itibaren ilgili aylarda tahakkuk ettiği zarar alacakları miktarı kadar birikmiş olan elektrik, SSK prim ve vergi borçlarına faiz uygulanmayacak. 
     
</TEXT>
</DOC>
