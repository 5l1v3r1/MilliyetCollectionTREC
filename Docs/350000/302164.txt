<DOC>
<DOCNO> 302164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko13.html </URL>
<DATE> 2004/12/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk Telekom'a yabancıların ilgisi büyük... 
</HEADLINE>
<TEXT>

     Türk Telekom'un özelleştirmesi için çıkılan ihalede, 10'un üzerinde şartname satılırken, bunların ağırlıklı bölümünü yabancı operatörlerin oluşturduğu belirtiliyor. 
     Edinilen bilgiye göre, şartname alanlar içinde 2 tane de yabancı Yatırım Fonu bulunuyor. 
     Yabancı yatırımcıların da ağırlıklı olarak AB üyesi olduğu ifade edilirken, Asya'dan da yatırımcılar bulunduğu belirtiliyor. 
     Bu arada 2000 ve 2001 yıllarında çıkılan ihalelerde, hiç bir yabancı yatırımcının olmadığına dikkat çekilirken, şu anda yabancı yatırımcının ilgisinin arttığı vurgulanıyor. 
     
     YABANCI İLGİSİ NEDEN 
     Bundan önceki ihalelerden farklı olarak, Telekom'un artık çoğunluk hissesinin satıldığı, bundan önceki ihalelerde yabancılar için getirilen sınırlamaların kaldırıldığı ve altın hissenin kapsamının daraltıldığı hatırlatılarak, bunun yabancı yatırımcının ilgisini artırdığı ifade ediliyor. 
     Bunun yanında, piyasa şartlarına cevap veren esnek bir şartname hazırlanmasının da yabancı yatırımcıyı çektiği kaydediliyor. 
     
     ÖDEME ŞARTLARI 
     Telekom'u cazip kılan faktörlerden bir diğerini ise ödeme planı oluşturuyor. 
     Telekom özelleştirmesine katılacak yatırımcılar, peşin ödemede yüzde 5'lik bir indirim imkanına sahip olacak. Ayrıca 5 yıla yayılan bir dönemde de özelleştirme bedelini ödeyebilecek. 
     
     AB FAKTÖRÜ 
     Bunun yanında, AB'den müzakere tarihi alınmasının da yabancı yatırımcı üzerinde büyük etki yaptığı belirtiliyor. 
     Yatırımcıların, bundan böyle er ya da geç Türkiye'nin AB'ye gireceğini düşündüğü, dolayısıyla cazip olan Türkiye pazarında erken yer almaya çalıştığı vurgulanıyor. 
     
</TEXT>
</DOC>
