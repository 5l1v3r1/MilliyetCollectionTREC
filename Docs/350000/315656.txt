<DOC>
<DOCNO> 315656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yazar/cemal.html </URL>
<DATE> 2005/02/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bomba ile barış 
</HEADLINE>
<TEXT>


Lübnan'ın eski Başbakanı Refik Hariri'ye yapılan lanet suikastı öğrenince Beyrut'taki o geceyi anımsadım. 
2000 yılı haziran ayıydı. 
Şam'dan o gün gelmiştim Beyrut'a. Şehrin gözde semtlerinden Eşrefiye'de, Osmanlı'dan kalma büyük bir konağın avlusunda bir restoran. Ağaçların arasına dağılmış masaları çevreleyen rahat hasır koltuklar ve tepemizde hışır hışır dönen kocaman beyaz pervaneler gözümün önünde. Tabii leziz Lübnan mezelerine eşlik eden Bekaa Vadisi'nin ünlü Arak'ı, yani Arap rakısı... 
Lübnanlı aydınlarla sohbet ediyoruz. 
Öylesine sormuştum 
"Lübnan'da ne olacak " diye. 
Yanıta da şaşırmıştım 
"Bu soruya sen cevap ver. Çünkü bugün Şam'dan gelen sensin, biz değil." 
Beyrut'tan o zaman bu köşeye gönderdiğim yazıya, "İşte Lübnan gerçeği " diye not düşmüştüm. Suriye, Lübnan'ı 1976'dan beri 15 bin askerle işgal altında tutuyordu. Lübnan basınında Suriye işgali deyimini kullanmak tabuydu. 
Eşrefiye'deki restoranda o gece ikinci bir soru daha sormuştum Lübnanlı aydınlara, "Suriye Lübnan'dan ne zaman çıkacak " diye. 
Yanıt yine ilginçti 
"Lübnan'dan çıkacak mı Suriye " 
Bu yanıt ve o gecenin havası bana teslimiyetçilik gibi gelmişti. Lübnan sanki ruhunu teslim etmişti Suriye'ye... O tarihte Refik Hariri başbakandı. Üçüncü dönemiydi. 15 yıllık korkunç iç savaşın izlerini yok etmeye çalıyordu. 
Özellikle Beyrut'ta müthiş bir yeniden inşa faaliyeti başlatmıştı. Sünni, Şii ve Hıristiyanlardan oluşan Lübnan'da istikrar ve barışı son derece kırılgan ya da bıçak sırtı dengelerin üstünde kurmayı hedefliyordu. 
Bir başka deyişle 
İşgalci Suriye'ye kapıyı gösterecek altyapıyı kurma gayreti içindeydi. Bunun kolay olmadığını, sadece Lübnan'ın iç dengeleriyle sağlanamayacağını, bu açıdan Ortadoğu'daki dengeleri göz ardı edemeyeceğini elbette biliyordu Refik Hariri. 
Sonra muhalefet yılları başladı. 
Kendisi Sünni bir Lübnanlıydı. Suudi Arabistan'la yakın ilişkileri vardı. Zenginliğini orada müteahhit olarak yapmıştı. Amerika'yla iyi ilişkiler içindeydi. Fransa Cumhurbaşkanı Chirac'ın yakın dostu olarak biliniyordu. 
Başbakanlıktan ayrıldıktan sonra Refik Hariri önce kendi muhalefet blokunu kurdu. Sonra Lübnanlı Hıristiyanlar ve Müslüman Dürzilerle bir seçim ittifakı geliştirdi. Bu arada Amerika'yla Fransa geçen yıl işbirliği içinde BM Güvenlik Konseyi'nden bir karar çıkarttılar. 
Ne miydi bu karar 
Birleşmiş Milletler, Suriye'nin Lübnan'dan derhal çekilmesini isteyen bir çağrı yapıyordu. 
Hariri ve muhalefet bloku da önümüzdeki nisan mayıs aylarında seçime gitmeye hazırlanan Lübnan'dan Suriye'nin çekilmesini yüksek sesle dile getirmeye başladı. Ayrıca, son Abbas - Şaron zirvesiyle açılacak gibi görünen Filistin-İsrail barış sürecini destekliyordu. 
Belki daha da ilginci 
Filistin - İsrail barışının Suriye ve Lübnan ayakları tamamlanmadan kendi başına olabileceği de Hariri'nin muhalefet blokunda ifade edilmeye başlanmıştı. Hariri'nin seçimleri kazanması halinde, Mısır ve Ürdün gibi İsrail'i tanıması da mümkün görülüyordu. 
Bunların tümü rahatsızlık kaynağıydı. 
Huzursuz olanlar vardı. 
Kimler, hangi güçler 
Suriye, Şam'daki Baasçılar... İran, Tahran'daki mollalar... El Kaide... Bütün bunların Lübnan'daki işbirlikçileri, uzantıları... Irak'taki Bin Ladin ve Zerkavi takımı... İslam dünyasında Şii olsun, Sünni olsun, şiddeti seven köktendinci akım ve örgütler... 
Hangisi yaptı Hariri suikastını 
"Barış ve istikrarı kundaklamak isteyenler" demek yeterli olabilir. Adını ille de koymaya kalkışmak gerekmiyor. Komplo teorilerini konuşturmak hiç lazım değil. 
Gerçek ortada, çırılçıplak. 
Beyrut'ta Refik Hariri'yi havaya uçuran bombayla yalnız Lübnan'da değil, yalnız Irak'ta değil, Türkiye dahil bütün Ortadoğu'da, İslam coğrafyasında barışa, istikrar ve demokrasiye açılan kanallar dinamitlenmek isteniyor. 
Bu kadar basit. 
Bu güçlere karşı da topyek n, akıllıca mücadele vermek şart. 
Bunun yolu da, Amerika'nın Başkan Bush'la Irak'ta yüzüne gözüne bulaştırdığı gibi başına buyruk politikalardan değil, yalnızca 'silah'a dayanan tek boyutlu siyasetlerden değil, Avrupa'yla, uluslararası toplumla birlikte çok boyutlu ve uzun soluklu ortak mücadele stratejileri oluşturmaktan geçiyor. 



</TEXT>
</DOC>
