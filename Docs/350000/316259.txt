<DOC>
<DOCNO> 316259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/ekonomi/eko01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar dolarlık kaynak yaratılması bekleniyor 
</HEADLINE>
<TEXT>


Bireysel emeklilikte 330 milyon YTL kaynak birikti. Yapı Kredi Portföy'ün Genel Müdürü Abdülkadir Sav, üye sayısının yıl sonunda 750 bine, fon büyüklüğünün ise 900 milyon dolara ulaşmasının beklendiğini söylüyor 

Ayfer Yıldız 

Bireysel emekliliğe üye olan kişilerin, öncelikle kendi risk tercihlerine göre fon seçimi yapmalarında fayda var. Katılımcıların en az 10 yıllık bir dönem için yatırım yapacağına dikkati çeken Yapı Kredi Portföy'ün Genel Müdürü Abdülkadir Sav, "Genç bir kişi ile orta yaşlarındaki bir insanın risk tercihleri aynı olamaz. Gençler daha maceracı tercihler yapabilirken, orta yaşlı bir kişi daha muhafazakar hareket edebilir" diyor. Sav, sorularımızı yanıtladı. 

Sistemin gelmiş olduğu noktayı değerlendirir misiniz. Yaklaşık 14 aydır faaliyette olan bireysel emeklilik sistemi 7 Şubat itibariyle, 351 bin üye, 330 milyon YTL katkı payı oranı ile kayda değer bir gelişme sağladı. Yılsonunda sektördeki fon büyüklüğünün 850 - 900 milyon dolara, üye sayısının ise 750 bine ulaşması bekleniyor. Katılımcı ve üye sayısı katlanarak artıyor. 

Peki sistemin daha hızlı gelişmesi için ne yapılmalı Vergi avantajının iki katına çıkartılması ve grup katılımlarının daha hızlı olması için işverenlerin çalışanı adına ödediği katkı paylarında söz hakkının olmasını sağlayan düzenlemenin bir an önce yapılması gerekiyor. Mevcut duruma bakıldığında kurumsal katılım payının çok az olduğu görülmekte Kurumsal grup katılımın toplam içindeki payı yaklaşık yüzde 22 düzeyinde. 2005'te kurumsal üyeliklerin daha fazla olduğunu göreceğiz. İşverene yatırdığı katkı payında söz hakkı veren vesting adı verilen düzenleme ile vergi avantajının iki katına çıkartılması durumunda sektör ivme kazanacaktır. 

Yapı Kredi Emeklilik'in fonlarını nasıl yönetiyorsunuz Yapı Kredi Emeklilik'in 10 emeklilik fonu 57 milyon YTL tutarında bir büyüklüğe ulaştı. Kişilerin risk tercihlerinin büyük bölümüne cevap verecek fonlar oluşturuldu. Her fonun kendine özgü yatırım stratejisi ve karşılaştırma kriteri benchmark bulunuyor. Esas olarak, fon içtüzüğünde yer alan strateji ve diğer kısıtlamalar ile fon kurullarınca alınan kararların oluşturduğu çerçeve içinde kalarak fonları yönetiyoruz. Emeklilik fonlarının yönetim açısından diğer fonlardan en önemli farkı, daha uzun vadeli yatırım için elverişli olmalarıdır. 

Yatırımcı tercih yaparken neye dikkat etmeli Yatırım yapacak kişinin yaşı burada çok önemli. Çünkü, en az 10 yıllık bir yatırım yapılıyor. İşe yeni başlamış genç bir kişi ile orta yaşlarındaki bir kişinin risk tercihleri aynı olamaz. Bu nedenle, kişiler öncelikle kendi risk tercihleri ve emekli olduklarında elde etmek istedikleri gelir düzeyi konularında bir ön araştırma yapmalılar. Üyeler, planlarını zaman aralıklarına yaymalı ve belirli dönemlerde konjonktüre göre portföylerinde değişikliğe gitme zorunda kalabilecekleri konusunda hazırlıklı olmalı. Sisteme girerken, başlangıçta belirlenen portföyün hiç değiştirmemesine yönelik kararların doğru olmadığı görüşündeyim. 

Katılımcıların porföylerinde ağırlıklı olarak kamu borçlanma araçlarını tercih ettiği görülüyor... Borsa kapitalizasyonunun milli gelir içindeki payının yüksek olduğu ülkelerde, emeklilik fonlarındaki hisse ağırlığı da daha fazla. 
Hisse senetlerinin emeklilik fonlarının toplam yatırımları içindeki oranı İngiltere'de yüzde 54, Hollanda'da yüzde 48 ve ABD'de yüzde 24 seviyesinde. Bizde ise, emeklilik fonlarının toplam yatırımları içinde hisse senedine ayrılan pay yüzde 13 dolayında. 
Hisse oranının az olmasının temel nedeni, geçmişte yaşanan büyük borsa iniş çıkışlarından kaynaklanan istikrarsız getiriler ve kayıplar yüzünden katılımcıların diğer yatırım araçlarını tercih etmeleridir. Bir diğer neden ise, yüksek kamu borçlanma gereksinimi nedeniyle faiz oranlarının yüksek olmasıdır. 


</TEXT>
</DOC>
