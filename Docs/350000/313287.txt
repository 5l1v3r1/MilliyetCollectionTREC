<DOC>
<DOCNO> 313287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/dunya/axdun01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ortadoğu'da 'çok aktif' olacak 
</HEADLINE>
<TEXT>


ABD Dışişleri Bakanı Rice, Filistin'in yeni lideri Abbas'la görüştü ve Filistin - İsrail barışı için etkin biçimde devreye gireceklerini ilan etti 

DIŞ HABERLER SERVİSİ 


Filistin lideri Mahmud Abbas ile dün Filistin'in Ramallah kentinde görüşen ABD Dışişleri Bakanı Condoleezza Rice, ABD'nin Ortadoğu barış sürecinde "çok aktif bir şekilde yer alacağını" ilan etti. Rice, Abbas'la görüşmesinin ardından düzenlenen ortak basın toplantısında Washington'un bölgeye üst düzey bir güvenlik koordinatörü atayacağını, Filistinlilere ise acil olarak 40 milyon dolar yardım yapacağını duyurdu. 
İsrail ve Batı Şeria'yı kapsayan 2 günlük gezisinin son gününde Abbas ile bir araya gelen Rice, tarafların barış için "maksimum çaba" göstermesini istedi. Rice, General William Ward'un da İsrail-Filistin konusunda güvenlik koordinatörü olarak atandığını açıkladı. Washington'un terörizmle lekelenmiş bir lider diye tanımlayarak son yıllarda temas kurmaktan uzak durduğu Yaser Arafat'ın ölümünün ardından ABD - Filistin ilişkilerinde yeni bir başlangıcı işaret eden görüşme olumlu bir havada gerçekleşti. 
İsrail Başbakanı Ariel Şaron ve Abbas'ın, Mısır'ın tatil beldesi Şarm El Şeyh'te bugünkü randevularından bir gün önceye rastlayan görüşmenin ardından Abbas, Rice'ın kendisine "sürtüşmeleri ve tansiyonu gözlem altında tutacak bir ekibin" görevlendirileceği sözü verdiğini belirtti. Rice, iş imk nları yaratılması ve altyapının inşası için 3 ay içinde Filistin yönetimine 40 milyon dolar yardım yapılacağını açıkladı. 
Rice'ın ziyaretinden birkaç saat sonra Filistin müzakere heyetinin başkanı Saib Erekat, "Yarın bugün yapılacak zirvede en önemli şeyin, iki taraf arasındaki şiddeti sona erdirecek bir ateşkes anlaşması ilan edilmesi olacağını" açıkladı. İsrailli bir hükümet yetkilisi de ateşkes anlaşması yapılacağını doğruladı. 


</TEXT>
</DOC>
