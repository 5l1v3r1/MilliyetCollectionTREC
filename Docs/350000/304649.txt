<DOC>
<DOCNO> 304649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko04.html </URL>
<DATE> 2005/01/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
EPDK Başkanı Yeni dönemde akaryakıt alırken fiyat ilan panolarına dikkat 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, ''Yeni dönemde tüketicilerin, akaryakıt alırken benzin istasyonlarının fiyat ilan panolarını dikkatle izlemeleri ve tercihlerini buna göre kullanmaları gerekiyor'' dedi. 
     Günay, petrol piyasasında fiyat serbestisine geçiş sonrası bir haftalık süre ve yeni dönemi, Anadolu Ajansı'na değerlendirdi. 
     EPDK Başkanı öncelikle, Petrol Piyasası'nda rekabetin adım adım gelişeceğini söyledi. 
     Yeni dönemde rafinaj, dağıtım, depolama, taşıma, bayilik ve benzeri faaliyet alanları yasal olarak ayrıştırılarak, her birinin kendi ölçeğinde rekabet etmesine imkan sağlandığına işaret eden Günay, dağıtım şirketlerinin mevcut stoklarının yenilenmesi ile ithalatın serbestleştirilmesi ve petrolün serbest dolaşım imkan ve kabiliyetinin artırılması neticesi, önümüzdeki günlerde piyasadaki rekabet düzeyinin artmasını beklediklerini söyledi. 
     Günay, yeni dönemde petrolün tedavül imkan ve kabiliyetindeki artışın, piyasada risk yönetimi, vadeli işlem, takas ve benzeri finansal araçların kullanımını artıracağını da vurguladı. 
     Petrol Piyasası Kanunu'nun, akaryakıt fiyatlarının serbest piyasada teşekkül etmesine ilişkin hükümlerin, 1 Ocak 2005 tarihi itibarıyla yürürlüğe girdiğini hatırlatan Günay, böylece akaryakıt fiyatlarının, tıpkı döviz fiyatlarında olduğu gibi piyasa koşullarında teşekkül edeceği yeni dönemin başladığını anlattı. 
     
     AKARYAKITTA FİYAT İNDİRİMİ 
     Bu arada son indirim konusuna değinen Günay, Tüpraş'ın 6 Ocak 2005'den geçerli benzin türleri ve fuel oilde indirime gittiğini, benzin türlerindeki indirimin, doğrudan vergili fiyatlara yüzde 1 civarında yansıdığını ve şu ana kadar 6 şirketin benzin ile fuel oil fiyatlarında bu oranda indirim yaptığını söyledi. 
     ''Daha önceki dönemde fiyat artışlarında istenilen stok bildirimleri gibi uygulamalar kalktı, piyasa koşullarının uygulanması ile maliyetlerdeki bir düşüş piyasaya anında ve doğru orantılı olarak yansıyor'' diyen Günay, şu görüşleri dile getirdi 
     ''Bu gelişmeler, piyasanın tepki süresinin kısalığı hakkında olumlu sinyaller veriyor. 1 Ocak'tan itibaren başlayan yeni döneme, dağıtım şirketleri hemen ve başarıyla intibak etti. Dağıtım şirketlerinin mevcut stoklarının yenilenmesi ile ithalatın serbestleştirilmesi ve petrolün serbest dolaşım imkan ve kabiliyetinin artırılması neticesi, önümüzdeki günlerde piyasadaki rekabet düzeyinin de artmasını bekliyoruz.'' 
     
     ''MÜDAHALE YETKİSİNİ KULLANMAYI ARZU ETMİYORUZ'' 
     Yeni dönemde dağıtım payı, bayi karı, navlun, nakliye rayici ve benzeri kavramların kamusal alandan çıkarılarak, tamamen özel hukuk alanına taşındığını belirten Günay, ''Ülkemizdeki petrol fiyatları da artık dünya fiyatları baz alınarak, arz ve talebe göre oluşacak. Yeni dönemde rafinaj, dağıtım, depolama, taşıma, bayilik ve benzeri faaliyet alanları yasal olarak ayrıştırılarak her birinin kendi ölçeğinde rekabet etmesine imkan sağlanıyor'' dedi. 
     Günay ayrıca, kanunen EPDK'nın fiyatlara müdahale gibi bir yetkisi olmasına karşın, çok mecbur kalınmadıkça bu yetkinin kullanılması arzu etmediklerini söyledi. 
     
     ''AKARYAKIT, FİRMALARIN KALİTE GÜVENCESİ ALTINDA'' 
     Yeni yılla birlikte, akaryakıt ürünlerinin piyasaya sunumunda bir dağıtım zinciri oluşturulduğunu, yani akaryakıtların rafinerilerden çıktığı veya ithalin yapıldığı gümrük kapısından başlamak üzere, akaryakıtın kimden temin edileceği, kime satılabileceği hususunun ayrıntılı olarak düzenlendiğine işaret eden Günay, şöyle konuştu 
     ''Piyasadaki tüm akaryakıtlar, rafineriler veya dağıtım firmalarının kalite güvencesi altında piyasaya sunulacak. Piyasada bayraksız istasyon diye tabir edilen ve çoğu kez sattığı akaryakıtın menşei bile tespit edilemeyen istasyonlar, yeni dönemde tarihe karışacak. Yeni dönemde tüm akaryakıt istasyonları, akaryakıtlarını bir dağıtım şirketinden temin edecek ve faaliyetlerinin temsil ettikleri markanın güvencesi altında sürdürecekler.'' Fiyatların oluşmasında temel belirleyicinin, günümüzde olduğu üzere ''ÖTV ve KDV'' olmaya devam edeceğini kaydeden Günay, yeni dönemde piyasa taraflarının bir yerde ''tekel malı satıcısı'' olarak nitelendirilebilecek konumdan süratle uzaklaşacağını ve piyasada mesleki bilgi ve beceri ile doğru karar verebilme imkan ve kabiliyetinin öneminin artacağını ifade etti. 
     
     ''FİYAT İLAN PANOLARI, İŞLEVSEL HALE GELECEK'' 
     Günay, günümüzde hemen her istasyonunun önünde bulunmasına karşın, 'gelişi güzel' kullanılan ilan panolarının, yeni dönemde işlevsel hale geleceğini de bildirdi. 
     Günay, ''hiç bir istasyonda, ilan panosunda yer alan fiyatın üzerinde satış yapılamayacak. Piyasada rekabet düzeyinin artışı sonucu tüm akaryakıt kullanıcılarına, ilan panolarındaki değişimleri iyi biçimde izlemeleri ve tercihlerini buna göre kullanmaları gerekiyor'' dedi. 
     Akaryakıt fiyatlarının, EPDK'nın internet sayfasından günü gününe izlenebileceğini, bu verilerin tıpkı İstanbul Menkul Kıymetler Borsası'nda oluşan değerler gibi, çeşitli endeks, istatistik ve benzeri finansal araçlar vasıtasıyla izlenebileceğini ve üzerinde çeşitli yorum ve değerlendirmeler yapılabileceğini ifade eden Günay, ''Yeni dönemde, petrolün tedavül imkan ve kabiliyetinin artışı, piyasada, risk yönetimi, vadeli işlem, takas ve benzeri finansal araçların da kullanımını artıracak. Bu dönemde, piyasaların doğru bilgilendirilmesi de son derece önem taşıyor'' dedi. 
     Piyasaların gelişiminin, ülke koşullarına uygun iyi düzenlemelere olduğu kadar, haklarını ve yükümlülüklerini iyi bilen, mesleki etik kurallara uygun çalışan piyasa taraflarının varlığına bağlı olduğunu anlatan Günay, şunları kaydetti 
     ''Etik kuralların düzenlenmesi yerine, sorumluluğunun bilincinde olan piyasa taraflarınca oluşturulması ve izlenmesi gerektiğini düşünüyorum. Öncelikli hedefimiz niteliği ve niceliği itibariyle olabildiğince az kısıtlama getiren, ancak konulan kuralların ödün vermeksizin uygulanmasını sağlayacak ikincil düzenlemelerin yürürlüğe girmesi suretiyle, yeni piyasa yapısının bir an önce hayata geçirilmesidir.'' 
     
</TEXT>
</DOC>
