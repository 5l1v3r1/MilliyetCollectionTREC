<DOC>
<DOCNO> 322443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun12.html </URL>
<DATE> 2005/03/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Pentagon kendini "işkenceden" akladı .. 
</HEADLINE>
<TEXT>

     ABD'de Savunma Bakanlığı tarafından hazırlanan bir raporda, Irak, Afganistan ve Guantanamo'daki terör tutuklularından bazılarına uygulandığı ortaya çıkan işkence ve kötü muameleden Pentagon'un politikalarının sorumlu olmadığı belirtildi. 
     İşkence iddiaları üzerine Pentagon bünyesinde açılan soruşturma sonucu Amiral Andrew Church, tarafından hazırlanan raporun genel içeriği Amerikan medyasına sızdı. 
     Raporda, üst düzey Pentagon yetkililerinin, Irak, Afganistan ve Guantanamo'da bazı tutuklulara ''aşırı sorgulama yöntemlerinin uygulanması'' yönünde açık bir talimat vermediği de ifade edildi. Ancak raporda, işkence olaylarının meydana geldiği birliklerde disiplin sorununun bulunduğuna işaret edildi. 
     368 sayfalık raporun bazı bölümlerinin bugün Kongre'de kamuoyuna açıklanması bekleniyor. 
     Rapora ilişkin haberlerin ortaya çıkması üzerine Human Rights First adlı insan hakları örgütü, işkence olayları ve iddiaların tarafsız ve bağımsız bir komisyon tarafından incelenmesi çağrısında bulundu. 
     
</TEXT>
</DOC>
