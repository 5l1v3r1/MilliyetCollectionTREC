<DOC>
<DOCNO> 327497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/ydilmen.html </URL>
<DATE> 2005/03/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mutluyuz, ama 
</HEADLINE>
<TEXT>



Milli Takımımız ve Ersun Yanal, Ukrayna maçından sonra o kadar tartışıldı ki, uluslararası deneyimi çok oyuncumuz bulunmasına rağmen takımın tamamı gergin, agresif, heyecanlı, zaman zaman da birbirlerine karşı kırıcıydı. Maçın ilk dakikalarında Allah'tan iki gol bulduk. Çünkü bu gerginlik 0-0 giden oyunda bizim başımıza dert açabilirdi. Dörtlü savunmanın önünde üçlü orta saha, ortada Koray, sağında Hamit, solunda Emre onların önünde ikili oyuncu Necati ve Yıldıray, en uçta da Fatih. Arnavutluk henüz maça ısınamadan, önde oynayan oyuncuların yaptığı pres işe yaradı. Arnavutluk'u topla çıkarken hataya zorladık, iki yetenekli oyuncumuz Emre ve Yıldıray ile iki farklı skor avantajı elde ettik. 
Enteresandır 2-0 bile bizi rahatlatmadı, psikolojik açıdan. Panik hali devam etti. Hatta Ersun hoca ilk yarının ortasından sonra Serkan ile Hamit'in yerini değiştirip bir şeyler yapmak istedi. Özellikle maçın son 20 dakikasına kadar bir türlü üstünlüğümüzü gösteremedik. Çok şeyler beklediğimiz oyuncular, örneğin Fatih ve Hamit gerginlikten olsa gerek, fizik güçlerini bile sahaya yansıtamadılar. 

Savunma yanlışı 
Arnavutluk takımının iki santrforu da aynı tip oyuncular. Yani geniş alan bırakan takımlara karşı değil, savunmaya yaslanan takımlara karşı etkili olabilecek iki uzun. Sırtı dönük iyi oynuyorlar. 
Milli Takımımız'ın maç içinde yaptığı en büyük hata savunmamızın, hücuma kalktığımız zaman orta sahaya kadar çıkmaması oldu. Kendi ceza sahamızın 10 metre önünde bekledik, çabuk olmayan Arnavutluk'un ekmeğine yağ sürdük. Takım halinde çıkabilseydik, defansın arkasına atılacak topları 100 metreyi bir saatte koşan iki santrforlarının yakalama şansı yoktu. Biz geriye yaslandıkça duran toplarda ve yan toplarda ciddi avantaj sağladılar. Bir anda skor eşitliğini sağlayabilirlerdi. Son bölüme girildiğinde yapılan oyuncu değişikliklerinden sonra Ayhan orta sahaya, Gökdeniz de hücuma alınınca hem topu iyi kullanan, hem de çabuk isimlerle farkı artırabilecek pozisyonlar bulduk. 
Çok gergin olduğumuz - Rüştü de dahil - bir maçı üç puanla kapatmak ne kadar mutlu ettiyse, açıkçası Gürcistan maçı için ciddi şekilde SOS'ler aldım. Dikkat 



</TEXT>
</DOC>
