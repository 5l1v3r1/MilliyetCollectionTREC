<DOC>
<DOCNO> 334526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo29.html </URL>
<DATE> 2005/04/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fenerbahçe'den taraftara teşekkür... 
</HEADLINE>
<TEXT>

     Birinci Süper Futbol Ligi'nde derbi maçta Beşiktaş'a kendi sahasında yenilen Fenerbahçe'de, yönetim, takımlarını destekleyen taraftarlarına teşekkür etti. 
     Kulübün resmi internet sitesinde yapılan açıklamada, taraftarlara teşekkür edilirken, şu görüşlere yer verildi 
     ''Dün Beşiktaş ile oynadığımız derbi maçta statta takımını yürekten destekleyen ve Türkiye'de bir futbol takımı seyircisinin takımı yenildiği zaman bile nasıl olması gerektiğini Türk kamuoyuna gösteren 'Büyük Fenerbahçe Taraftarını' yürekten kutluyoruz. Tahriklere kapılmayan taraftarımız, devletin koyduğu kuralları uygulayarak bu maçta da misafirine ne kadar centilmen olduğunu en iyi şekilde göstermiştir. Yenildiğinde bile misafir takım oyuncuları ile seyircisini alkışlarla evine uğurlayan taraftarımız, İstiklal Marşı söylenirken yerinde duramayan, küfür eden misafir taraftara karşı Fair Play elçisi olmuştur. 
     Kadını, çocuğu, yaşlısı, genci ile stadı dolduran taraftarımız camiamızın yeni yapılanmasındaki yerini almıştır. 
     Taraftarımızı yürekten kutluyor, futbol takımımızın şampiyonluk geçireceği kısa, ancak zorlu yolda her zaman takımlarının yanında bulunmaları gerektiğini hatırlatmak istiyoruz.'' 

     
</TEXT>
</DOC>
