<DOC>
<DOCNO> 347817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko20.html </URL>
<DATE> 2005/06/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
FT Piyasalar için müzakerelerin başlaması çok önemli 
</HEADLINE>
<TEXT>

     Türkiye’nin AB üyelik müzakerelerinin başlamasının finansal piyasalar için büyük önem taşıdığı belirtildi. Financial Times gazetesi, "Türk piyasalarındaki yatırımcılar için önemli olan Türkiye’nin sonunda üye olması değil, katılım sürecinin devam etmesidir. Fransız oyuna karşı böyle olacağı açıktır" yorumunu yaptı. 
     Ekonomi gazetesi Financial Times, Vincent Boland imzalı haberinde Fransa’daki referandumun sonucunun Türkiye’nin AB süreci açısından çok önemli bir etken olmadığının anlaşıldığını belirtti. Fransa’daki "Hayır"ın üyelik müzakerelerini etkilemeyeceğini kaydeden Financial Times, "Hem Türk Hükümeti, hem de Avrupa Komisyonu katılım sürecinin öngörüldüğü gibi 3 Ekim’de başlayacağını söylediler" diye yazdı. 
     Hafta başında Türk finansal piyasaları açıldığında hisse fiyatlarının ılımlı bir artış göstermesi ve tahvil faizlerinin biraz gerilemesinin nedeninin, müzakerelerin planlandığı biçimde başlayacak olmasıyla açıklayan gazete, "Türk piyasalarındaki yatırımcılar için önemli olan Türkiye’nin sonunda üye olması değil, katılım sürecinin devam etmesidir. Fransız oyuna karşı böyle olacağı açıktır" yorumunu yaptı. 
     Financial Times gazetesine konuşan WestLB’nin iktisatçısı Sevin Ekinci, "Üyelik müzakerelerinin zamanında başlaması esastı ve böyle olacağı görünüyor" dedi. 
     AB sürecinin Türk finansal piyasaları için taşıdığı önemi vurgulayan Financial Times, "AB katılım süreci, IMF ile 10 miylyar dolarlık stand-by anlaşması ve hükümetin reform taahhüdü ile birlikte Türk finansal piyasalarının dayandığı üç çapadan biridir. Aynı zamanda en önemlisidir ve Türk piyasalarının performansının barometresi olacak" yorumunu yaptı. 
     İngiliz gazetesi, Türkiye için Fransız referandumdan çok Almanya’daki seçimin büyük bir potansiyel sorun olduğunu belirterek, seçim sonucunda Türkiye için "imtiyazlı ortaklık" öneren Angela Merkel’in iktidara gelebileceğine dikkat çekti. 
     
     BEKLENTİLERDEKİ DEĞİŞİM ÖNCE TAHVİL PİYASASINA VURUR 
     Financial Times’in değerlendirmelerine de yer verdiği Garanti Yatırım Menkul Kıymetler Araştırma Başkanı Mahmut Kaya da Alman seçiminin ve Fransız referandumunun Türkiye’nin AB şansını etkilememesinin düşünülemeyeceğini söyledi. Beklentilerdeki herhangi bir değişimin ilk olarak tahvil piyasalarını etkilemesinin beklenebileceğini ifade eden Kaya, Türkiye’nin AB sürecinin şimdiden Türk varlıklarının fiyatlarına yansıdığına işaret etti. 
     Kaya, Brezilya’nın, Türkiye’den daha yüksek bir kredi notu olduğunu, ancak Türk tahvillerinin faizlerinin daha düşük olduğunu belirterek, "AB beklentileri zayıflarsa faizlerin artması kaçınılmaz" diye konuştu. 
     Financial Times, bazı AB üyesi ülkelerde yaratılan düşmanlığın Türkleri gücendirdiğini belirterek "Bu, Türkiye’nin AB hedefine ilişkin tavrını etkileyebilir" diye yazdı. 
     Fransa’da Türkiye üyeliği konusunda bir referandum da yapılacağını anımsatan gazeteye konuşan Dresdner Kleinworth Wassertstein’in iktisatçısı Sonal Desai ise, Fransa’da söz konusu referandumun yapılması halinde o zaman "AB’nin Türkiye’yi isteyip istemediği ve Türkiye’nin AB’yi isteyip istemediği daha açık olur" ifadesini kullandı. 
     
</TEXT>
</DOC>
