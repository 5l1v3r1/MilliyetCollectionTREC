<DOC>
<DOCNO> 342021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas12.html </URL>
<DATE> 2005/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Rimi Rimi Ley"in Eurovision'da hedefi birincilik... 
</HEADLINE>
<TEXT>

     Ukrayna’nın başkenti Kiev’de 21 Mayıs’ta yapılacak 50. Eurovision Şarkı Yarışması’nda Türkiye’yi "Rimi Rimi Ley" adlı parçayla temsil edecek olan Gülseren, finale hazır... 
     Yarışmanın son hazırlıklarını gerçekleştiren Gülseren, AA muhabirine yaptığı açıklamada, hazırlıkların çok güzel gittiğini ve ekiple birlikte her gün 5-6 saat çalıştıklarını söyledi. 
     Eurovision öncesinde bol bol uyuyup sağlıklı beslenerek özel bir çalışma yaptığını da dile getiren Gülseren, "Ayrıca jimnastik, taichi ve streching yapıyorum. Shaman grubuyla sürekli streching yapıyoruz şu aralar. Kendimizi bir de psikolojik olarak hazırlıyoruz. Rimi Rimi Ley yatıyoruz, Leylim Ley kalkıyoruz" diye konuştu. 
     Yarışmaya katılan diğer ülkelerden bazılarının şarkılarını da dinlediğini ifade eden Gülseren, "Çok neşeli bir yarışma olacak. 
     Güzel çalışmalar var. Favorim Macaristan. Fransa’nın da parçası güzel" dedi. 
     
     HEDEFİ... 
     Gülseren, yarışmadaki hedefine değinirken de şunları söyledi 
     "Hedefim ilk 5’e girmek. Orada çok güzel bir an yaşamak. Tüm ekip güzel bir uyum içinde çalışıyoruz. İnşallah iyi bir derece alacağız. 
     Ben buna çok inanıyorum. Çok emek var. Ben kendime güveniyorum. 
     Şimdiye kadar yaptığım işe büyük bir saygım var." "Birincilik şansına" ilişkin soru üzerine de Gülseren, şöyle konuştu 
     "Neden olmasın Biraz şans. Her şey sahnede olacak. Ne kadar kendinizi hazırlasanız bile sahnedeki performansınız, insanlara verdiğiniz elektrik çok önemli. 3 dakika içinde insanlara nasıl bir hayal verebiliyorsunuz, nasıl bir elektriklenme verebiliyorsunuz, o anı yaşamak lazım. Her şey olabilir. Çok iyi hazırlanıyoruz. Tabii ki birinciliği istiyoruz." 
     
     SAHNEYE 6. SIRADA ÇIKACAK 
     Kiev’deki yarışmada 21 Mayıs’ta yapılacak final gecesi sahneye 6. 
     sırada çıkacak olan Gülseren, "6. sırada sahneye çıkacağım. Stratejik olarak çok iyi bir yer. İlk çıkmak zor olabilir. Son çıkmak da uyutabilir. Bizim şu andaki sıramız bence ideal" dedi. Yarışmaya bu yıl Türkçe parçayla katılma kararı alınmasına da değinen Gülseren, kuralların böyle olduğunu, "seslendirdiği parçanın da iyi Türkçe olduğunu" söyledi. Gülseren, TRT’nin bu yıl açtığı yarışmaya 136 parça katıldığını ve finale 7 parça kalması üzerine bestecilerin yorumcu arayışına girdiğini hatırlatarak, Rimi Rimi Ley’in bestecisi Erdinç Tunç’un kendisine telefonla ulaşarak şarkıyı dinlettiğini anlattı. Gülseren, "Rimi Rimi Ley parçasını telefonda dinledikten sonra çok güzel bir parça olduğuna inanarak yola çıktım. Çünkü tekerleme kısmı kuvvetli. Bunu herkes söyleyebilir, Şıkıdım gibi, şinanay gibi... Evrensel bir parça. Buna inanarak, bu parçadan çok güzel şeyler çıkabilir diye ’Umuda yolculuk’ dedim ve buraya geldim. Yarışmaya girdim. 7 parçanın içinde de beni seçtiler" dedi. 
     
     ELEŞTİRİLERE YANIT... 
     Türkiye seçmelerinin ardından hakkında çıkan eleştirilere de işaret eden Gülseren, eleştirilere hazırlıklı olduğunu ve eleştirilerin bir sanatçıyı yönlendireceğini söyledi. 
     Gülseren, şunları kaydetti 
     "Eleştiriye açık bir insanım, yalnız eleştirilerin biraz daha seviyeli olmasını isterdim. Birtakım şeyler çok abartıldı. Biraz üzdü tabii ki beni. Çünkü ben bir Türk kızıyım. Türkiye’de bir şeyler yapmak istiyordum. Hepimizin hedefi Türkiye’ye iyi bir derece getirmek. Bana düşen görevi en iyi şekilde yapıyorum. Ben kendime, ekibe, yaptığımız çalışmaya güveniyorum. Pozitif bakmak lazım. Lütfen pozitif enerji verin bana." Yarışmadan sonraki hedeflerini de anlatan Gülseren, Eurovision Şarkı Yarışması’nın sanatçılar için bir tramplen olduğunu, yeni sanatçılara ufuk ve kapı açtığını vurguladı. 
     Fransa’da 23 yıldır yaşadığını ve hep "Keşke Türkiye’de bir şeyler yapabilsem" dediğini dile getiren Gülseren, "Şu an benim için çok güzel bir kapı açılıyor. Bu bir şans. Gurur duyuyorum. Bunun değerini çok iyi anlıyorum. Bundan sonra güzel çalışmalarla Türkiye’de bir albüm çıkarmak ve Gülseren’i Türkiye’ye tanıtmak istiyorum" diye konuştu. 
     
     DESTEK İSTEDİ 
     Yarışmada kendisine oy verecek Avrupa’da yaşayan Türkler ile Türk müziği ve kültürünü sevenlere de seslenen Gülseren, destekleri ve sevgilerine ihtiyacı olduğunu bildirdi. 
     Gülseren, yarışmanın finalindeki kostümü ve koreografiye de değinerek, modacı Canan Göknil’in ateş ve doğudan batıya göçü simgeleyen bir kostüm hazırladığını söyledi. 
     Final gecesi için koreografi ve kostümle bir sürpriz hazırladıklarını kaydeden Gülseren, herkesin desteğine ihtiyaçları olduğunu ve pozitif enerji istediklerini sözlerine ekledi. 
     
</TEXT>
</DOC>
