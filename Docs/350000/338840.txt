<DOC>
<DOCNO> 338840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun41.html </URL>
<DATE> 2005/05/02/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
UAEA Başkanı El Baradei İran'ı uyardı. 
</HEADLINE>
<TEXT>

     BM’ye bağlı Uluslararası Atom Enerjisi Ajansı’nın UAEA Başkanı Muhammed El Baradei, nükleer silah yapımında da kullanılabilecek hassas nükleer faaliyetleri yeniden başlatmaması konusunda İran’ı uyardı. 
     Merkezi Viyana’da bulunan UAEA’nın Başkanı El Baradei, New York’taki BM binasında düzenlenen Nükleer Silahların Yayılmasının Önlenmesi Anlaşması’nın NPT Yedinci Gözden Geçirme Konferansı çerçevesinde İran Dışişleri Bakanı Kemal Harrazi ile bir araya geldi. 
     El Baradei, Harrazi ile görüşmesinden sonra yaptığı açıklamada, "İran’ın şu an askıda olan faaliyetlerini yeniden başlatma konusunda tek taraflı bir karar almayacağını umuyorum" dedi. 
     İran, cumartesi günü yaptığı açıklamada, yürüttüğü nükleer programı konusunda Avrupa Birliği ile sürdürdüğü görüşmelerde başarıya ulaşılamaması halinde, geçici olarak askıya aldığı uranyum zenginleştirme programını yeniden başlatabileceğini duyurmuştu. 
     Bu arada, El Baradei, BM Genel Kurulu’nda yaptığı konuşmada, nükleer silah yapımında kullanılan uranyumun zenginleştirme ve plütonyumun yeniden işleme tabi tutulması faaliyetlerinin tamamen sona erdirilmesi konusunda "dünya moratoryumu" ilan edilmesi çağrısını yineledi. Baradei’nin daha önce de dile getirdiği bu öneriye, hem ABD hem de İran karşı çıkıyor. 
     
</TEXT>
</DOC>
