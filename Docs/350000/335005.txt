<DOC>
<DOCNO> 335005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy03.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz Derviş'in üzerine yürüdüm 
</HEADLINE>
<TEXT>


ANKARA Milliyet 


DSP - MHP - ANAP koalisyon hükümetinin Ulaştırma Bakanı MHP'li Enis Öksüz, Türk Telekom konusunda tartıştığı dönemin Hazine'den Sorumlu Devlet Bakanı Kemal Derviş'i "yumruklamak istediğini" söyledi. 
Dünden Bugüne Tercüman gazetesinde dün yer alan habere göre, "Kırmızı Çizgi" adlı dergiye açıklama yapan Öksüz, Telekom'un satışı ile ilgili kanun maddelerini "içi boş" diye eleştirmesi üzerine, dönemin Başbakan Yardımcısı Hüsamettin Özkan'ın odasında yaşanan gerginliği şöyle anlattı "Derviş, 'Bu kanun maddeleri çıkmazsa ülkenin durumu kötüye gider' mesajı verdi. Tartışmaya başladık. Öyle sinirlendim ki, Derviş'in üzerine yürüdüm. Özkan araya girerek beni yatıştırdı. Aksi halde yumruklaşma olabilirdi. Derviş'in yüzünün aldığı kırmızı renk de uzun süre gitmedi. Çok tartışmalarımız oldu ancak yumruklaşma yaşanmadı. Sanırım, Derviş de zaman zaman beni yumruklamayı aklından geçirmiştir." 



</TEXT>
</DOC>
