<DOC>
<DOCNO> 317436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yasam/axyas01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun bebek ileride daha çok kazanıyor 
</HEADLINE>
<TEXT>


Finlandiya'da yapılan araştırmanın sonucuna göre, 1 yaşına geldiklerinde boyları ortalamanın üzerinde olan erkekler, ileride iyi işlerde çalışıp daha fazla maaş alıyor 

DIŞ HABERLER SERVİSİ 

Akademik başarı şansı yüksek 
BÜYÜDÜĞÜNDE çok para kazanacak çocuk, bebekliğindeki boyundan belli oluyor. Bu, Finlandiya'da yapılan bir araştırmanın sonucu... Helsinki'de, 1934 - 1944 yılları arasında doğan 4 bin 630 erkeğin 1990'a kadar izlenmesiyle yapılan araştırma, 12 aylıkken yaşıtlarından uzun olan bebeklerin, akademik başarı şansının yüksek olduğunu ortaya çıkardı. 

1.9 cm'lik artış, maaşı artırıyor 
ARAŞTIRMADA, 1 yaşındayken 71 cm'den kısa olan bebeklerin fiziksel güç gerektiren işlerde çalışma olasılığının, aynı yaştayken 80 cm'den uzun olanların 2 katı olduğu belirlendi. Bebek boyundaki her 1.9 cm'lik artışın, 50 yıl sonraki maaşta yüzde 3.5 artış anlamına geldiği ifade edildi. Araştırmada uzun boylu erkeklerin cinsel açıdan daha çekici olduğu sonucu da çıktı. 

Londra'daki Guildhall Üniversitesi'nin yaptığı bir araştırma da, kısa erkeklerin ve kilolu kadınların meslektaşlarına oranla daha az maaşla çalıştığını ortaya çıkardı. "Çekici" olmayan sekreterlerin, "güzel" olarak nitelendirilenlerden yüzde 15 daha az maaş aldığı da tespit edildi. 


</TEXT>
</DOC>
