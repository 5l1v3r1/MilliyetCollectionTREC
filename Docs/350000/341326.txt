<DOC>
<DOCNO> 341326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur26.html </URL>
<DATE> 2005/05/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ODTÜ'de karşıt görüşlü öğrenciler çatıştı 
</HEADLINE>
<TEXT>

     ODTÜ’de Türkiye Komünist Partisi’ne üye öğrencilerle, "yurt sever" ismini kullanan Bağımsız Gençlik Hareketi arasında çatışma çıktı. 
     Türkiye Komünist Partisi’nin TKP bildirisinde "Yurtseverler Görev Başında" ifadesinde geçen "Yurtsever" sözcüğünün kendilerini tanımladığını savunan Bağımsız Gençlik Hareketi ile TKP’liler arasında yaşanan çatışmalara ODTÜ’de eklendi. 
     Bağımsız Gençlik Hareketi ile TKP’liler arasında ODTÜ içinde TKP’li öğrencilerin "Yurtseverler Görev Başında" başlıklı bildiriyi dağıtmasıyla başlayan olaylar, okulun Yüzüncü Yıl kapısında devam etti. Burada toplanan iki grubun birbirine taşla saldırması üzerine, olaya müdahale eden polis iki grubu panzerden su sıkarak dağıttı. Olayda yaralanan 20’ye yakın öğrenci Numune ve İbni Sina hastanesine kaldırıldı. 
     
     DÜN DE SİYASAL’DA OLMUŞTU 

     TKP ve kendilerine "Yurtsever" gençlik adını veren Bağımsız Gençlik Hareketi grubu arasında başlayan gerginlik daha önce Siyasal Fakültesi’nde çatışmaya yol açmış, çıkan olaylarda çok sayıda kişi yaralanmıştı. Bağımsız Gençlik Hareketi adına ANKA’ya açıklamalarda bulunan Taner Bektaş, bir ay öncesinde başlatılan kampanyanın bildirilerinde TKP’nin imzasının olmadığını belirterek, itirazlarının bu noktada olduğunu belirtti. İki grubun karıştırılması olasılığına karşı TKP’yi uyardıklarını söyleyen Bektaş, gerginliğin tırmandığını vurguladı. İHD’nin konuya ilişkin bir girişim heyeti oluşturduğunu ifade eden Bektaş, "Şiddet karşıtı bir tavrımız var" dedi. 
     TKP adına ANKA’ya yapılan açıklamada ise Yurtsever Cephe’nin TKP içinde çalışan yapılardan biri olduğu ve karıştırılmasının mümkün olmadığı kaydedildi. BAGA’dan Yazılı bir belge istendiği ancak muhatap bulunamadığı ifade edilirken, bildirilerin değiştirilmeyeceği kaydedildi. 
     
</TEXT>
</DOC>
