<DOC>
<DOCNO> 324141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur24.html </URL>
<DATE> 2005/03/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hafta sonu yağmur geliyor... 
</HEADLINE>
<TEXT>

     Açık ve güneşli bir hafta yaşayan yurdumuzda cumartesi günü kuzey bölgeler yağış alıyor. İstanbul, cumartesi gününü sağanak yağışlı geçirecek. Hafta sonuna kadar ise İstanbul, Ankara ve Erzurum'da gökyüzü sisli. 
     Hava sıcaklığı hafta sonuna kadar bütün yurtta biraz daha artacak. Sıcaklıklar İstanbul'da 17, İzmir, Antalya ve Adana'da 20, Ankara'da 16 ve Samsun'da 18 dereceye kadar yükselecek. Doğu bölgelerimizde kar yağışı olmamasına rağmen gece sıcaklıkları -20 derecelere kadar inerken, elektrik direkleri buz tuttu... 
     YARIN ve CUMA günüMarmara, Batı Karadeniz, Ege, Akdeniz, Güneydoğu Anadolu ve İç Anadolu az bulutlu ve açık, diğer yerler parçalı bulutlu. Cuma günü Doğu Karadeniz'de yağmur görülecek. Marmara ve iç bölgelerde gökyüzü iki gün boyunca sisli... 
     CUMARTESİ günü ise Marmara ve Karadeniz'de yağmur bekleniyor. Muğla, Akdeniz ve Güneydoğu Anadolu'da gökyüzü yine açık, diğer bölgelerimizde parçalı bulutlu. 
     
     Erzurum sıfırın altında 20 derece 

     Cem BAKIRCI DHA 

DOĞU Anadolu Bölgesi'nde olumsuz hava koşulları etkili oluyor. Sıcaklığın geceleri sıfırın altında 20 dereceye kadar düştüğü Erzurum'da elektrik direkleri salkım saçak buz tuttu. 
     Meteoroloji Bölge Müdürlüğü'nden alınan bilgiye göre, kar yağışı dururken, yerini dondurucu soğuklara bıraktı. Dün gecenin en düşük sıcaklığı sıfırın altında Erzurum'da 20, Ardahan'da 16, Ağrı'da 13, Kars'ta 10, Erzincan'da 2, Muş'ta 1 derece, Iğdır'da ise sıfır derece olarak ölçüldü. Günün en yüksek sıcaklığı ise Iğdır'da 15, Erzincan'da 11, Kars'ta 7, Muş'ta 4, Erzurum, Ardahan ve Ağrı'da sıfırın altında 2 derece olması bekleniyor. 

     
</TEXT>
</DOC>
