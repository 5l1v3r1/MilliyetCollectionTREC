<DOC>
<DOCNO> 322394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/ydilmen.html </URL>
<DATE> 2005/03/10/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Nasıl gol olacak 
</HEADLINE>
<TEXT>



Allah, Rıza Çalımbay'a ve Beşiktaş seyircisine sabır versin... Beşiktaş seyircisi tekrar edilen maça gidemedim diye de üzülmesin... 
Üç büyükler şampiyonluktan erken koptukları zaman, kaderleri hep aynı oluyor. Öyle bir havlu atıyorlar ki, son haftalar zulüm geliyor. Rıza Çalımbay'ın da en büyük şanssızlığı bu oldu. Beşiktaşlı oyuncular fizik ve psikolojik olarak bitmiş durumda. Toparlanmaya da niyetleri yok gözüküyor. Olayın önümüzdeki yılını düşünseler, daha özverili olurlar diye düşünüyorum. 
Rıza hoca yeni sistem denedi. Arkada Koray önünde üçlü savunma. Sağda İbrahim Toraman, ortada Ronaldo, solda Ahmet Yıldırım... Onların önünde de Tayfur, sağda Ahmed Hassan, solda Tümer'den oluşan bir üçlü göbek... Bu üçlünün önünde Pancu... En uçta da Carew ve Ahmet Dursun... Yani 1-3-3-1-2... 
Rıza hoca şunu hesaplayamadı. Defans oyuncularını sayıyorum Cordoba, Koray, Ahmet Yıldırım, Ronaldo, İbrahim Toraman, Tayfur... Diğer beşli Tümer, Pancu, Ahmed Hassan, Ahmet Dursun, Carew, yani altı defans, beş forvet oynuyorsunuz. Hani derler ya tam orta saha oyuncusu... Yarım orta saha oyuncusu dahi yok. 

Hakemler rahattı 
Buna karşılık Ziya Doğan tipik 3-5-2 oynadı. Üçlü savunmanın önünde iki ön libero Skoko ve Ayman görev yaptı. Sağdaki kenar oyuncusu hiç çıkmadı. 
94 dakikalık maçta da 1.5 Gençlerbirliği pozisyonu dışında tehlike olmadı, bu da doğaldı. 
İsmet Arzuman rahat rahat maç yönetti. Beşiktaş ilk kornerini 60. dakikada attı. Tartışmalı pozisyon olması için, ya da ofsayt tartışması olması için pozisyon olması lazımdı. Yardımcılarının kollarında alçı vardı. Niye kaldırsınlar ki 
Beşiktaş savunması, en fazla kendi yarı alanının orta bölümüne kadar çıkabiliyordu. Yani geniş alan bırakmıyordu ki rakip ofsayta düşsün. Aynı şekilde Gençlerbirliği de öyle... Forvetleriyle defansları arasında uçurum vardı iki takımın... Nasıl gol olacak 



</TEXT>
</DOC>
