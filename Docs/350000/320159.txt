<DOC>
<DOCNO> 320159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas18.html </URL>
<DATE> 2005/03/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dünyanın en 'akıllı evi' 
</HEADLINE>
<TEXT>

     Alman Telekomu, dünyanın en ''akıllı evi''ni kurdu. 
     Deneme amaçlı kurulan ve ''T-Com-Haus'' adı verilen 240 metrekarelik dijital evde oturmak için yaklaşık 10 bin kişinin başvuruda bulunduğu bildirildi. 
     Dijital aletlerle donatılan 2 katlı evde, duvarda bulunan elektronik ekrandan eve gönderilen e-postaları okumak mümkün. 
     ''Akıllı ev''de bulunan ve önceden ayarlanabilen fırın, yemeğin piştiğini müzik eşliğinde ev sahibine duyuruyor. 
     Misafirlerin, kimseyi bulamadıklarında kapıda görüntülü mesaj bırakabildikleri evde, odalardaki ışık, renk ve müzik de isteğe göre değiştirilebiliyor. 
     Dijital evin bir başka özelliği de eve girmek isteyen hırsızları videoya kaydetmesi ve telefon mesajıyla polise haber vermesi. 
     Evde sunulan tüm imkanlar uzaktan kumandayla çalışabiliyor. 
     Alman Telekom yetkilileri, ''akıllı ev''in, piyasada bulunan tüm teknik imkanların biraraya getirilmesiyle hazırlandığını açıkladılar. 
     Dijital evde, 1 Nisan'dan itibaren vatandaşların 4 gün süreyle oturabileceği ve bunun için en fazla 4 kişilik ailelerin başvurabileceği bildirildi. Aileler kurayla belirlenecek. 
     
</TEXT>
</DOC>
