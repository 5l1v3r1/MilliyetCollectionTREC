<DOC>
<DOCNO> 311252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/kohen.html </URL>
<DATE> 2005/02/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni Irak gerçekleri 
</HEADLINE>
<TEXT>


Irak'taki seçimler bazı önemli gerçekleri gözlerin önüne serdi. Bunlardan biri, Iraklıların hatırı sayılır çoğunluğunun sandık başına gitme cesaretini göstermesiyle ilgili. Irak'ın içinde bulunduğu anormal koşullara rağmen şiddet, boykot, vs. halkın bu davranışı, aslında ilk kez denediği çoğulcu sisteme umut bağladığını gösteriyor. 
Pazar günü Irak'ta görülen seçim manzaraları, Iraklıların işgalden kurtulup egemenliğe ve normal yaşama dönmenin en iyi yolu olarak silahı değil, oy sandığını tercih ettiği gerçeğini de ortaya koymuştur. Bu, seçim günü bile sandık başındaki insanları hedef alan isyancılara özellikle El Zarkavi'nin fedailerine verilen güçlü bir mesajdır. 

Seçimlerin ortaya koyduğu -ve bizi yakından ilgilendiren- diğer bir gerçek de, bu mücadeleden Şiiler ile Kürtlerin galip çıktığıdır. 
Daha çok etnik ve dinsel temelde yapılan oylamaya Sünniler -liderlerinin ilan ettiği boykot nedeniyle- zayıf oranda katıldığı için, sonuç bu iki kesimin daha da lehinde olmuştur. 
Bunun ulusal meclise ve ondan sonra kurulacak yeni hükümete nasıl yansıyacağını önümüzdeki günlerde izleyeceğiz. Ancak sayısal olarak, meclisin ve hükümetin Şii ağırlıklı olması kaçınılmaz görünüyor. 
Bu, bazı kaygı verici soruları da şimdiden gündeme getiriyor Örneğin Şii çoğunluk, Irak'ta İran modeli teokratik bir rejim kurmaya yeltenebilir mi Siyasal gücünü artıran Kürtler, Irak'tan koparak bağımsız bir devlet kurmaya ve bu arada Kerkük'ü de başkent ilan etmeye kalkışabilirler mi 
Her iki alanda gelişmeler, gerek Şii, gerekse Kürt liderlerin izleyeceği politikalara bağlı. 
Bu nedenle, pazar günkü seçimleri soru işaretleriyle dolu yeni bir sürecin başlangıcı olarak görmek lazım... 

Irak'ın toprak bütünlüğü ve ulusal birliği içinde, yeni siyasi yapılanmaya ve huzurlu, istikrarlı yaşama doğru ilerlemesi, öncelikle Şii ağırlıklı yeni yönetimin, Sünnilerle sıkı işbirliği kurmasına bağlı. Yeni anayasada ve siyasi yapıda Sünnilere gereken yerin verilmesi, onların marjinal hale düşürülmemesi çok önemli. Aksi halde Sünni-Şii ayrılığı ve sürtüşmesi, tehlikeli boyutlar alabilir. 
Yeni yönetimin Şiilerin etkisi altına girmesi, Irak'ın şeriat rejimine koyacağı ve hatta yeni bir İran olacağı anlamına gelmez. En azından bu aşamada Şii dini liderler başta Ayetullah El Sistani ılımlı bir rejimden yana oldukları izlenimini veriyorlar. Bunun aksi, komşular arasında Türkiye dahil ve bölgede büyük rahatsızlıklara ve kaygılara yol açabilir... 

Kürt liderlerin de bundan sonra hangi yolu seçecekleri çok önemli. Seçimler sayesinde onların Irak çapında etkinliklerini artırdıkları ve sadece kendi bölgelerinde değil, Bağdat'taki merkezi yürütmede de daha geniş bir güce kavuştukları, bir gerçek. 
Ankara bu gerçeğe göre politikasını ayarlamak durumundadır. Artık sırf Kürt bölgesine ve de Türkmenlere odaklanmış bir yaklaşım yerine, çeşitli unsurların etkinliğini dikkate alan daha geniş bir perspektife ihtiyaç var. Tabii bunun bir yolu da, Kürtler dahil, tüm unsurlarla iyi bir diyalog kurmaktır. Yeni Irak'ta, merkezi yönetimde, Kürt liderlerini en üst mevkilerde göreceğimizi de, şimdiden bilmeliyiz... 
Dolayısı ile Irak'ta yeni döneme girilirken, karşılıklı olarak yeni bir anlayışın h kim olması lazım. Bunun sağlanması yolunda atılacak ilk adım da, sert ve kışkırtıcı beyan ve davranışlardan kaçınmak olmalıdır... 



</TEXT>
</DOC>
