<DOC>
<DOCNO> 345704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo07.html </URL>
<DATE> 2005/05/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hidayet'in takımı Magic'te antrenörlüğe Brain Hill getirildi... 
</HEADLINE>
<TEXT>

     ABD Profesyonel Basketbol Ligi NBA takımlarından Orlando Magic’te antrenörlüğe Brain Hill getirildi. 
     Orlando Magic’in başkanı Bob Vander Weide, yaptığı yazılı açıklamada, Hill’in çok tecrübeli ve disiplinli bir antrenör olduğunu belirterek, "Yeni antrenörümüz antrenmanlarda takımı çok iyi hazırlıyor ve maç esnasında iyi stratejiler belirliyor. Onu yeniden takımın başında görmekten mutluyuz" dedi. 
     Yeni sezonda milli oyuncu Hidayet Türkoğlu’nun da forma giydiği Magic’in başına geçecek olan Hill, 1995 yılında takımı tarihinde ilk kez NBA finaline kadar yükseltmeyi başarmıştı. 
     Geçen sezon New Jersey Nets’te yardımcı antrenör olarak görev yapan Hill, mart ayında görevine son verilen Johnny Davis’in yerine getirildi. 
     Magic, normal sezonda 36 galibiyet almasına karşın son maçlarda gösterdiği kötü performans nedeniyle Play-off’lara gitme şansını yitirmişti. 
     
</TEXT>
</DOC>
