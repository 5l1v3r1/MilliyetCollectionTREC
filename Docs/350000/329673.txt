<DOC>
<DOCNO> 329673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy11.html </URL>
<DATE> 2005/04/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mumcu, ANAP'ın yeni Genel Başkanı oldu 
</HEADLINE>
<TEXT>

     ANAP'ın 4. Olağanüstü Kongresinde geçerli 852 oyun tamamını alan Ispata Milletvekili Erkan Mumcu, ANAP'ın altıncı genel başkanı oldu. 
     Atatürk Spor Salonu'nda yapılan ANAP 4. Olağanüstü Kongresi'nin ilk gününde genel başkan seçimi yapıldı. Kayıtlı 1052 degelegeden 859'u 19 sandıkta oy kullandı. 7 oyun geçersiz sayıldığı oylamada Mumcu 852 oyun tamamını alarak genel başkanlığa seçildi. 
     Mumcu daha sonra kürsüye gelerek bir teşekkür konuşması yaptı. 
     Sonucun ANAP'a ve ailesine hayırlı olması dileğinde bulunan Mumcu, herşeyin kongrede bitmediğini belirtirken, "Bu ufak bir başlangıç, büyük ufuklar önümüzde" dedi. 
     Yarın MKYK ve MDK için seçim yapılacağını anımsatan ve delegeleri partiye yeni katılan isimleri desteklemeye çağıran Mumcu, ANAP'ın herkesin eşit olduğu bir parti olduğunu söyledi. İsim vermeden istifa ettiği AKP'yi eleştiren Mumcu, "Burada kimse kendini şucu bucu denilerek dışlanmış hissetmeyecek. Burada çekirdek kadro ayrımı olmayacak" diye konuştu. 
     Mumcu, ANAP'ın temelinde millet olduğunu belirterek, yeniden yapılanma sürecinde herkesin kendini evinde hissedebileceği bir yapının model alınacağını vurguladı. "Biz önce söz verip sonra sözünü unutanlardan olmayacağız" diyen Mumcu, partiye üye olan herkesin kararlarda söz sahibi olacağını belirtti. Yalnızca merkez kontenjanlarının kullanılmayacağını, taşra teşkilatına da önem verileceğini ifade eden Mumcu, açık yürekli siyaseti hedeflediklerinin atını çizdi. 
     
     NOTLAR 

     ANAP'ın eski genel başkanları Mesut Yılmaz, Ali Talip Özdemir ve Nesrin Nas'ın mesaj göndermediği 4. Olağanüstü Kongreye, Erkan Mumcu'nun suçlayarak ayrıldığı AKP'den de hiç bir temsilci katılmadı. 
     Atatürk Spor Salonu'nda gerçekleştirilen ANAP'ın 4. Olağanüstü Kongresi'nde ilginç görüntüler yaşandı. 
     
     AKP'DEN TEMSİLCİ YOK 

     Kongreye Saadet Partisi ve DYP'den temsilciler katılırken, AKP'den katılım olmaması dikkat çekti. Kongreye DYP adına Genel Sekreter Prof. Dr. Kamil Turan, Saadet Partisi'nden Genel Başkan Yardımcısı Lütfi Esengün ve Ahmet Tunç katıldı. 
     
     ESKİ GENEL BAKANLAR MESAJ GÖNDERMEDİ 

     Kongreye Türk-iş Genel Başkanı Salih Kılıç ve TESK Genel Başkanı Derviş Günday kutlama mesajı göderirken, eski genel başkanlar Mesut Yılmaz, Nesrin Nas ve Ali Talip Özdemir'in herhangi bir mesaj göndermemesi dikkat çekti. 
     
     PARTİLİLERE HELVA DAĞITILDI 

     Kongrede öğle arasında partililere kumanya dağıtıldı. Kumanya paketlerinin içerisinde sandviç, meyva suyu ve helva paketleri yer aldı. 
     
     500 GAZETECİ, 500 POLİS GÖREV YAPTI 

     Kongreyi izlemek üzere gelen basın mensuplarına canlı yayın ekipleri de dahil olmak üzere 500 adet tanıtım kartı çıkartıldı. 
     Gazetecilerin çalışmalarını rahat yapabilmesi için kürsünün yanına bir platform hazırlandı. Kongrede ayrıca güvenliği sağlamak için 500 de polis görev yaptı. 
     
     MUMCU BAYRAK İMZALADI 

     Kongrede seçimlere geçilmesinin ardından Erkan Mumcu, seçim sonuçlarını beklerken taşradan gelen delegelerin talepleri üzerine parti bayraklarını imzaladı. 
     
     MUMCU'NUN ÖZGEÇMİŞİ... 

     Erkan Mumcu, 1963 yılında Isparta'nın Yalvaç ilçesinde doğdu. Mumcu, sırasıyla Yalvaç Gazipaşa İlkokulu, Merkez Ortaokulu, Yalvaç Atatürk Lisesi ve İstanbul Üniversitesi Hukuk Fakültesi'ni bitirdi. 
     Bir süre tekstil sektöründe çalışan Mumcu, 1995 yılında ANAP'tan politikaya atıldı ve 20. dönem Isparta Milletvekili olarak TBMM'ye girdi. 
     Mumcu, 1995 ve 1997 yılları arasında ANAP Genel Başkan Danışmanlığı, 1997-1999 yılları arasında da Genel Sekreterlik görevlerinde bulundu. 
     57. Hükümet'te Turizm Bakanı olarak görev yapan Mumcu, daha sonra Siyasi İşler ve Koordinasyondan Sorumlu Genel Başkan Yardımcılığı yaptı. 
     TBMM'de, Sosyal Güvenlik Araştırma Komisyonu Başkanlığı ile Adalet ve Anayasa komisyonlarının yanı sıra çeşitli komisyonlarda görev alan Mumcu, AK Parti'den 22. dönem milletvekili seçildi. 
     Mumcu, Milli Eğitim Bakanlığı, Kültür Bakanlığı, Kültür ile Turizm bakanlıklarının birleştirilmesinin ardından da Kültür ve Turizm Bakanlığı görevlerinde bulundu. 
     Erkan Mumcu, 15 Şubat 2005'te Kültür ve Turizm Bakanlığı'ndan ve AK Parti'den istifa ederek, 19 Mart'ta ANAP'a katıldı ve genel başkan adaylığını açıkladı. 
     Evli ve 2 çocuk babası Mumcu, İngilizce biliyor. 
     
</TEXT>
</DOC>
