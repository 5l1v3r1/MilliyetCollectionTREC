<DOC>
<DOCNO> 335003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sefer sıra Küçük'te 
</HEADLINE>
<TEXT>


Erdoğan, "ağır hakarette bulunduğu" gerekçesiyle yazar Küçük'ün kitabının yayınının durdurulmasını istedi 

ANKARA Milliyet 


Kedi olarak tasvir edildiği karikatüre karşı kazandığı tazminat davası nedeniyle eleştirilen Başbakan Recep Tayyip Erdoğan, bu kez yazar Yalçın Küçük'ün kitabının yayınının durdurulmasını istedi. Erdoğan, ayrıca 40 bin YTL tazminat talebinde bulundu. Erdoğan'ın avukatı Fatih Şahin'in açtığı davanın dilekçesinde, Küçük'ün İthaki Yayınları'ndan çıkan "İsyan" adlı kitabında, Erdoğan'ın kişilik haklarına saldırıldığı, bunun sürdüğü ve yenilenme tehlikesi bulunduğu belirtildi. Sürmekte olan saldırıya son verilmesi için, kitabın yayınının ihtiyati tedbir yoluyla durdurulmasının talep edildiği dilekçede, Erdoğan'a "fevkalade ağır, tahammül edilmeyecek hakaretlerde bulunulduğu, ifadelerin toplumun kin ve nefret duygularına maruz kalmasına sebebiyet verdiği, hoş görülmesinin mümkün olmadığı" vurgulandı. 
Kitabın, Erdoğan'ın halk nezdindeki itibarını zedelemeye, halkın hüsnü kabulünü gölgelemeye, halkın sevgisine mazhar olan siyasi kişiliğini karalamaya yönelik olduğu da savunuldu. 

Cahiliye devrinden 
Erdoğan'ın dava konusu yaptığı kitaptan bazı ifadeler şöyle "Bu başbakanlığa oturtulmuş kişi, İslam tarihinde yazılı cahiliye devrinden kalma bir kişidir... İrecep İrdoğan sağlıklı görünmemektedir... " 



</TEXT>
</DOC>
