<DOC>
<DOCNO> 324445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy23.html </URL>
<DATE> 2005/03/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Anadol Hükümeti uyarıyoruz. Erdemir'i haraç mezat satamazsınız 
</HEADLINE>
<TEXT>

     CHP Grup Başkanvekili Kemal Anadol, Ereğli Demir Çelik Fabrikasının Erdemir yüzde 46'sının blok satış yöntemiyle elden çıkarılacağını belirterek, ''Hükümeti şimdiden uyarıyoruz, Türkiye'nin gururu olan bu kuruluşu haraç mezat satamazsınız'' dedi. 
     Anadol, bir grup CHP'li milletvekili ile birlikte Özelleştirme İdaresi Başkanlığına yaptıkları ziyaretin ardından, TBMM'de basın toplantısı düzenledi. 
     Özelleştirme İdaresi Başkan ve yöneticileri ile yaptıkları görüşmede Erdemir ve Balıkesir Seka'nın durumunu ele aldıklarını kaydeden Anadol, Erdemir'in dünya demir çelik üretiminde sürekli olarak ilk üç sırada yer alan ve Türkiye'nin ulusal gururu olan bir kuruluş olduğunu belirtti. 
     Toplantıda yaptıkları görüşmede, Erdemir'in yüzde 46'sının blok satış yoluyla elden çıkarılacağını izlenimi aldıklarını kaydeden Anadol, ''Hükümeti şimdiden uyarıyoruz, Türkiye'nin gururu olan bu kuruluşumuzu haraç mezat satamazsınız''dedi. 
     Erdemir'in bu ay sonunda genel kurulunun yapılacağını ve şu andaki yönetiminin de Özelleştirme İdaresi tarafından atandığını ifade eden Anadol, ''Bu yönetimin CHP ile alakası yok. Kaldı ki bu yönetim, ortaya çıkan rakamlar açısından Erdemir tarihinin en başarılı yönetimi. Eğer bu yönetimi değiştirirseniz, Türkiye'yi böyle bir garabetle karşı karşıya bırakırsanız, bizde bu yönetimi blok satışa evet diyecek, uzaktan kumandalı yönetim olarak tanıyacağız''dedi. 
     
     SEKA 
     Toplantıda görüştükleri ikinci konunun Balıkesir Seka Kağıt fabrikası olduğunu belirten Anadol, bu fabrikanın komik bir rakama iktidara yakınlığı ile bilinen Albayrak adlı bir şirkete satıldığını söyledi. 
     Bursa İdare Mahkemesi'nin bu satışı iptal ettiğini ve başvurulan tüm yargı organlarının, bu fabrikayı alanlara orayı terket anlamına gelecek kararlar verdiğini belirten Anadol, şunları söyledi. 
     ''Bu fabrikayı alan şirkete özel bir işlem yapılarak, fabrikadan neyin verilip neyin verilmediğini belirlenmemiştir. Böyle bir işlem yapılmadığı için de yargı kararına rağmen içeride çalışmalar sürdürülmekte, mal çıkarılmakta ve yağma hala devam etmektedir. 
     Sanki Balıkesir Seka fabrikasında Türkiye Cumhuriyeti yasaları geçerli değildir. Kanunlar burada geçerli değil. Bunun sorumlusu Özelleştirme İdaresi ve hükümettir.'' CHP Balıkesir milletvekili Orhan Sür de konuşmasında, fabrikanın 1,1 milyon dolara satıldığını ve şimde 10 milyon dolara geri alınacağını belirterek, bunun AK Parti hükümeti döneminde ortaya çıkan yeni bir hortumlama modeli olduğunu öne sürdü. 
     
</TEXT>
</DOC>
