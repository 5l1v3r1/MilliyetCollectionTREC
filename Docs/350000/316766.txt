<DOC>
<DOCNO> 316766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur09.html </URL>
<DATE> 2005/02/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
The Times'tan ev almak isteyen İngilizlere tavsiye Türkiye cennet 
</HEADLINE>
<TEXT>

     
     LONDRA, DHA 
     

İNGİLTERE'nin önde gelen gazetelerinden The Times, okuyucularına Türkiye'yi övmeyi sürdürüyor. Geçen hafta Türkiye'nin ailece tatil yapmak için en uygun ülke olduğunu yazan gazete şimdi de yurt dışında kendilerine ikinci bir yuva arayan İngilizlere Türkiye'yi adres gösterdi. Gazetede bugün yer alan 'Türkiye kanatlanacak' başlıklı haberde Türkiye'nin yurt dışında güneşli bir iklimde ucuz ev arayanların yeni gözdesi olabileceği belirtildi. 
     Akdeniz ve Ege'nin birleştiği Türkiye'nin güneybatı kıyılarının kendilerine ikinci yuva arayan İngilizleri mıknatıs gibi çektiğini savunan The Times, Türkiye'yi 1970'lerin İspanya'sına benzetti. Türkiye'de neredeyse kelepir fiyatına çok uygun evler alınabildiğine dikkat çeken gazete, denizaşırı emlak acentesi News Sky yetkilisi Xavier Wiggins'in şu sözlerine yer verdi 
     "Türkiye'de 2004'ün başında elden geçirmek kaydıyla 2 yatak odalı bir evi 35 bin sterline yaklaşık 87 bin YTL alabiliyordunuz. Şimdi yeni yapılmış villalar 60 bin sterlinden başlıyor. Deniz gören villaların taban fiyatı ise 85 bin sterlin. Bu bölgelerde son zamanlarda fiyatlar yüzde 30 arttı, ama göreceli olarak Türkiye'de evler hala kelepir fiyatına satılıyor." 
     
     TÜRKİYE'DE YATIRIM YAPMAK ÇOK CAZİP 
     Gelişen alt yapı ve Türkiye'nin Avrupa Birliği üyeliği nedeniyle fiyatların giderek artmasının beklendiğini yazan The Times, "İkinci bir eve sahip olmanın yanı sıra, Türkiye'de şu anda sadece mülk almak bile iyi bir yatırım" dedi. Gazete, başta İngiliz EasyJet olmak üzere ucuz havayollarının Dalaman ve Bodrum'a seferler düzenleyeceği yönündeki söylentilerin de fiyatlarda artışa neden olacağını kaydetti. 
     
     TÜRKİYE GÜVENLİ BİR ÜLKE 
     Türkiye'de biri Kaş diğeri Çukurbağ Yarımadası'nda olmak üzere 2 arazi birden alan İngiliz çift Sandy Stanley ve Meena Raj'a de yer veren gazete, çiftin 120 metre karelik 3 yatak odalı, 3 banyolu ve küçük bir yüzme havuzlu villa yaptırdığını belirtti. Gazeteye konuşan çift, "Biz zorlukları seven maceraperestleriz, ama Türkiye'de ev almakta risk görmedik. Bu ülke güvenli ve kolay erişilebilir. Burada mülk almak iyi bir yatırım, özellikle Türkiye AB'ye girdiğinde harika bir sahil şeridinde çok pahalı bir evimiz olacak" dedi. 
     Türkiye'nin güneybatı kıyılarındaki çeşitli mülklerden örnekler veren gazete, ev ve arazi almak isteyen İngilizlere detaylı bir rehber de sundu. 
     
</TEXT>
</DOC>
