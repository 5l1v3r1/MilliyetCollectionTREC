<DOC>
<DOCNO> 335489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun40.html </URL>
<DATE> 2005/04/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Alman Meclisi Sözde Ermeni soykırımı tasarısını görüştü 
</HEADLINE>
<TEXT>

     Almanya'da muhalefetteki Birlik partileri CDU CSU tarafından hazırlanan, sözde Ermeni soykırımının tanınmasına ilişkin tasarı, Federal Meclis'te görüşüldü. 
     Oturumda söz alan Hıristiyan Demokrat Birlik Partisi CDU milletvekili Christoph Bergner, ''tarihçilerin bugüne kadar konuyla ilgilendiklerini, ancak siyasetçilerin yetersiz kaldıklarını'' söyledi. 
     ''Aslında böyle bir tasarının 1915 yılında Federal Meclis'e getirilmesi gerektiğini'' belirten Bergner, geçmişteki Alman hükümetlerini bu konuda sessiz kalmakla suçladı ve bu hükümetlerin bundan dolayı sorumluluk taşıdıklarını öne sürdü. Bergner, Almanya'nın böylelikle suçlu duruma düştüğünü savunarak, ''Bu nedenle tarihi gerçekler temelinde Türkler ile Ermeniler arasında barışı sağlama sorumluluğumuz var'' dedi. 
     Türklerin tasarıyla ilgili tepkilerine de değinen Bergner, ''Biz bu tasarının Türkiye'nin de çıkarına olacağını düşünüyoruz. Biz Türkiye'yi ve Türk halkını suçlu sandalyesine oturtmak istemiyoruz. Sadece bir anma kültürü yaratmak istiyoruz. Türk dostlarımızı tarihleriyle yüzleşmeye davet ediyoruz'' diye konuştu. 
     Sosyal Demokrat Parti SPD milletvekili Markus Meckel de, ''Suskunluğu kırmak ve ölenleri anmak istiyoruz. Ölen Tatarları, Kürtleri ve Türkleri de anıyoruz'' diye konuştu. 
     Bunun önemli bir tartışma olduğunu ve çeşitli komisyonlarda ele alınacağını belirten Meckel, bu konuda diğer partilerle komisyonlarda uzlaşmaya varacaklarına emin olduğunu söyledi. Alman arşivlerinin Türkiye'ye ve Ermenistan'a gönderildiğini ifade eden Meckel, ''Bunların da Türk halkına açılması gerekir. Bu arşivlerden sistematik şekilde soykırım yapıldığı anlaşılıyor. Türkler de kendi tarihleriyle yüzleşseler iyi olur. Bunun milliyetçiliğe aykırı bir şey olmadığını bilmeliler'' şeklinde konuştu. 
     Barışmaya açık olunması gerektiğini kaydeden Meckel, ''Bu tarihin ele alınmasıyla ortak geleceğimiz yük altına girmez'' şeklinde görüş belirtti. Türkiye'nin bir tarih komisyonu oluşturulması fikrini benimsediğini, ancak bu komisyonun uluslararası olması gerektiğini ifade eden Meckel, sözde Ermeni soykırımının Brandenburg eyaletindeki okullarda ders kitaplarında okutulduğunu, diğer eyaletlerde de okutulması gerektiğini savundu. Meckel, ''Ancak bu şekilde ortak bir gelecek oluşturabiliriz'' diye konuştu. 
     
     YEŞİLLER PARTİSİ ESKİ EŞ BAŞKANI KUHN "BİZ ERMENİ TASARISIYLA İLGİLİ TARTIŞMAYI TÜRKİYE'Yİ AB'DE GÖRMEK İÇİN YAPIYORUZ" 

     Alman Birlik 90 Yeşiller Partisi'nin eski Eş Başkanı Fritz Kuhn, Birlik partileri CDU CSU tarafından hazırlanan Ermeni tasarısıyla ilgili tartışmayı, Türkiye'yi AB'de görmek için yaptıklarını söyledi. 
     Kuhn, Federal Meclis'te tasarıyla ilgili oturumda yaptığı konuşmada, "Biz Ermeni tasarısıyla ilgili tartışmayı Türkiye'yi AB'de görmek için yapıyoruz. Amacımız Türkiye'nin iç meselesine karışmak değil. Bu bizim için Almanya ve Avrupa'ya ait bir konu. Çeşitli nedenlerle geçmişteki Alman hükümetleri de bu olaylara suskun kaldı. Bunun için Ermeni halkından grubum adına özür diliyorum" dedi. 
     1915 yılındaki olayların "soykırım" olduğunu öne süren, tasarıda bu kelimenin kullanılmamasını doğru bulduğunu ifade eden Kuhn, "Aksi takdirde iki halkın barışmasını sağlama amacımıza ulaşamazdık" şeklinde konuştu. 
     Türkiye'deki reformları desteklediklerini, ancak bunun için Türkiye'nin tarihiyle yüzleşmesi gerektiğini kaydeden Kuhn, "Tarih ile yüzleşmek Avrupa değerlerimizin bir parçası. Biz de Türkiye'nin günün birinde AB üyeliğinin başarıyla sonuçlanmasını diliyoruz" dedi. 
     Tabuları yıkmanın zor olduğunu belirten Kuhn, Türkiye-Ermenistan sınırının açılmasının ve dialog başlatılmasının iki halkın daha sık bir araya gelerek birbirlerini daha iyi tanımaları açısından gerekli olduğunu söyledi. 
     Hıristiyan Demokrat Birlik Partisi CDU milletvekili Friedbert Pflüger de, Almanların bugüne kadar tarihteki en büyük katliamı yaptıklarını belirterek, "Ancak biz tarihimizle yüzleşiyoruz. Türkler bunu yapmıyor. Bizden daha kötü oldukları için değil. Türkler olayları kabullenmekte zorlanıyor, çünkü böyle bir eleştiriyi, çoğu kişi, modern Türkiye'nin de suçlanması olarak görüyor" dedi. 
     "Türklere saldırmak istemediklerini, sadece olayların aydınlatılmasını istediklerini" ifade eden Pflüger, "Biz Ermenilerin Türkiye'den toprak taleplerini kabul etmiyoruz, ancak Türkiye de Ermenistan'ı dışlamamalı. Burada söz konusu olan Türkiye ve Türk halkının lanetlenmesi değil, ancak Türkiye tarihinden kaçmamalı. Tarih hatırlanmazsa tekerrür edebilir. Bu Türkler için de geçerli" diye konuştu. 
     Hür Demokrat Partili FDP milletvekili Rainer Stinner ise amaçlarının "Türkleri suçlamak değil, tarihleriyle yüzleşmelerini sağlamak" olduğunu belirterek, "Türk dostlarımıza buna tepki göstermemeleri çağrısında bulunuyorum" dedi. 
     "Tarihin kara sayfalarıyla yüzleşmenin her zaman zor olduğunu" ifade eden Stinner, "Bunun Türkiye için zor bir süreç olduğunu biliyoruz, ancak bu zorunlu. Tasarının amacı da bu. Türkiye ile Ermenistan arasındaki ilişkilerin düzelmesi bizim de çıkarımıza" diye konuştu. 
     Sosyal Demokrat Parti SPD milletvekili Dietmar Nietan da, amaçlarının Türkiye ile Ermenistan arasındaki ilişkilerin düzeltilmesi olduğunu belirterek, "Diyalogla ilgilenmeyenler ve gerçekten barışmayı istemeyenler bu tartışmayı Türkiye'ye karşı kampanya olarak göreceklerdir. Ölenleri geri getiremeyiz, ancak hiçbir zaman unutulmamalarını sağlayabiliriz" dedi. 
     Türkiye'nin AB yolunda önüne taş koymak istemediklerini ifade eden Nietan, "Ben Türkiye ile AB üyelik müzakerelerine başlanmasından yanayım, ancak dostluklarda doğruların söylenmesi gerekir. Türkiye ile birleşik bir Avrupa istiyorsak bundan kaçınamayız" diye konuştu. 
     Sözde Ermeni soykırımının kabul edilmesini öngören tasarı daha sonra Dışişleri, AB, Savunma, İçişleri, Adalet ve Ekonomik İşbirliği komisyonlarına havale edildi. 
     Tasarı konusunda Almanya Başbakanı Gerhard Schröder'in Mayıs ayı başında Türkiye'ye yapacağı ziyaretten sonra Federal Meclis'te karar alınması bekleniyor. 
     
</TEXT>
</DOC>
