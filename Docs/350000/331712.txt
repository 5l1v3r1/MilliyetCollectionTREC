<DOC>
<DOCNO> 331712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun17.html </URL>
<DATE> 2005/04/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İngiltere'de Kraliyet düğünü 
</HEADLINE>
<TEXT>

     İngiltere Veliaht Prensi Charles ile uzun yıllar evlilik dışı ilişki yaşadığı nişanlısı Camilla Parker Bowles evlendi. Prens Charles, İngiliz kraliyet ailesinin belediyede evlenen ilk veliahtı oldu. 
     Çiftin, resmi nikahlarının kıyıldığı Windsor belediyesinden ayrılarak, Windsor Şatosu'na gittiği bildirildi. 
     Windsor belediyesinde 20 dakika kadar süren resmi nikah törenini boykot eden Kraliçe İkinci Elizabeth, Windsor Şatosu St. George's şapelinde kıyılacak dini nikaha katılacak. 
     Çifti, belediye çevresinde toplanan yaklaşık 15 bin kişi izlerken, resmi nikaha 28 davetlinin katıldığı belirtildi. 
     Resmi nikaha katılan Prens William ve Harry de kalabalık tarafından sevinç gösterileriyle karşılandı. 
     
     PRENS CHARLES, KRALİYET AİLESİNİN BELEDİYEDE EVLENEN İLK VELİAHTI 

     Prens Charles, 34 yıllık sevgilisi Camilla Parker Bowles ile Windsor Belediyesi'nde evlenerek, normal bir vatandaş gibi belediyede medeni nikah kıyan ilk kraliyet ailesi veliahtı oldu. 
     2500'den fazla gazeteci ile binlerce meraklının istila ettiği Londra'nın batısındaki Windsor kasabasının belediyesine lüks bir Rolls Royce ile gelen çiftin mutluluğu gözlerinden okunuyordu. 
     Belediyede nikahı reddeden Kraliçe Elizabeth ile Prens Philip, medeni nikah törenine katılmadılar. Kraliçe'nin Windsor şatosundaki dini tören ve ardından 800 kişiye verilecek resepsiyona katılacağı açıklandı. 
     Belediyedeki kısa törende fildişi renkli bir şifon elbise ve manto giyen 57 yaşındaki Camilla'nın İngiliz modacı Philip Treacy'e ait aynı renkteki alımlı şapkası dikkat çekti. 
     Damat 56 yaşındaki Galler Prensi Charles da, geleneksel evlilik kıyafeti olan dize kadar uzunlukta gri ceket ve gri çizgili pantalon giydi. 
     Camilla, İngiliz kraliyet veliahtı ile evliliğiyle, aralarında Falkland adalarının da bulunduğu Cornwall Düşesi ve Kraliçe Elizabeth'in ardından İngiliz monarşisinin ikinci en güçlü kadını unvanını almış oldu. 
     Basına kapalı olan medeni nikah törenine Charles'ın büyük oğlu 22 yaşındaki Prens Williams ile Camilla'nın 30 yaşındaki oğlu Tom Parker Bowles da katıldı. 
     
     Polo maçında başlayan arkadaşlık 

     1947'de Londra'da doğan Camilla Parker Bowles, Sussex'deki bir malik nede büyüdü ve eğitimini İsviçre ve Fransa'da tamamladı. 
     Galler Prensi ve Camilla Parker Bowles'un arkadaşlıkları, 1970 yılında bir polo maçında başladı. Arkadaşlıkları Prens'in askeri eğitimiyle kesintiye uğrayan Camilla Parker Bowles, 1973 yılında şövalye Andrew Parker Bowles'la evlendi ve 1995'te boşandı. 
     Prens Charles ise ilk evliliğini, Prenses Diana ile 29 temmuz 1981'de St. Paul katedralinde, 2 bin 500 kişi önündeki muhteşem törenle yaptı. Töreni, 750 milyon kişi de televizyondan izledi. 
     Galler Prensi Charles ve Prenses Diana, 1992'de ayrıldı, 1996'da ise boşandı. 
     57 yaşındaki Prens Charles, 58 yaşındaki Parker ile beraberliğini Prenses Diana ile evliliği sırasında açıklayarak tepki toplamış, bu açıklamadan iki yıl sonra da ikili boşanmıştı. 
     Birlikteliğindeki sorunlardan Camilla Parker'ı sorumlu tutan Prenses Diana, 1995 yılında bir TV kanalına yaptığı açıklamada, "bu evlilikte üç kişiyiz, bu da biraz kalabalık" demişti. 
     Camilla Parker, Prens Charles'ın ilk eşi ve iki çocuğunun annesi Galler Prensesi Diana Spencer'dan sonraki ikinci eşi olacak. 
     
</TEXT>
</DOC>
