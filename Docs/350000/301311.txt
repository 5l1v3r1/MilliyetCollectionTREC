<DOC>
<DOCNO> 301311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy10.html </URL>
<DATE> 2004/12/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Arınç Önemli olan müzakerelerin süresi değil, reformların devamı" 
</HEADLINE>
<TEXT>

     TBMM Başkanı Bülent Arınç, ''AB ile Müzakere sürecinin ne kadar süreceği önemli değildir. Önemli olan Türkiye'nin bu kararlılığıyla reformlara devam etmesi ve Türk halkının mutluluğu ve geleceği için en doğru işleri yapmasıdır'' dedi. 
     Arınç, Bursa Valisi Oğuz Kağan Köksal'ı ziyaretinde yaptığı açıklamada, 7 gündür süren Maliye Bakanlığı bütçesi görüşmelerinin bugün de devam edeceğini, yarın ise gruplar ve hükümet adına yapılacak konuşmalardan sonra bütçe kalemlerinin oylanacağını ve ardından 2005 yılı bütçesinin kabul edileceğini söyledi. 
     2005 yılı bütçesine bakıldığı zaman hem enflasyonun belli noktalara hapsedildiğini hem faiz ve borç ödemelerinde Türkiye'nin bir rahatlama noktasına geldiğini anlatan Arınç ''Şüphesiz, bütçemizde açık vardır. Bütçemiz, hala borç ve faiz ödeyecektir. Ancak, ekonomide dengeler yerine oturmaya başlamıştır ve gelecek için Türkiye daha güzel günler görmeyi özlemle beklemektedir ve ümit etmektedir. 2005 yılı bütçesinin de ülkemiz için hayırlı olmasını candan diliyorum'' dedi. 
     Arınç, Türkiye'nin 2005 yılını AB ile müzakerelerin başlayacağı bir yıl olarak gördüğü için, bir taraftan hükümet, bir taraftan da meclisin bu konuyla ilgili gündemindeki en önemli ve yapabileceği konuları görüşerek karara bağlayacağını ifade ederek, şöyle konuştu 
     ''AB ile müzakere sürecinin ne kadar süreceği önemli değildir. Önemli olan Türkiye'nin bu kararlılığıyla reformlara devam etmesi ve Türk halkının mutluluğu ve geleceği için en doğru işleri yapmasıdır. Biz parlamentonun, iki yasama döneminde çok başarılı sonuçlar aldığını, üçüncü yasama döneminin başlarında olduğumuz için bu dönemin de başarılarla süreceğine inanıyoruz. Parlamentomuz, halkımızın temsilcisi olma görevini başarıyla sürdürecektir.'' Arınç, Bursa'da bulunması nedeniyle, İstiklal Marşı şairi Mehmet Akif Ersoy'un ölümünün 68. yıldönümü nedeniyle Ankara'da bugün düzenlenecek törene katılamadığını da belirterek, Ersoy'u rahmet ve şükranla andığını bildirdi. 
     Ziyarette, Bursa Valisi Oğuz Kağan Köksal tarafından kendisine ''Osmanlı hançeri'' hediye edilen Arınç, Vali Köksal'a ''Ateşli Silahlar Kanunu'na girmez değil mi '' şeklinde espri yaptı. 
     Arınç, Bursa Büyükşehir Belediye Başkanı Hikmet Şahin'i de makamında ziyaret ettikten sonra Bursa'dan ayrıldı. 
     
</TEXT>
</DOC>
