<DOC>
<DOCNO> 333590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yazar/oztrak.html </URL>
<DATE> 2005/04/15/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Hükümet neden kızıyor 
</HEADLINE>
<TEXT>


Geçtiğimiz hafta partisinin grup toplantısında Sayın Başbakan net borç yükünün 2004 yılında GSMH'nin yüzde 64.5'ine indiğini açıkladı. On gün sonra ise Hazine Müsteşarlığı bu oranın yüzde 63.5 seviyesinde gerçekleştiğini ilan etti. Hazine'den Sorumlu Bakan, IMF ve Dünya Bankası'nın yıllık toplantılarına katılmak için yurtdışına giderken verdiği demeçte, "Sürekli olarak havada rakamlar uçuyor... Kamu net borç stokunun GSMH'ye oranı artık yüzde 63.5 olarak kesinleşmiştir" demiş. Rakamları kim uçuruyor Başbakan'a kamu borçları konusunda Hazine dışında bilgi veren kurumlar mı var 
TCMB Başkanı bu hafta yapılan yıllık genel kurul toplantısında, "Tanım olarak sürdürülebilir büyüme, fiyat istikrarının bozulmadığı, ekonomik göstergelerle makroekonomik dengelerin uyumlu olduğu, potansiyel büyüme seviyesine yakın büyüme oranlarının beş yıl ve üzeri bir dönem boyunca sürdürülmesi olarak tanımlanabilir. Dolayısıyla son üç yıldır gerçekleşen yüksek büyüme oranlarına, henüz sürdürülebilir büyüme diyebilmek mümkün değildir" demiş. Bu tespite katılmamak mümkün değil. Hazine'den Sorumlu Devlet Bakanı ise yukarıda değindiğim demecinde, "Bu büyümenin sürdürülebilir bir büyüme olduğunu ben altını çizerek vurguluyorum. Farklı kuruluşlar, farklı bakış açıları içerebilir ancak biz Türkiye'deki siyasi iradeyi temsil ediyoruz. Biz kendimizden eminiz, ne yapacağımızı iyi biliyoruz. Uyguladığımız politikalar sonucunda da bu sürdürülebilir büyüme artık Türkiye'de yakalanmıştır. Bundan sonra da kesinlikle devam edecektir" diyor. Yani büyümenin sürdürülebilir olması için siyasi iradeyi temsil edenlerin bunu söylemesi yeterli oluyor. 

Krueger'den borç vurgusu 
IMF Başkan Yardımcısı Krueger, 5 Nisan'da yaptığı "Bismarck'ın Uyarısı" başlıklı konuşmada Türkiye'nin gelişmekte olan ülkeler arasında ekonomik açıdan çok başarılı bir örnek olduğunu vurguladıktan sonra, ancak mevcut politikaların birkaç yıl daha sürdürülmesinin hayati öneme sahip olduğunu, çünkü ülkenin borcunun hala çok yüksek olduğunu söylüyor. Havaalanındaki demecinden sonra bu açıklamayla ilgili gelen bir soru üzerine Sayın Bakan, "Sık sık şuradan uyarı, buradan uyarı... Biz ne yaptığımızı iyi biliyoruz. Bizim uygulayacağımız ekonomik politikalar borç stokunu yükseltecek politikalar olsa o zaman uyarı kelimesi belki kullanılabilir. Bizim uyarılara ihtiyacımız yok. Biz ne yaptığımızı iyi biliyoruz" cevabını veriyor. O zaman IMF ile anlaşma konusunda anlaşıldığına dair açıklamadan sonra gerekli şartların ancak üzerinden 4 ay geçtikten sonra yerine getirilebilmesini, hükümetin sevk ettiği yeni teşvik yasa tasarısında IMF heyeti geldikten sonra atılan geri adımları nasıl açıklayacağız 
Aslında bu değerlendirmelere bakarak bazı çıkarsamalar yapmak mümkün. 

Sinirlenme zamanı değil 
Birincisi, ekonomi yönetiminde bir koordinasyon sorunu var gibi görünüyor. En yetkili ağızlar on gün gibi çok kısa bir süre içinde farklı rakamlar açıklayabiliyor. 
İkincisi, hükümetin TCMB bağımsızlığını sindirme sorunu devam ediyor. Ben siyasi iradeyim, benim dediğim olur söylemiyle TCMB'ye cevap vermek önemli bir hata. 
Üçüncüsü, hükümet uyarı ve eleştirilere karşı tahammül gücünü yitirmiş görünüyor. Bu, yorgunluğun bir göstergesi olarak algılanabilir. Bu da hükümetin hata yapma olasılığıyla ilgili algılamaları güçlendirerek risk primini artırır. 
Aslında son hafta içinde ekonomide yaşananlar çok ilginç. TCMB'nin faiz indirimine ve IMF ile sorunların çözülmesine tepkisiz kalan piyasalar, FED tutanaklarından, ABD'de tedrici faiz artırımının süreceğinin anlaşılmasına tepki veriyor. Hükümet son iki yıldır yaşanan hızlı iyileşmeyi dışarıdaki olumlu konjonktüre değil, kendi yaptıklarına veya yapmadıklarına bağlıyordu. Aynı politikaları izlemesine rağmen piyasaların artık geçmişteki hoşgörüyü göstermemesi veya beklenen iyileşmenin ortaya çıkmaması hükümeti kızdırıyor. Bu durumun eleştiri ve uyarılardan kaynaklandığını düşünüyor. Oysa dünyada risk iştahı azaldıkça ülkelerin kendi iç dinamiklerinin ekonomi üzerindeki belirleyiciliği artıyor. Şimdi sinirlenme değil, doğruları yapma zamanı. 



</TEXT>
</DOC>
