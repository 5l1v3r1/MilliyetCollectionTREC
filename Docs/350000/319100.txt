<DOC>
<DOCNO> 319100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur24.html </URL>
<DATE> 2005/02/27/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Meriç Nehri yine taştı... 
</HEADLINE>
<TEXT>

     Edirne'de etkili olan yağışlar nedeniyle Meriç Nehri'nin taşması sonucu, Sarayiçi'ndeki Kanuni ve Yalnızgöz köprüleri ulaşıma kapandı. 
     Meriç Nehri'nde meydana gelen su taşkını nedeniyle Tarihi Kırkpınar Yağlı Güreşlerinin yapıldığı Sarayiçi'nde, Kanuni Köprüsü ve Yalnızgöz Köprüsü ulaşıma kapandı. Balkan Şehitliği ile bölgedeki tarım arazilerinin bir kısmı da su altında kaldı. 
     Bu arada Edirne Valiliği İl Kriz Merkezi tarafından, taşkına maruz kalabilecek Karaağaç ve Bosnaköy'de de gerekli önlemlerin alındığı belirtildi. 
     DSİ 11. Bölge Müdürlüğü yetkilileri, Meriç Nehri'nde su debisinin 805 metreküp saniye, Tunca Nehri'nde de 136 metreküp saniye olduğunu belirterek, yağışların devam etmesi durumunda nehirlerde daha büyük boyutlarda taşkınlar yaşanabileceği uyarısında bulundular. 
     Meteoroloji yetkilileri, son 24 saatte kentte metrekareye 44 kilogram yağış düştüğünü, ancak yarın yağış beklenmediğini bildirdiler. 
     
</TEXT>
</DOC>
