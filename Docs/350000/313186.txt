<DOC>
<DOCNO> 313186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo25.html </URL>
<DATE> 2005/02/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Konyaspor, yenemiyorsa da yenilmiyor... 
</HEADLINE>
<TEXT>

     Geçen sezonu 14 beraberlikle bitiren Konyaspor, bu sezonda da 9 beraberlikle ilk sırada bulunuyor. 
     Süper Lig'e yükseldiği 2003-2004 futbol sezonunda özellikle kendi sahasında fazla galibiyet bulamayan Konyaspor, ligde yenemediği takımlara mağlup da olmadı. 
     Geçen sezon çıktığı 34 maçın 14'ünden beraberlikte ayrılan Konyaspor, alınan beraberlik açısından geçen yılı lider bitirdi. Kendisini 12 beraberlikle Malatyaspor, 10 beraberlikle de Bursaspor izledi. 
     Konyaspor, 14 beraberlikle bitirdiği geçen sezon en az yenilen ilk 4 takım içinde yer aldı. 10 mağlubiyet alan yeşil-beyazlılar bu alanda sıralamada 4'üncülüğü Galatasaray ile paylaştı. 
     Bu sezon da geçen yıldan farklı bir rota çizmeyen yeşil-beyazlı ekip, 19 maçta aldığı 9 beraberlikle yine ilk sırada bulunuyor. 
     Kulüp basın sözcüsü Bahattin Karapınar, bu sezon topladıkları 21 puanın 9'unu beraberlikten kazandıklarını belirterek, geçen yıl yaşanan iç sahada kazanamama sorununun devam ettiğini söyledi. 
     Süper Lig'in iyi takımlardan kurulu olduğunu ve rakibi yenmenin hiç de kolay olmadığını vurgulayan Karapınar, şunları kaydetti 
     ''Konyaspor, yenemiyorsa da yenilmiyor. İç sahada kazanamıyoruz. Deplasmandaki konsantrasyonu iç sahada sağlayamıyoruz. Dışarıda iyi oynuyoruz ve diğer takımların alamadığı puanları toplayabiliyoruz. Ancak, iç sahada aynı durum söz konusu değil. Tam anlamıyla maça konsantre olamıyoruz. Bu noktadaki sorunu aşmak zorundayız.'' Karapınar, kendi sahalarında yapacakları ilk maçta alacakları galibiyetle beraberlik zincirine son vermek istediklerini, galibiyetlerle üst sıralara tırmanmayı hedeflediklerini söyledi. 
     
</TEXT>
</DOC>
