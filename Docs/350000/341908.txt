<DOC>
<DOCNO> 341908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy39.html </URL>
<DATE> 2005/05/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çelik Yeni müfredat bilgisayar destekli eğitimi gerektiriyor 
</HEADLINE>
<TEXT>

     Milli Eğitim Bakanı Hüseyin Çelik, yeni ilköğretim müfredatının Türkiye’ye mal edilmesinin öğretmenlere bağlı olduğunu söyledi. 
     Çelik, Milli Eğitim Bakanlığı Şura Salonu’nda Ankara’daki ilköğretim okullarının müdürleri ve öğretmenlerine yeni ilköğretim müfredatının tanıtılması amacıyla düzenlenen toplantıya katıldı. 
     Toplantının açılışında konuşan Çelik, "bir ülkede eğitim sistemi dejenere olmuşsa, toplumun beklentilerine cevap veremiyor ve dünyadaki gelişmelere ayak uyduramıyorsa, o ülkede diğer problemleri konuşmanın anlamsız kalacağını" söyledi. 
     "Bizim uğraş alanımız savaşta barutun önemi neyse öyledir" diyen Çelik, toplumdaki sorunların temelinde eğitimsizliğin bulunduğunu vurguladı. 
     Türkiye’deki eğitim sisteminde öğrencilere bilgi depolandığını, öğrencilerin bilgileri davranış biçimine dönüştüremediklerini kaydeden Çelik, "Bütün mesele şudur, biz adam gibi adam yetiştirebiliyor muyuz Şapkamızı önümüze alıp, aynanın karşısına geçip, bir kere değil, bin kere düşünmemiz lazım" diye konuştu. 
     Çocukların ve gençlerin kötü alışkanlıklar edindiğini belirten Çelik, "Uyuşturucu kullanımından, bali, tiner koklayan çocuklardan bahsediyoruz. Uzun vadede bunların eğitimini sağlamak bizim sorumluluğumuzda" dedi. 
     "Türkiye’nin geleceğini inşa ederken, buna nasıl bir müfredatla yaklaşılması gerektiğini ortaya koyduklarını" ifade eden Çelik, iyi birey, iyi insan ve iyi vatandaş yetiştirilmesi amacıyla hareket ettiklerini belirtti. Çelik, soran, sorgulayan, analiz yapan ve kendilerini ifade eden hür bireyler yetiştirilmesine önem verdiklerini kaydetti. 
     Bilgi çağının yaşandığına, artık dijital teknolojinin bütün hayata hakim olduğuna işaret eden Çelik, ilköğretim müfredatını hazırlarken bunu göz önünde bulundurduklarını vurguladı. Çelik, "Bizim yeni getirdiğimiz müfredat bilgisayar destekli eğitim gerektiriyor. 
     Çocuklarımızın bilişim teknolojilerinden mutlaka yararlanmalarını esas alıyor" diye konuştu. 
     Yeni müfredatın eğitim camiasında benimsenmesine önem verdiklerini ifade eden Çelik, ilköğretimde görev yapan öğretmenlere ve yöneticilere tanıtılması amacıyla toplantılar düzenlendiğini anlattı. 
     
     "MİSYONER AŞKIYLA YAPIN" 
     Çelik, öğretmenlere ve müdürlere şöyle seslendi 
     "Biz merkezden hangi kararları alırsak alalım, hangi projeleri yaparsak yapalım, eğer bunları uygulamaya geçirecek olan sizler bir misyoner aşkıyla bu meseleye yapışmazsanız bir sonuç alamayız. 
     Türkiye’de eğitim sistemi maalesef merkeziyetçi bir yapıdadır. Ancak, müdür arkadaşlarımın özellikle üretici olmalarını istiyorum. 
     Okullarda çalışan hademeyi dahi bu işin içine dahil ederek çalışın. Ben bir orkestra şefiyim, ancak orkestra şefi tek başına bir şey yapamaz. Tüm gerekli çalışmaları yaparak, hatta dünyadaki iyi örnekleri de göz önünde bulundurarak, hazırladığımız bu müfredatın Türkiye’ye mal olması size bağlı. Biz bir vücudun organları gibi çalışacağız. Voltran’ı oluşturup, kötülüklerin üstüne gideceğiz." Çelik’in konuşmasının ardından İlköğretim Genel Müdür Vekili Servet Özdemir, yeni müfredatla ilgili brifing verdi. 
     
</TEXT>
</DOC>
