<DOC>
<DOCNO> 322703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko07.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fransa'yı eşitlik ülkesi biliyorduk' 
</HEADLINE>
<TEXT>


EKONOMİ SERVİSİ 

Türk Sanayicileri ve İşadamları Derneği TÜSİAD 28 Şubat'ta, Fransa Parlamentosu'nun ortak oturumunda kabul edilen anayasa değişiklik paketinin Türkiye'ye karşı ayrımcılık olduğunu vurguladı. TÜSİAD'ın Fransız kamuoyuna yönelik açıklamasında, anayasa değişikliğinin, AB'nin genişlemesinin Türkiye'yi kapsayacak kısmının, Fransa'da halkoyuna sunulmasını zorunlu hale getirdiği kaydedildi. Bu anayasa hükmünün genel bir hukuki ilkeyi yansıtmadığı ifade edilirken, "Anayasa değişikliği, Türkiye'nin adaylığına ayrımcı bir şekilde yaklaşmakta. Diğer aday ülkeler, Bulgaristan, Romanya ve Hırvatistan'ın adaylıkları ile ilgili referanduma başvurulması söz konusu değildir" denildi. 

'Hasar tamir edilemez' 
Türkiye'nin üyeliği önüne yeni bir engel konulması ve Avrupa'nın stratejik geleceğinin ve kimlik arayışının, bir tek üye ülkenin iç siyasi çekişmelerine dayanan bir halk oylamasıyla Türkiye'ye bağlanmasının haksızlık olduğu ifade edilen açıklamada, şu görüşlere yer verildi 
"Türk halkını derinden sarsacak olumsuz bir sonuç çıkması muhtemel bir referandum sonrası, Türkiye ile Fransa arasındaki siyasi, iktisadi, sosyal ve kültürel ilişkiler olağan bir şekilde sürdürülemeyecektir. Türk insanı tarafından eşitlik, özgürlük ve kardeşlik ülkesi olarak görülen Fransa'dan gelecek bu düşmanca tutum, ikili ilişkilerde tamir edilemez hasara yol açacaktır." 


</TEXT>
</DOC>
