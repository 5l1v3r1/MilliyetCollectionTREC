<DOC>
<DOCNO> 338004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/yasam/ayas.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük mucitler dünyaları aştı 
</HEADLINE>
<TEXT>


Küçük mucitler, TÜBİTAK Buluş Şenliği için titreşimli yastık ve çiğköfte yoğurma makinesi gibi ilginç projeler hazırladı 

GÖKHAN KARAKAŞ İstanbul 

TÜBİTAK'ın geleneksel Buluş Şenliği'ne 4 yıldır katılan Özel Kalem İlköğretim Okulu öğrencileri, bu yıl da birbirinden ilginç projeler hazırladı. Projeler, bedensel engelli vatandaşların hayatını kolaylaştırmayı amaçlıyor. Fen Bilimleri Öğretmeni Salih Erol'un başkanlığında yürütülen çalışmalarla toplam 18 buluş yapıldı. 

MP3 çalarlı diş fırçası 
Görme özürlüler için 'ışıklı' baston, sesli olta, önündekini uyaran baston, incir toplama makinesi, şemsiyeli tekerlekli sandalye, işe geç kalanları uyandırmak için titreşimli yastık, çiğköfte yapma makinesi, MP3 çalarlı diş fırçası, kola gazının kaçmasını önleyen açacak, elma dilimleme makinesi, makarna süzgeçli tencere, ışıklı top, incir toplama makinesi, ayarlı saat ve unutkanlar için cep telefonunun yanı sıra, 3 buluş daha, çocukların hayal gücünü gösterdi. 

Sakar gelin tepsisi 
Çayın dökülmemesini sağlayan yapışkanlı tepsiye 'Semra Hanım Tepsisi' ismini koyan Gülfem Akın, amacının, sakar gelinlerin sıkıntısını gidermek olduğunu belirtti. Motorlu hamağın mucidi 9 yaşındaki Zeynep İlhan da insanların hayatını kolaylaştırmak için çalıştığını söyledi. Osman Çelik'in yaptığı alarmlı kapı ise son dönemlerde artan hırsızlık olaylarına karşı alınacak önlemlerin arasında gösterildi. Küçük mucitler, mayısta Ankara'da yapılacak yarışmayı iple çektiklerini söyledi. 




</TEXT>
</DOC>
