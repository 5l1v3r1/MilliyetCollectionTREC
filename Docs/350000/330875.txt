<DOC>
<DOCNO> 330875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas04.html </URL>
<DATE> 2005/04/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kırmızı acı biber ağrılara iyi geliyor... 
</HEADLINE>
<TEXT>

     Kırmızı acı biberde bulunan bir maddenin eklem iltihabı ve ağrılarında sürekli rahatlama sağladığı bildirildi. 
     ABD'nin Boston şehrinde yapılan Amerikan Ağrı Cemiyeti'nin yıllık toplantısında kırmızı acı biberin eklem iltihabı ve ağrılarına karşı iyi geldiğini ispatlayan uzmanlar, kırmızı bibere acılık veren ''capsaicin'' maddesinden 1000 mikrogram 1 gr enjekte edilen şiddetli eklem ağrısı çeken hastaların dayanılmaz ağrılarının büyük ölçüde azaldığını söylediler. 
     Kırmızı acı biberde bulunan söz konusu maddenin ağrıları azaltmakla kalmayıp tesirini beş haftaya kadar sürdürdüğünü belirten uzmanlar, ağrılardaki azalma ve rahatlamanın muhtemelen daha uzun süre de devam edebileceğini ifade ettiler. Uzmanlar capsaicinin doğrudan ağrı bölgesine enjekte edilmesi durumunda daha tesirli olduğunu da belirttiler. 
     ''AlgoRX'' isimli ilaç firmasının kırmızı acı bibere acılık özelliğini veren capsaicin maddesini kullanarak ''ALGRX4975'' isimli bir ilaç geliştirmeye çalıştığı belirtilirken, ABD Gıda ve İlaç İdaresi FDA tarafından onaylanması durumunda dahi bu ilacın piyasaya çıkmasının birkaç yılı bulacağı kaydedildi. 
     Geliştirilen ilaçla kırmızı acı biberdeki maddenin ağrı dindirici etkisinin en az üç ay sürmesinin hedeflendiği belirtilirken, bu maddeden elde edilen bileşimin sinirsel ağrılar başta olmak üzere başka ağrılar üzerinde de test edildiği ifade edildi. 
     Yapılan çalışmalar sonucu kırmızı acı biberden elde edilen bileşimin tek yan etkisinin ise ilacın enjekte edildiği bölgelerde yanma hissi veren kısa süreli acı olduğu kaydedildi. 
     
</TEXT>
</DOC>
