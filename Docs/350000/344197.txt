<DOC>
<DOCNO> 344197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun14.html </URL>
<DATE> 2005/05/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
The Times Avrupa'ya B, C ve D planları da lazım 
</HEADLINE>
<TEXT>

     BBC 

      İngiltere'nin en prestijli gazetesi The Times, bugünkü başyazılarından birini AB'ye ayırdı "Evet, hayır ya da belki". Yazı, Fransa ve Hollanda'daki, Avrupa Anayasası referandumlarına yönelik. Times'a göre, yapılan açıklamalar ne olursa olsun, İngiltere'de anayasanın referanduma sunulması, bu iki ülkedeki sonuçlara bağlı. 
     Gazete, anayasanın reddedilmesi karşısında, bir B planı olmadığını söyleyen tüm siyasetçileriyse eleştirmiş 
     "Gerçekte, bu durum için en azından B, C ve D planları olmalı. Avrupalı liderler, anayasanın Fransa'da, Hollanda'da ya da iki ülkede de reddedilmesi ihtimaline karşı bu planları hazırlamalı. 
     Geçmişte, Danimarka ve İrlanda'da referandumlardaki 'hayır' oyları, bu ülkelere verilen bazı tavizlerle tersine döndü. Fransızlar da şunu iyi bilmeli Avrupa Birliği'nin, en büyük ve köklü üyelerinden biri olarak, pratikte mutlaka, ülkelerinin müzakere gücü olacaktır." 
     
     'Chirac'ın Avrupa vizyonu yok' 
     İngiltere'nin eski dışişleri bakan yardımcısı Denis MacShane ise Independent'taki yazısında, Fransa Cumhurbaşkanı Jacques Chirac'ı sert bir dille eleştirmiş. MacShane Chirac'ı, 'ulusunu hayalkırıklığına uğratan bir lider' olarak nitelendirmiş. 
     Eski İngiliz bakan, önceki dört cumhurbaşkanının Fransa'yı dönüştürdüğünü, Chirac'ınsa görevdeki 10 yılında fazla birşey başaramadığını söylüyor. 
     MacShane'e göre, Avrupa Anayasası referandumu öncesi, Fransa'da 'evet' kampanyasının silik görüntüsünün nedenlerinden biri de Chirac. 
     "Kendisinden önceki cumhurbaşkanlarının aksine, Chirac'ın hiçbir zaman açık bir Avrupa vizyonu olmadı. Tıpkı çoğu İngiliz muhafazakar gibi, Chirac için Avrupa, bir çözümden çok sorundu. Bir ulusun yaptığına yeni bir değer ekleme yolu değildi. Ulusal egemenlik ve geleneğe tehditti." 
     
</TEXT>
</DOC>
