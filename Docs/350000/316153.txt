<DOC>
<DOCNO> 316153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo30.html </URL>
<DATE> 2005/02/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İtalyan basını Emre sahanın en iyisiydi, tam bir acı biber... 
</HEADLINE>
<TEXT>

     Lütfullah Göktaş bildiriyor 

      İtalya Kupası'nda BC Atalanta ile dün gece oynanan rövanş karşılaşmasında FC İnter'in 3-0'lık galibiyeti sonrasında, İtalyan spor gazeteleri Emre Belözoğlu'nun ''sahanın en iyisi'' olduğu görüşünde birleşti. 
     Kupa karşılaşmasında mükemmel performansının yanı sıra, bir de gol atan Emre Belözoğlu, ''Güzel bir gol attım. Cumartesi günü lig maçında da oynamayı ümit ediyorum'' dedi. 
     Siyah-mavililerin teknik direktörü Roberto Mancini ise ''Emre harika bir oyuncu. Yeniden formda olduğunu görmek, beni çok sevindirdi'' diye konuştu. 
     FC İnter'i İtalya Kupası'nda yarı finale taşıyan dünkü karşılaşma sonrasında, İtalyan basınında maça ilişkin değerlendirmelerde Emre Belözoğlu, en yüksek notu alan oyuncu oldu. La Gazzetta dello Sport'un 7 verdiği Emre'nin notunu, Corriere dello Sport ve Tuttosport gazetelerinin ise 7,5 olarak belirlemeleri dikkati çekti. 
     La Gazzetta dello Sport, ''Emre, hareket, oyun kuruculuk ve tehlikeli biçimde noktalama bakımından sahanın en iyisiydi. Atletik kondisyon açısından yeniden zirvede olan tam bir acı biber'' diye yazdı. 
     Corriere dello Sport gazetesi de ''Emre oyuna iyi başladı. İlham almışçasına oynadığı açıkça görülüyordu. Harika biçimde rakipleri geçip çaprazlama bir vuruşla durumu 2-0 yapmayı da başardı'' dedi. 
     Emre'nin kaleye yaptığı bir başka vuruşun ise az farkla dışarı çıktığına da değinen Corriere dello Sport, milli oyuncumuz için, ''tükenmek nedir bilmiyor'' ifadesini de kullandı. 
     Maça ilişkin haberinde, ''İnter var, ama Adriano yok'' başlığını kullanan Corriere dello Sport, spotta ise gollerin kahramanlarının yanı sıra Brezilyalı yıldızın formunda olmadığına işaret ederek, ''Recoba, Emre ve Cruz golleriyle taraftarları coşturdular. Sarı kart gören Brezilyalı Adriano ise yine hayal kırıklığı yarattı'' dedi. 
     Tuttosport ise ''Emre de Davids de varlıklarını gösterdi'' başlığını kullandı. 
     Tuttosport'un değerlendirmesinde, Emre'nin dün geceki performansı ise şu cümlelerle özetlendi 
     ''İtalya Kupası'nın Mancini'ye göreve hazır hale getirdiği oyunculardan biri olan Emre, sahanın en iyisiydi. İnter'de 4 yıldır onun gerçek rolünün ne olduğu çözülemedi. Sol kanattan yola çıkıp ilerlediğinde kendi bölgesinde mi değil mi bir türlü anlaşılamıyor. Ama gerek kanatta gerekse orta alanın göbeğinde nitekim ikinci yarıda Adriano'nun oyuna girişiyle pozisyon da değiştirdi , gerçekten seyredilesi bir oyun çıkarıyor. Pozisyon oluştururken titiz çalışıyor. Gerçekleştirici olarak ise 36. dakikada küçük bir büyüyle İnter'i 2-0 öne geçmesini sağladı.'' 

     
</TEXT>
</DOC>
