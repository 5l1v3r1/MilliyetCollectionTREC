<DOC>
<DOCNO> 324545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur41.html </URL>
<DATE> 2005/03/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ABD Büyükleçisi Edelman'ı protesto 
</HEADLINE>
<TEXT>

     Emeğin Partisi EMEP üyesi bir grup, ABD'nin Ankara Büyükelçisi Eric Edelman'ı Suriye ile ilgili yaptığı açıklamaları nedeniyle protesto etti. 
     Keneddy Caddesi'nden ABD'nin Ankara Büyükelçiliği'ne yürümek isteyen EMEP üyeleri, caddenin Atatürk Bulvarı girişinde Çevik Kuvvet polisinin kurduğu barikatla durduruldular. 
     EMEP üyeleri ''Edelman Sınır dışı Edilsin'' yazılı pankart açarak hükümet ile ABD aleyhine sloganlar attılar. 
     EMEP Ankara İl Yöneticisi İbrahim Akkaya, okuduğu basın açıklamasında, ''ABD'nin Suriye üzerindeki diplomatik baskısını arttırmak için Türkiye'nin dış politikasını belirlemeye çalıştığını'' ileri sürdü. 
     ABD'nin, Suriye'yi başka ülkelerin içişlerine karışmakla suçladığını ifade eden Akkaya, ''Büyükelçi Edelman, Cumhurbaşkanı'na Suriye'ye gitmeyin diyebilme cüretini gösterebilmiştir'' dedi. 
     Türkiye'nin yüzde 88'inin ABD karşıtı olduğunu öne süren Akkaya, ABD Büyükelçisi Edelman'ı istemediklerini söyledi. 
     Büyükelçi ve ABD aleyhine sloganlar atan gruptakiler, basın açıklamasının ardından toplu olarak uzaklaştılar. 
     
</TEXT>
</DOC>
