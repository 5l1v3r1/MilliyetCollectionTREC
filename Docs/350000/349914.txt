<DOC>
<DOCNO> 349914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun15.html </URL>
<DATE> 2005/06/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD Türkiye Avrupa'nın ötesine, bize bakmalı 
</HEADLINE>
<TEXT>

     ABD Dışişleri Bakan Yardımcısı Robert Zoellick, ''Türkiye'nin, şu anda bir kriz içinde bulunan AB'nin ötesine bakması ve yüzünü özellikle ABD'ye daha fazla dönmesi gerektiğini'' söyledi. 
     Zoellick, Washington'da Dışişleri Bakanı ve Başbakan Yardımcısı Abdullah Gül'ün de katıldığı Türkiye-ABD ilişkileri konulu bir konferansta yaptığı konuşmada, ''Türkiye'nin AB'nin ötesine bakması ve küresel bir tutum benimsemesi çok önemli'' dedi. 
     Amerikan diplomasisinin ''iki numaralı ismi'' olan Zoellick, ''Avrupa anayasası projesinde karşılaşılan güçlüklerin, Türkiye gibi yeni ülkelerin bütünleşme süreci için yeni gelişmeler ortaya çıkardığını'' belirterek, ''Sanırım, Avrupalıların bunu kendi aralarında halletmeleri, sonuçlarının ne olacağını ve nasıl yeniden başlanacağını görmelerinin zamanı geldi'' diye konuştu. 
     Washington'un Türkiye'nin AB'ye üyeliğine verdiği desteği anımsatan Zoellick, ancak ikili ilişkilerin, AB'ye üyelik çabalarla sınırlı olmayacak kadar önemli olduğunu belirtti. 
     Amerikan Dışişleri Bakan Yardımcısı Zoellick, ''Türkiye'nin AB ile ilişkileri çok önemli, ancak bu, içinde dünyadaki ağırlığı yadsınamayacak ABD'nin de bulunduğu küresel bir işbirliğiyle tamamlanmalı'' diye konuştu. 
     Zoellick, ülkesinin Ankara ile ilişkilerini de Irak savaşından daha geniş bir çerçevede değerlendirmek istediğini belirterek, sözlerini şöyle sürdürdü 
     ''Benim düşüncem, 5, 10 veya 15 yıl sonra başlıca gelişme kaynakları, ABD ve gelişmiş ülkelerde bulunmaya devam edecek. Avrupa ve Japonya önemli olmayı sürdürecek, ancak nüfus ve diğer nedenlerden ötürü eski rollerini oynayamayacak, Çin, Hindistan ve Güneydoğu Asya gittikçe önemlerini artıracak. Avrupa, Ortadoğu ve Asya bağlantısındaki Türkiye, Avrupa ve ABD ile iyi ilişkiler kurmalı, ancak 360 derecelik bir görüş açısına sahip olmalı.'' 
     
</TEXT>
</DOC>
