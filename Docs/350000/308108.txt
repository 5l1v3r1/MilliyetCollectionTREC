<DOC>
<DOCNO> 308108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur35.html </URL>
<DATE> 2005/01/20/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
İstanbul'da usulsüz kesim yapan 23 kişi hakkında işlem yapıldı 
</HEADLINE>
<TEXT>

     İstanbul Büyükşehir Belediyesi zabıta ekiplerince kent genelinde yapılan denetimlerde, belirlenen yerler dışında kurban kesen 23 kişi hakkında işlem yapıldı, açık alanlarda kurban kesmek isteyen 7 kişi engellendi. 
     Büyükşehir Belediyesi Zabıta Müdürü Mustafa Tahmaz, AA muhabirine yaptığı açıklamada, Edirnekapı'daki Zabıta Müdürlüğü biriminde oluşturulan Kurban Hizmetleri Koordinasyon Merkezi'nce, kentteki denetimlerin gün boyunca sıkılaştırılarak yürütüldüğünü söyledi. 
     Tahmaz, oluşturulan toplam 425 kişilik 125 zabıta ekibinin, İstanbul genelindeki 1500 ana arter ile 49 meydanda denetimler yaptığını kaydetti. Tahmaz, ayrıca vatandaşlardan gelen 114 şikayetin değerlendirildiğini ve kurban kesimiyle ilgili herhangi bir olumsuzluğa izin verilmemesine çalışıldığını ifade etti. 
     Mustafa Tahmaz, denetimler sırasında, belediyelerce belirlenen yerler dışındaki park, bahçe, yeşil alan ve cadde gibi açık alanlarda kurban kesimi yapan 23 kişi hakkında tutanak tutularak yasal işlem başlatıldığını bildirdi. 
     Açık alanlarda kurban kesmek isteyen 7 kişinin de engellendiğini belirten Tahmaz, zabıta ekiplerinin denetimleri sırasında kesilen kurbanların cadde, sokak ve yeşil alanlara bırakılan 1246 torba atık ve sakatatının toplandığını kaydetti. 
     Tahmaz, zabıta ekiplerinin bayram boyunca denetimlerini sürdürerek, hayvanları koruma ve çevreyle ilgili yasalara aykırı yapılacak kurban kesimlerini engelleyeceğini bildirdi. 
     
</TEXT>
</DOC>
