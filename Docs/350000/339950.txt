<DOC>
<DOCNO> 339950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur16.html </URL>
<DATE> 2005/05/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
HSYK'dan Yalçınkaya’ya "kınama", Çalışkan'a "yer değiştirme" cezası... 
</HEADLINE>
<TEXT>

     Hakimler ve Savcılar Yüksek Kurulu HSYK , eski Balıkesir Cumhuriyet Savcısı Suat Çalışkan’a "yer değiştirme" ve Kazan Cumhuriyet Savcısı Ercan Yalçınkaya’ya da "kınama" cezası verdi. 
     Adalet Bakanlığı Teftiş Kurulu Çalışkan ve Yalçınkaya hakkındaki soruşturma raporunu tamamladı. 
     Raporları görüşen HSYK, daha önce soruşturmanın selameti açısından geçici olarak Malatya’ya cumhuriyet savcısı olarak atadığı eski Balıkesir Cumhuriyet Savcısı Suat Çalışkan’a Hakimler ve Savcılar Kanunu’na göre "yer değiştirme" cezası verdi. 
     Kurul, eski Yargıtay Genel Sekreter Yardımcısı, halen Kazan Cumhuriyet Savcısı olan Ercan Yalçınkaya’ya da yine aynı kanuna göre "kınama" cezası verilmesini kararlaştırdı. 
     Çalışkan’ın Balıkesir’de görev yaptığı sırada Sedat Peker grubuna bir maden ocağı ihalesinde yardım ettiği iddiasıyla "yer değiştirme" cezası aldığı öğrenildi. 
     Yalçınkaya’ya da Peker grubunun bir adamı ile ilişkisi bulunduğu iddiasıyla "kınama" cezası verildiği bildirildi. 
     Çalışkan ve Yalçınkaya, HSYK’nın bu kararının yeniden görüşülmesi talebinde bulunabilecekler. HSYK’nın kararını değiştirmemesi halinde, 2 savcının, 12 kişiden oluşan İtirazları İnceleme Kurulu’na itiraz 
     hakkı da bulunuyor. Bu itirazlar reddedilirse disiplin cezaları kesinleşecek. Bu aşamadan sonra HSYK, Çalışkan’ın yeni görev yerini belirleyecek. Hakimler ve Savcılar Kanunu disiplin cezalarını "uyarı, kınama, yer değiştirme ve meslekten ihraç" olarak düzenliyor. 
     
</TEXT>
</DOC>
