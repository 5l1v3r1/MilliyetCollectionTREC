<DOC>
<DOCNO> 301535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun27.html </URL>
<DATE> 2004/12/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Schröder, 'Bush'la ne konuşacaksınız ' sorusunu şöyle yanıtladı... 
</HEADLINE>
<TEXT>

     Almanya Başbakanı Gerhard Schröder, Ortadoğu sorununun teröristlere, ''iğrenç hedefleri için kitleleri kazanma imkanı'' yarattığını söyledi. 
     Başbakan Schröder, Stern dergisine verdiği demeçte, ABD Başkanı George W. Bush'un Berlin ziyareti sırasında kendisiyle neler konuşacağı şeklindeki bir soruyu şöyle yanıtladı 
     ''Almanya ile Amerika arasındaki ilişkilerin iyi işlediğini göstereceğiz ve Avrupa ile Amerika'nın Ortadoğu sorununun çözümü için birlikte neler yapabileceklerini konuşacağız. Ortadoğu sorunu, teröristlere, iğrenç hedefleri için kitleleri kazanma imkanı yaratıyor.'' Irak'ta süren çatışmaların da tüm bölgenin istikrarı açısından büyük bir sorun olduğunu ifade eden Schröder, İran'ın nükleer programıyla ilgili bir soru üzerine de, Almanya'nın, Fransa ve İngiltere ile birlikte bu tür sorunların diplomatik yollardan çözülebileceğini ispatladığını belirtti. 
     Genelde iç politika ve kendi yaşantısıyla ilgili soruları cevaplayan Schröder, 2006 yılında yapılacak genel seçimleri yeniden kazanmak istediğini ve bu seçimlerde Birlik partilerinin CDU CSU başbakan adayının bu kez Hıristiyan Demokrat Birlik Partisi CDU Genel Başkanı Angela Merkel olacağına inandığını söyledi. 
     Siyasi kariyerinden sonra yeniden avukatlık mesleğine dönebileceğini belirten Schröder, 2004 yılının kendisi açısından çok zor bir yıl olduğunu, ancak hiçbir zaman istifa etmeyi düşünmediğini kaydetti. 
     Önemli kararlar aşamasında çoğu zaman geceleri uyuyamadığını ifade eden Schröder, en çok etkilendiği olayların başında Sosyal Demokrat Parti SPD genel başkanlığından ayrılmasının geldiğini, bu konuda açıklama yaparken ağlayan eşini gördüğünü ve kendisinin içinden de ağlamak geldiğini söyledi. 
     Başbakan Schröder, ''2004 yılında aldığı en akıllıca kararın ne olduğu'' sorusuna karşılık, ülke çapında yoğun tepki görmesine rağmen sağlık ve sosyal alanda yapılan reformlarda diretmesi olduğunu belirtti. 
     Schröder, ''2004 yılında aldığı en kötü karar'' ile ilgili bir soruyu da, ''Bu konuda konuşmaktan hoşlanmam, hele bir de kamuoyuna açık olursa'' şeklinde cevapladı. 
     
</TEXT>
</DOC>
