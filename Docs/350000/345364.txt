<DOC>
<DOCNO> 345364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy08.html </URL>
<DATE> 2005/05/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan Birileri müzakare sürecine çomak sokmak isteyebilir ama hazırız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, bazı çevrelerin, arızi durumları gerekçe göstererek ve hep bu arızi durumlar üzerine odaklanarak, Türkiye’nin temel tercihlerini zaafa uğratmayı arzu ediyor olabileceklerini belirterek, "AB sürecinde karşılaştığımız, muhtemelen bundan sonra da karşılaşabileceğimiz belli durumlar, tam üyelik tercihimizi sürekli tartışma gündeminde tutmamıza yol açmamalıdır" dedi. 
     Erdoğan, partisinin TBMM Grup toplantısında yaptığı konuşmada, Türkiye’nin, kendi istikametinde, kendi dinamikleriyle bölgesel ağırlığını ve nüfuzunu artıran bir ülke olma yolunda ilerlediğini söyledi. 
     İç ve dış gelişmelere bakarak dile getirdiği bu iyimserlik tablosunun, zemini olmayan bir iyimserlik değil, gerçek verilerle güçlenen bir iyimserlik olduğunu kaydeden Erdoğan, şunları söyledi 
     "Kuşkusuz, tabii seyri içinde hayatın değişen yüzü yeni durumlar, öngörülmemiş olaylar çıkarıyor karşımıza. Olaylar, yeni durumlar ne olursa olsun eğer duruşunuz, istikametiniz sağlam ise olayların akışı ve yönü sizin istikametinizi belirlemiyor, aksine sizin istikametiniz olayların rengini belirliyor. Bakınız iktidara geldiğimiz günden bu yana çok, ama çok büyük sınavlardan geçtik. Allah’a şükürler olsun hiçbir sınavdan milletimizin başını önüne eğdirecek, bizi mahcup edecek bir sonuçla çıkmadık. Yaptığımız işlerin tamamı bereketlendi. 
     Bir noktaya dikkatlerinizi rica ediyorum kuşkusuz insanız, kusurdan arındırılmış değiliz hatalarımız olabilir masum yaratıklar değiliz. 
     Bize düşen, milletimizle aynı kalp atışlarına, aynı hissiyata sahip olmaktır. İnanın hesaplara sığmayan, grafiklere yansımayan başarıları da beraberinde getirdi. Yeter ki sabırla, azimle, arzuyla çalışalım. Yeter ki size şahitlik edecek toplumun itibarı, saygınlığı, mutluluğu, memnuniyeti her şeyden önemli olsun." 
     
     "TÜRKİYE’NİN KIRILAN ŞEVKİ" 
     Erdoğan, Türkiye’ye sonuna kadar güvenerek yola çıkmış bir kadro olduklarını ifade ederek, Türkiye’nin dinamizmini, heyecanını, gücünü, gerek yurtiçindeki gerek yurtdışındaki seyahatlerinde müşahhas biçimde gördüklerini söyledi. 
     Bu heyecan, bu dinamizm ve bu gücün, hükümetin ve partilerinin heyecanını da sürekli büyüttüğünü ifade eden Erdoğan, sözlerini şöyle sürdürdü 
     "Şunu rahatlıkla ifade edebilirim ki AK Parti’nin belki de en büyük başarısı, Türkiye’nin kırılan şevkini tamir etmesi, milletin psikolojisine sinen karamsarlığı dağıtması ve umudu harekete geçirmesidir. Yerleşiklik kazanan istikrar zemininde, Türkiye artık geleceğe güvenle bakmakta, milletin özgüveni psikolojik bir üstünlüğe dönüşmektedir. 
     Milletin özgüveni, Türkiye’nin kendi tercihleri istikametinde kararlılıkla yürümesi bakımından büyük önem arz etmektedir. Bu çerçevede, yolumuza çıkan arızi engelleri de demokratik süreçler içinde siyasetin gücüyle ortadan kaldırmak kolaylaşmaktadır. Bazı çevreler, arızi durumları gerekçe göstererek ve hep bu arızi durumlar üzerine odaklanarak, Türkiye’nin temel tercihlerini zaafa uğratmayı arzu ediyor olabilirler. 
     Bugünlerde özellikle AB çerçevesinde yürüyen tartışmaların bir kısmı, bu arzunun tipik bir örneğini oluşturmaktadır. AB sürecinde karşılaştığımız, muhtemelen bundan sonra da karşılaşabileceğimiz belli durumlar, tam üyelik tercihimizi sürekli tartışma gündeminde tutmamıza yol açmamalıdır." 
     
     AB 
     Erdoğan, AB’ye tam üyeliğin toplumuyla devletiyle Türkiye’nin temel tercihlerinden birisi olduğunu hatırlatarak, Türkiye’nin bu tercihi yaptığında uzun bir yolculuğa çıktığının şuurunda olduğunu ifade etti. "Bu uzun yolculukta Türkiye, önemli bir mesafe kat etmiş ve kararlı duruşuyla iyi bir noktaya gelmiştir" diyen Erdoğan, 3 Ekim 2005 tarihi itibariyle da müzakere sürecinin resmen başlayacağına 
     dikkati çekti. Erdoğan, şöyle konuştu 
     "Bu konuda Türkiye olarak hiçbir endişemiz yoktur. Birileri buna çomak sokma gayretinde olabilir ama hükümet olarak hazırlıklıyız, çalışmalarımız devam ediyor. Teknik olarak ekibimiz hazır, siyasiler olarak bizler de çalışma gayretindeyiz. Bu süreci olumsuz etkileme gayretinde olanlar boşuna gayret sarfediyorlar. Bizler dersimizi iyi çalıştık, yapılması gereken neyse onu yapıyoruz. Son iki yıl ne yaptıysak, yapmaya devam edeceğiz." Müzakere sürecinin, Türkiye’nin geniş bir perspektif içinde kendini yeniden okumasına ve belli eksiklerini gidermesine karşılık geleceğini anlatan Erdoğan, şöyle konuştu 
     "Tabii ki bu süreçte sorun olarak nitelendirebileceğimiz durumlarla karşılaşmamız muhtemeldir. Ancak bunlar, Türkiye’nin temel tercihini, yani AB’ye tam üyelik hedefini asla zaafa uğratmayacaktır. 
     Burada engellerle karşılaşabiliriz. Başkaları karşılaştı, bizler de karşılaşabiliriz. 42 yıllık süreçte sesi çıkmayanların, kalkıp da şimdi farklı ses çıkarmalarını anlamak mümkün değildir. Siyaset, bu tür sorunları çözmenin ana vasıtasıdır. AK Parti vasıtasıyla siyaset bunu yakalamış ve 40 yıldır çözülemeyen sorunları çözmüştür. 
     Siyaset, bütün ihtimallere açık bir sorun çözme sanatı olarak, temel tercihlerimize ulaşmamızın da yolunu açacaktır. Eğer her sorunda temel tercihlerimizin doğruluğunu yeniden tartışacaksak, zaten siyasete gerek yoktur. Bakın o zaman avara kasnak gibi dönüp dolaşırsınız. Biz bunu netice almak için yapıyoruz. Biz bunu Kıbrıs’ta ve Irak’ta gösterdik. 
     İşte siyaset, temel tercihlerimize, hedeflerimize yürürken karşılaşacağımız problemleri çözebildiğimiz ölçüde kıymetli bir faaliyettir. AB’ye tam üyelik, temel tercihlerinden biridir. Ve Türkiye siyaseti, bu süreçte ortaya çıkması muhtemel arızi durumların üstesinden gelebilecek özgüvene ve kabiliyete sahiptir. Bundan kimsenin şüphesi olmasın. 
     Sözlerimin başında ifade ettiğim gibi aslolan istikametinizdir, kendinize güvenmek en önemli güçtür milletimizle aynı yöne bakıyorsak bu işi başardık demektir. Milletimizle aynı istikamete bakıyoruz." Türkiye’nin dünya ile ilişkilerine de dikkati çeken Başbakan Erdoğan, şunları kaydetti 
     "Bakınız, düne kadar Türkiye’nin Irak politikası olup olmadığını sorgulayanlar, Irak Başbakanı’nın yurtdışına ilk seyahatini Ankara’ya yaptığında, acaba bu ziyareti nasıl yorumladılar. Keza Filistin Devlet Başkanı Abbas ilk ziyaretini Ankara’ya yaptığında aynı çevrelerin ne düşündüğünü öğrenemedik. İşte bütün bunlarla Türkiye Cumhuriyeti Hükümeti’nin neyi, nasıl yürüttüğünü anlamamız daha kolay olacaktır. 
     Bunun için davul-zurna, davul tokmakla dolaşmanın anlamı yok. Mesele netice almaktır. Neticeleri tek tek alıyoruz." 
     
</TEXT>
</DOC>
