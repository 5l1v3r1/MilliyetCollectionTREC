<DOC>
<DOCNO> 332819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo20.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Klişeler ne demek ister 
</HEADLINE>
<TEXT>


YAKAN TOP Nilay YILMAZ 


Maçtan önce ya da maçtan sonra yapılan röportajları bilirsiniz... Aynı cümleyi değişik isimlerden defalarca duymak mümkündür. Ezbere konuşulur... Bu maç unutulur, diğer maça bakılır hakemin kararlarına saygı duyulur... Biz de sporcu arkadaşlarımızın ve yöneticilerimizin aslında ne demek istedikleri konusunda kafa yorduk. Bir şeyler bulduk 
Benim gol atmam önemli değil Özel prim almam önemli. 
Bu maçı unuttuk Dün ne yediğimizi, hatta takımımızın adını da unuttuk. Takımca bunadık, hafıza kaybı yaşıyoruz. 
Takımda arkadaşlık ortamı çok iyi Hep beraber sabahlara kadar barlarda dolaşıp kafayı çekiyoruz. 
Kımızı karttan dolayı herkesten özür diliyorum Ayrıca 8 yaşındayken kırdığım vazodan dolayı annemden, istemeden kalbini kırdığım ortaokul aşkım Müge'den de özür diliyorum. 
Bu maça kafa olarak çok iyi hazırlandık Ama ayak olarak hazırlanamamışız, kaybettik. 
Sadece ve sadece 3 puanı düşünüyoruz Hatta saplantı oldu, yemeden içmeden kesildik. Uyku uyuyamıyoruz, hepimizin psikolojisi bozuldu. 
Bizler profesyonel topçularız, hoca ne görev verirse onu yaparız Mesela ben bu hafta hocanın pazar alışverişini yapacağım. Başka bir takım arkadaşım da hocanın evini boyayacak. 
Yediğimiz erken gol motivasyonumuzu bozdu Keşke uzatmalarda yeseydik, o zaman görürdünüz siz bizi. 
Bu takım kesinlikle ligde kalacak Ha olur da düşersek, 2. ligde kalacak. Bir şekilde kalacak. 
Bu galibiyeti bu büyük taraftara armağan ediyoruz Galibiyet onların, primler bizimdir. 
Hakemin kararlarına saygılıyız Ama lehimize verdiklerine daha çok saygılıyız. 

Kadınlara nasıl aşık olduysam futbola da öyle aşık oldum Ansızın, sorgulamadan, getireceği acıları bir nebze bile düşünmeden... 
Nick Hornby 


Haberiniz var mı 

1978 yılında İtalya'nın İngiltere'yle öğleden sonra yaptığı eleme maçını, ne İtalyan ne de İngiliz televizyonları naklen yayınlamaya casaret edebildi. Çünkü birçok kişinin maçı seyretmek için işini bırakacağını düşünmüşlerdi. 



O nasıl olacak 
Ligin bitimine 7 maç kaldı. Fenerbahçe bir maçını kazanıp, deplasmanda oynayacağı maçların hepsini berabere bitirse şampiyon olur. 
Ziya Şengül - Star 

Di 
Beşiktaş taraftarı ne güzel şarkı yapmıştı Del Bosque döneminde. "Ölüyorum ölüyorum, yanıyorum yanıyorum" diye. Di mi 
Turgay Şeren - Futbol Pazarı, NTV 

Skorsala bakalım 
Trabzonspor, Gaziantep maçından sonra oyunsal olarak iyi gözükmüyordu. 
Hami Mandıralı - Futbol Pazarı, NTV 

Espritüel Çakar 
İlker Yasin İto diye bir oyuncunun Fenerbahçe ile anlaştığı yolunda iddialar var. İto kim 
Ahmet Çakar İstanbul Ticaret Odası. 
3.Devre, Kanal D 

Seneye inşallah 
Beşiktaş doğdu ama biraz geç doğdu .. 
İlker Ateş - Pas Fotomaç 

Elektriği alırsa çarpar 
Carew, elektriği almadığı zaman, elektrik direği gibi sahada dikili durur. 
Adnan Menderes Aybaba - Star 

Geçmiş zaman olur ki... 

2002 Dünya Kupası'nda Brezilya Milli Takımı'nın efsane ismi Ronaldo ile birlikte şampiyonanın yıldızı olan, Galatasaray'ın çalımlarıyla bilinen ismi Hasan Şaş anlatıyor 
"Yimpaş Yozgatspor'la kendi sahamızda oynuyorduk. İlk yarıyı 1-0 önde kapadık. 60. dakikada Hagi sakatlandı. Oyuna devam edecek durumda değildi. Lucescu'dan kendisini oyundan almasını istedi. Saha kenarına doğru yürümeye başladı. Ancak hakem Bülent Uzun, yardımcısının değişiklik için kaldırdığı bayrağı görmedi. Haliyle oyun devam etti. 
İşte ne olduysa ondan sonra oldu. Ergün, Hagi'ye pasını verdi. Hagi aldı. Topa bastı. Beklemeye başladı. Sonra birden topu önüne doğru attı. Yuvarladı. Başını kaldırdı... Hızlandı... Dripling yapmaya başladı. Hızla rakip kaleye indi. Başını kaldırdı. Sakat olan sol ayağıyla topun altına girdi. Vurdu... Usta, ustalığını göstermiş oldu... 
Golün sevincini yaşamadan alkışlar arasında çizgiye yaklaştı. Soyunma odasının yolunu tuttu... 
Selam olsun sana büyük usta..." 


</TEXT>
</DOC>
