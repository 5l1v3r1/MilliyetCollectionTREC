<DOC>
<DOCNO> 341892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy23.html </URL>
<DATE> 2005/05/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP'li Fırat Öcalan konusunda kararı Türk yargısı verecek 
</HEADLINE>
<TEXT>

     AKP Genel Başkanı Yardımcısı Dengir Mir Mehmet Fırat, AİHM’in Öcalan kararının esasa değil usule ilişkin olduğunun altını çizerek, yeniden yargılama konusunda kararın siyasiler değil, yargı tarafından verileceğini ve yargılamaya kadar olan sürecin bir yılı bulabileceğini söyledi. 
     AKP Genel Başkanı Yardımcısı Dengir Mir Mehmet Fırat, düzenlediği basın toplantısında AİHM Büyük Dairesi’nin Öcalan ile ilgili önceki kararı onaylayarak adil yargılamanın ihlal edildiği kararını verdiğini kaydetti. 
     Kararın, esastan değil, usulden bir bozma olduğuna işaret eden Fırat, "Türkiye Cumhuriyeti hukuk devletidir ve hukukun gereği neyse yapılacaktır. Türkiye Cumhuriyeti bir hukuk devletidir ve bundan herkes emin olmalıdır. Bu dosya yeniden açılsa da açılmasa da milletin vicdanında kapanmış bir dosyadır. Dünya, bir teröristin dosyasına yeniden bakmak istiyorsa yargı bağımsızdır. Terör üzerinden Türkiye’ye son bir kötülük yapılmasına bu millet izin vermeyecektir" dedi. 
     Fırat, karar üzerinden provakasyon yapılmasına izin vermeyeceklerini, konunun sadece AKP’nin değil, bütün kurumlarıyla devletin bir meselesi olduğunu, bunun tersine davrananların davranışlarının bedelini ödeyeceğini söyledi. 
     Fırat, kararın Türkiye’nin AB hedefini ve milli birliğini bozamayacağını da belirtti. 
     AİHM’in kararının bir sürecin başlangıcı olduğunu ve uzun süreceğini kaydeden Fırat, yeniden yargılama kararı verilmesi halinde bunun başlangıcı için sürecin bir yılı alabileceğini söyledi. Fırat, "AKP olarak bu süreçte siyasi olarak her türlü girişimi yapacağız" dedi. Fırat, AİHM’in kararı doğrultusunda yapılması gerekenlere siyasilerin değil, yargının karar vereceğini, yargının kararı kabul etmeyip yeniden yargılama yapmaması durumunda konunun Avrupa Bakanlar Komitesi’ne gideceğini söyledi. Anayasa’nın 90’ıncı maddesine göre, AİHM’in kararlarının iç hukukun üzerinde olduğunu anımsatan Fırat, yargının kararı kabul ederek yeniden yargılamayı yapabileceğini, bunun tersine bazı yasa değişikliği ihtiyacının ortaya çıkması halinde buna da siyasiler olarak karar vereceklerini söyledi. 
     Öcalan’a, tazminat ödenmesinin söz konusu olmayacağını ifade eden Fırat, Kara Kuvvetleri Komutanı Orgeneral Yaşar Büyükanıt’ın Kuzey Irak’tan Türkiye’ye bombalı PKK’lıların sızmasının süreci nasıl etkileyeceğinin sorulması üzerine de güvenlik güçlerinin bu konuda gerekli tecrubeye sahip olduğunu, bu tür girişimleri sonuca ulaşmadan engelleyebildiklerini vurguladı. 
     
</TEXT>
</DOC>
