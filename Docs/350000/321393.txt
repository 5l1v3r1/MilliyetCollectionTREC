<DOC>
<DOCNO> 321393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/yercan.html </URL>
<DATE> 2005/03/07/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bencilliğin faturası 
</HEADLINE>
<TEXT>



Yoklukla bencilliğin kol kola girip çelme taktığı ve çaresiz bıraktığı bir Trabzon vardı, Gaziantep deplasmanında. Sakat ve cezalı futbolcuları nedeniyle iskeleti bozulan Bordo - Mavili ekip, bir darbe de sadece bedenleriyle sahada olan "yok"larından yedi. 
Boş kaleye attığı golün dışında hiçbir varlık gösteremeyen kaptan Fatih, "başrol" oynadı dünkü yokların başında. Ne markajdan sıyrılabildi, ne oyuna girebildi. Ayağına gelen her topu ezdi. Bir de anlamsız "bencillik" hastalığına yakalanmıştı kaptan. Bulduğu her fırsatta sağ ve sol kanattan yaptığı ortalarla kendisine pozisyon yaratan Yattara'yı inatla yok saydı, görmezlikten geldi. Antep ağlarına gönderdiği ilk golde pozisyonun mimarı ve yaratıcısı Yattara'yı dışlayıp, sevincini sadece Gökdeniz ile paylaşması dikkatlerden kaçmadı. Teknik Direktör Şenol Güneş, özellikle takım içinde yaşanan ve artık su yüzüne çıkmaya başlayan bu tip sendromlara bir an önce müdahale etmeli ve çözüm üretmelidir. 

Derin darbe 
Trabzon'u yarışa ortak eden isimlerden Gökdeniz de alışıldık görüntüsünden çok uzaktı. Hüseyin ve Lee Young'ın yokluğu orta saha organizasyonunun bozulmasına ve oyun üstünlüğünün rakibe geçmesine neden oldu. 
Gaziantepspor kupada farklı bir skorla yenildiği Trabzon'dan rövanşı böylece alırken, Antep'te ummadığı üç puan bırakan Trabzonspor, şampiyonluk yarışında derin bir yara aldı, ikincilik umutlarına bile darbe vurdu. 
Hakem Cem Papila, yerinde müdahaleler ve gösterdiği kartlarla oyun kontrolünü elinde tutarak başarılı bir maç yönetti. 



</TEXT>
</DOC>
