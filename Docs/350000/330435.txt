<DOC>
<DOCNO> 330435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy28.html </URL>
<DATE> 2005/04/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çiçek Siyasi partiler ve seçim yasaları değişmeli 
</HEADLINE>
<TEXT>

     Adalet Bakanı Cemil Çiçek, Siyasi Partiler ve Seçim yasalarının, siyasetin finansmanı ve yurtdışındaki seçmenlerin oy kullanmasını teşvik edici hükümleri kapsayacak şekilde değiştirilmesinin zorunlu olduğunu bildirdi. Çiçek, bunu Hükümetin değil, TBMM Uzlaşma Komisyonu ya da oluşturulacak özel bir komisyonun yapmasında yarar gördüğünü söyledi. 
     Bakan Çiçek, TBMM Genel Kurulu'nda, AK Parti Tokat Milletvekili Resul Tosun'un, seçim dönemi gelmeden Siyasi Partiler ve Seçim yasalarının ''Herhangi bir siyasi parti ya da kişinin çıkarları dikkate alınmadan değiştirilmesi gerektiğine'' ilişkin yaptığı gündemdışı konuşmayı yanıtladı. 
     Bu yasaların Hükümetin değil, Parlamento'nun kendisi tarafından hazırlanan metinler doğrultusunda değiştirilmesi gerektiğini ifade eden Çiçek, ''Bunda bir zaruretin olduğunu ben de şahsen kabul ediyorum'' dedi. 
     Türkiye'de siyasi yaşamın partiler üzerine oturduğunu belirten Çiçek, şunları söyledi 
     '' Siyasi yaşamın vazgeçilmez unsurları siyasi partilerdir , deriz. Partiler ne kadar güçlü olursa ne kadar kurumsallaşırsa ne kadar vatandaşla ilişkisi sağlam temellere oturursa o zaman demokrasi biraz daha kurumsallaşır, demokrasiden beklenen faydaların azami ölçüye çıkarılması mümkün olur. Ama Türkiye'de büyük ölçüde partilerin dışındaki sebeplerle yeteri kadar kurumsallaşamaması nedeniyle bu şikayetler meydana geliyor. Demokratik siyasi hayat içinde siyasi partiler ve seçim yasaları önemli yasalardır.'' 
     
     ''SEÇİM YASALARI ENSTRÜMAN'' 
     Seçim yasalarının ''İstikrar, katılım ya da başka beklentiler'' esas alınarak hazırlanabildiğine dikkati çeken Çiçek, ''Bu yasa bir enstrümandır. Bunun niçin ve nasıl kullanılacağı önemlidir'' dedi. Siyasi tercihlerin seçim yasalarının hazırlanmasında büyük rol oynadığını ifade eden Çiçek, bugüne kadar bu değişikliklerin seçim ortamında yapılması nedeniyle daha çok Meclis'teki çoğunluğun isteklerini yansıtan düzenlemeler içerdiğini belirtti. 
     Çiçek, seçimlere 2.5 yıllık bir süre bulunduğunu, bu sürede iki yasanın ''enine boyuna incelenerek, aceleye getirilmeden'' değiştirilebileceğini söyledi. Bu amaçla TBMM'deki Uzlaşma Komisyonu'nun çalıştırılmasında yarar bulunduğunu bildiren Çiçek, bunun gerçekleşememesi durumunda özel bir komisyonun bu değişikliği hazırlayabileceğini kaydetti. 
     
     SİYASETİN FİNANSMANI 
     Bu değişiklikler yapılırken yurtdışında yaşayan seçmenlerin oy kullanmalarını teşvik edecek düzenlemelerin yanı sıra siyasetin finansmanına ilişkin hükümlerin getirilmesi gerektiğini de kaydeden Çiçek, sözlerini şöyle tamamladı 
     ''Türkiye'de yozlaşmanın, kirliliğin, devlete, siyasete, partilere olan güvensizliğin temelinde belki de siyasetin finansmanı yatıyor. Bu, hem partilerin hem de adayların harcamaları açısından Batı ülkelerinde olduğu gibi bir çerçeveye kavuşturulmalı. Bu yapılmadığı sürece her defasında harcamalar nedeniyle siyaset kurumu yıpranıyor. Bu konuda bir ittifakımız varsa vakit geçirmeden bu konularda demokratik standardı Türkiye'ye kazandıracak çalışmanın yapılmasında fayda bulunmaktadır.'' 
     
</TEXT>
</DOC>
