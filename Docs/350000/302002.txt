<DOC>
<DOCNO> 302002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur41.html </URL>
<DATE> 2004/12/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
13 yıl sonra gelen tahliye... 
</HEADLINE>
<TEXT>

     Yasadışı Dev-Sol örgütü adına eski İstanbul DGM Cumhuriyet Başsavcısı Yaşar Günaydın ile emekli Orgeneral Adnan Ersöz'ün de aralarında bulunduğu çok sayıda kişinin öldürülmesi ve yaralanması eylemlerinden sorumlu tutulan 3 sanık, haklarındaki müebbet ağır hapis cezasının Yargıtay'ca 2. kez bozulmasının ardından tahliye edildi. 
     İstanbul 9. Ağır Ceza Mahkemesi'ndeki duruşmaya, tutuklu sanıklar Yasemin Okuyucu ve Metin Dikme katıldı. Davanın diğer tutuklu sanığı Bayram Kaya ise duruşmaya gelmedi. 
     Duruşmada söz alan Yasemin Okuyucu'nun avukatı Behiç Aşçı, Ceza Muhakemesi Kanunu'nda CMK tutukluluk süresinin 7 yıl olarak belirlendiğini kaydederek, müvekkilinin 13 yıldır tutuklu olduğu gözönüne alınarak tahliyesine karar verilmesini istedi. 
     Yasemin Okuyucu, Metin Dikme ve Bayram Kaya'nın, tutuklu kaldıkları süre gözönüne alınarak tahliyelerine karar veren mahkeme heyeti, duruşmayı erteledi. 
     
     DAVANIN GEÇMİŞİ 
     Kaldırılan İstanbul 1 No'lu DGM, yasadışı Dev-Sol Örgütü üyesi oldukları ve bu örgüt adına eski İstanbul DGM Cumhuriyet Başsavcısı Yaşar Günaydın ile emekli Orgeneral Adnan Ersöz'ün de aralarında bulunduğu 12 kişinin öldürülmesi, çok sayıda kişinin yaralanması ve çeşitli yerlerin bombalanmasından dolayı Yasemin Okuyucu, Metin Dikme ve Bayram Kaya'yı, 26 Haziran 1998 tarihli duruşmada TCK'nın 146 1. maddesi uyarınca ''devletin anayasal düzenini silah zoruyla yıkmaya teşebbüs etmek'' suçundan idam cezasına çarptırmıştı. 
     Bu cezanın Yargıtay tarafından ''usul'' yönünden bozulması üzerine tekrar yargılanan sanıklar, aynı suçtan dolayı bu kez müebbet ağır hapis cezaları almışlardı. 
     Yargıtay'ca yeniden incelenen karar, daha önceki bozma kararına uyulduğu halde, kararın denetime olanak sağlayacak şekilde gerekçeli olmasının gözetilmediği, Metin Dikme'nin avukatının, müvekkilinin işkence gördüğüne dair iddialara ilişkin sunduğu Avrupa İnsan Hakları Mahkemesi kararıyla ilgili gerekli araştırmanın yapılmadığı ve Şark Sigorta'ya yönelik eylem evrakının da celp edilmediği gerekçeleriyle 2. kez bozulmuştu. 
     Dava dosyası, DGM'lerin kaldırılmasından dolayı yargılamanın yeniden yapılması için İstanbul 9. Ağır Ceza Mahkemesi'ne gönderilmişti. 
     
</TEXT>
</DOC>
