<DOC>
<DOCNO> 325950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy41.html </URL>
<DATE> 2005/03/22/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Coşkun Pancar ekmeyenler, şeker fabrikalarına pancar satamaz 
</HEADLINE>
<TEXT>

     Sanayi ve Ticaret Bakanı Ali Coşkun, pancar ekmeyen vatandaşların, düşük fiyattan alacakları pancarı şeker fabrikalarına satamayacaklarını söyledi. 
     TBMM Genel Kurulu'nda bazı milletvekilleri, Bakan Coşkun'un cevaplandırdığı sorularına yeterince açıklık getirilmediğini ileri sürerek, sorularını yenilediler. 
     Şeker pancarı kotası, kantarların kapatılması ve tarım sigortası konularındaki soruları cevaplandıran Bakan Coşkun, şeker pancarı ekmeyen üreticilerin dışında hiç kimsenin şeker fabrikasına pancar satamayacağını bildirdi. 
     Pancar üreticilerinin müstahsil olarak kayıtlı olduğunu anımsatan Bakan Coşkun, ''Kendi kotasını doldurmak için başka çiftçilerden pancar satın alanları tespit ettik. Ekmeye ve satmaya yetkisiz kişiler varsa müfettiş gönderip tespit etmeye çalışırız'' diye konuştu. 
     
     KANTARLARIN KAPATILMASI... 
     Bakan Coşkun, kantarların yolsuzluk veya usulsüzlük nedeniyle kapatılmadığını, yüzlerce kantarın 5-10 kişi çalıştırılmak amacıyla açıldığını kaydetti. 
     Önceki hükümetlerle Dünya Bankası ve IMF ile yapılan anlaşmalar gereği 7 şeker fabrikasının özelleştirilme kapsamına alındığını kaydeden Coşkun, ''Yapılan çalışmalar sonucu hazineye 3 dönem hiç yük getirmeden kara geçildi. Fabrikalarımızı önce güzelleştirip, sonra özelleştiriyoruz. Verimi arttırılarak kara geçiriyoruz. Bu da özelleştirilmedeki değerini arttırıyor'' diye konuştu. 
     Coşkun, deprem nedeniyle çalıştırılmayan Adapazarı Şeker Fabrikası'nın ise 144 trilyon liralık borcunun kardan düşülerek özelleştirilmeye sunulduğunu bildirdi. 
     Tarım Sigortası konusunun Cumhuriyet tarihinde çok önemli bir atılım olduğuna da değinen Bakan Coşkun, tasarının komisyonlarda görüşülmeye devam ettiğini, kısa sürede Genel Kurul'a sevk edileceğini kaydetti. 
     
</TEXT>
</DOC>
