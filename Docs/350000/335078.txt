<DOC>
<DOCNO> 335078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun12.html </URL>
<DATE> 2005/04/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Eski Başbakan Rabin'in anıtına gamalı haç çizildi 
</HEADLINE>
<TEXT>

     İsrail'de, 1995'te suikasta kurban giden eski Başbakan İzak Rabin'in Tel Aviv'deki anıtı, bu ay içinde ikinci kez saldırıya uğradı. Anıtın üzerine sprey boya ile gamalı haç çizildi. 
     İsrail Radyosu'nun haberine göre, polis olayı araştırıyor. Tel Aviv'deki Rabin Meydanı'nda bulunan anıtın yanı sıra kentteki bir lokantanın ve bir hahamın evinin duvarlarına tehditkar sloganlar yazıldı. 
     İzak Rabin, Filistinlilerle yaptığı barış görüşmelerine karşı çıkan aşırı milliyetçi bir Yahudinin silahlı saldırısında hayatını kaybetmişti. 
     Öte yandan, Yedioth Ahronoth gazetesinin haberine göre, Rabin'e suikasttan hapiste bulunan Yigal Amir, nişanlısı ile görüşmesine izin verilmediği gerekçesiyle açlık grevine başlayacağını söyledi. 
     Ayalon Cezaevi'nde bir hücrede tutulan ve 24 saat kameraların gözetimi altında bulunan Yigal Amir'in nişanlısı Larissa Trimbobler de ''Biz de herhangi bir çift gibi birlikte olmak istiyoruz. Kameraların önünde bile olsa'' dedi. 
     
</TEXT>
</DOC>
