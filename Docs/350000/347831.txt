<DOC>
<DOCNO> 347831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko34.html </URL>
<DATE> 2005/06/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Özince Karnede notlarınız iyiyse geçemeyeceğim diye hayıflanır mısınız 
</HEADLINE>
<TEXT>

     Türkiye İş Bankası Genel Müdürü Ersin Özince, Fransa'daki AB anayasası referandum sonuçlarının Türk bankalarının uluslararası finans piyasalarıyla ilişkilerini, dış ticaretteki ilişkilerini etkilemediğini bildirdi. 
     Özince, İş Bankası'nın uluslararası piyasalardan sağladığı 700 milyon dolarlık kaynağa ilişkin basın toplantısının ardından AA muhabirinin Fransa'daki referandum sonuçlarının Türk piyasalarına etkisine ilişkin sorusu üzerine, günübirlik piyasaları belki ilgilendirdiğini, ancak esasa dair işleri etkilemediğini söyledi. 
     Ersin Özince, şu görüşleri dile getirdi 
     ''Gördüğünüz gibi, Türk bankalarının uluslararası finans piyasalarıyla ilişkilerini, dış ticaretteki ilişkilerimizi etkilemediği apaçık. Günlük borsalar da zaten çeşitli haberlerle, işte o oldu, bu oldu , siyasi, sosyal, iktisadi gelişmelerle yönleniyor. Tabii ki onların bir değeri vardır, ama bizim gibi işadamlarını günlük olaylar çok fazla etkilemiyor. Yeter ki onlar tutunup da olumsuzluklar zamana yayılmasın. O konunun da satın alındığını düşünüyorum. 
     Ayrıca Türkiye bu konudaki taahhütlerini yerine getirmede bir problemi olmuş bir ülke değil ki. Karnenizde notlarınız iyi ise siz sınıfı geçemeyeceğim diye hayıflanır mısınız. İyi, meydanda yani.'' Bu arada, Ersin Özince basın toplantısı sırasında, referandum sonuçlarının anımsatılarak, üyelikle ilgili gelişmelerin sekteye uğramasının kredi maliyetlerini olumsuz etkileyip etkilemeyeceğine ilişkin bir soruyu da yanıtladı. 
     ''Türkiye'nin hedeflerinin AB'nin çok daha ötesinde saptanması ihtiyacı olduğu kanaatindeyim'' diyen Özince, Türkiye'nin AB standartlarını mutlaka ideal olarak alması gerektiğini, ancak Türkiye'nin ödevinin çok daha büyük olduğunu söyledi. 
     Türkiye'nin çok genç bir nüfusa sahip, çok daha ciddi iç ve dış siyasal, ekonomik konuları olan bir ülke olduğuna işaret eden Özince, ''AB tek idealdir'' demenin yetmeyeceğini, doğru olan yolda, en iyi standartları hedef alarak, kendi ayakları üzerinde, kendine, ilişkilerine güvenerek, istikrarlı şekilde yoluna devam etmek, giderek temposunu artırmak ve global rekabette öne çıkmak durumunda olduğunu kaydetti. 
     Özince, ''AB, iyi izlenmesi, uyulması gereken, çıpa niteliğindeki standartları içermekle beraber Türkiye'nin AB ile ilgili gelişmelerin olumsuz taraflarından da etkilenmemesini hep beraber sağlamak durumundayız'' dedi. 
     İş Bankası'nın bir ticari müessese olarak tamamen ilişkileri ile önceki günkü gelişmelerin tam tersine Kasım ayında yapılan işlemin 0.70 baz puan daha altında bir borçlanma gerçekleştirdiğini, krediyi veren, garanti eden, alan tarafların memnun olduğunu kaydeden Özince, ''AB ve bütün dünya alemiyle ilişkilerini Türkiye çok özenle geliştirmelidir. Bu konudaki taahhütlerine de ciddiyetle riayet etmelidir, ama bunlara ciddiyetle uyduğu halde yine birtakım olumsuz gelişmeler, AB ile ilgi ilgili olabilir, yöresinde olabilir, ülkesinde olabilir, bunları da mutlaka derhal olumluya çevirmek için kendisine düşenleri yapıp, kendine güvenmek durumundadır'' diye konuştu. 
     Özince, bir başka soru üzerine, uzun vadeli kaynakları arttıkça, uzun vadeli kredilendirmeleri de daha rahat yapabildiklerini, ayrıca daha ucuz fonlarla daha ucuz kredi verme olanağının da doğduğunu bildirdi. 
     
     KREDİ MALİYETLERİNDE UCUZLAMA 
     Genel Müdür Yardımcısı Aykut Demiray da bir soru üzerine, bu yıl sendikasyon kredisi de alacaklarını bildirdi. Demiray, ''Bu yıl iki tane sendikasyonumuz var. Birinin vadesi Ağustos'ta geliyor. Onunla ilgili çalışmalarımız devam ediyor'' dedi. 
     Demiray, ister garantili, ister garantisiz olarak kredi risklerinin bu kadar uzun vadeli ve düşük faizle satın alınması işleminin gerçekleştirilebilir hale gelmesinin not edilmesi gereken önemli bir husus olduğunu vurguladı. 
     Türkiye'ye ilginin büyük olduğunu ifade eden Demiray, bundan sonra gerçekleştirilecek işlemlerin önceki işlemlere nazaran epey ucuz olacağının göründüğünü bildirdi. 
     Yılın ikinci yarısında borçlanma faaliyetlerini sürdüreceklerini kaydeden Demiray, varlığa dayalı menkul kıymet ihracı alanları dışındaki ürünleri, piyasaları da kullanacaklarını ifade etti. 
     
</TEXT>
</DOC>
