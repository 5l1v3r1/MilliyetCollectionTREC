<DOC>
<DOCNO> 332646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo30.html </URL>
<DATE> 2005/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Eski Devlet Bakanı Yılmaz Şikenin nedeni kulüplerin parasızlığıdır... 
</HEADLINE>
<TEXT>

     Devlet eski Bakanı Mehmet Ali Yılmaz, ''Şike, teşvik, haksız rekabet ve doping gibi olayların nedeni kulüplerin çaresizliği ve parasızlığıdır'' dedi. 
     Türk sporunda şiddet, şike, rüşvet ve haksız rekabet iddialarının araştırılarak alınması gereken önlemlerin belirlenmesi amacıyla kurulan TBMM Araştırma Komisyonu Devlet eski Bakanı Mehmet Ali Yılmaz'ı dinledi. 
     Yılmaz, toplantı sonrasında yaptığı açıklamada, sporda ve futbolda yaşanan son olayların kulüplerin yapısındaki yanlışlıklardan ve profesyonel yönetici eksiklğinden kaynakladığını belirterek, ''Bu olayların yaşanmaması için nitelikli yöneticilerin kulüp idaresine getirilmesi ve kulüplerin de bir şirket gibi yönetilmesi gereklidir. Kulüplerin de bir yasası olmalıdır. Gerçek profesyonellik sistemi oturduğunda, tüm aksaklıklar da peş peşe düzelecektir'' diye konuştu. 
     Türkiye'de ilk kez oluşturulan araştırma komisyonun incelenmeyecek konu bırakmayacağına inandığını ifade eden Yılmaz, şöyle devam etti 
     ''25 yıldır sporun ve futbolun içinde yaşadıklarını ve gördüklerimi komisyona ilettim. İnanıyorumki komisyondan çıkacak sonuç, genel kurulda Türk sporu ve futbolu için yeni yaptırımlar getirecek. Sözü edilenler, sözü edilemez olacak. Türk toplumu, gençliği bu sayede daha iyiye doğruya ve yükseğe çıkacak. Ancak hangi yasa olursa olsun, sorunlar sıfıra indirgenemez. Yararı şudur ki bu konularda gelişmiş ülkeler seviyesine çıkarız.'' 
     
     İDDAA OYUNU VE ŞİKE SÖYLENTİLERİ 
     Mehmet Ali Yılmaz, Akçaabat Sebatspor-Kayserispor maçı öncesi yaşananların çirkin şeyler olduğunu ifade etti. 
     Olaya sadece Akçaabat Sebatspor yönünden bakılmaması gerekliliğine dikkati çeken Yılmaz, ''Bu olay İddaa Oyunu ile ilgili olarak provakatif bir gösteri de olabilir'' diye konuştu. 
     Yılmaz, Türkiye'de şike ve benzeri olayların bulunup bulunmadığıyla ilgili olarakta, ''Bu kadar çok konuşuluyor ve bu kadar çok duman çıkıyorsa, gerçek bir tarafı da vardır'' diyerek sözlerini tamamladı. 
     
</TEXT>
</DOC>
