<DOC>
<DOCNO> 306935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun16.html </URL>
<DATE> 2005/01/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hatemi Ebadi'nin güvenliğini garanti ediyoruz 
</HEADLINE>
<TEXT>

     İran Cumhurbaşkanı Muhammed Hatemi, Nobel Barış Ödülü sahibi İranlı avukat Şirin Ebadi'nin ''güvenliğini garanti ettiklerini'' söyledi. 
     Şark gazetesinin haberine göre, Hatemi Senegal ziyareti sırasında yaptığı açıklamada, ''Cumhurbaşkanı olarak Ebadi'nin sağlığı ve güvenliğini garantiye almış bulunuyorum. Ebadi tanınmış bir hukukçudur, kendine sorun çıkarabilecek bir girişimde bulunduğunu sanmıyorum'' dedi. 
     Ebadi'nin kendini nasıl savunacağını bilen biri olduğunu söyleyen Hatemi, ''Umarım kendisi için herhangi bir sorun çıkmaz. Ebadi'nin mahkemeye çağrılması normal bir gelişmedir ve normal yollarla çözülecektir. Ben gerçekten insan haklarına inanıyorum ve İran ile diğer ülkelerde insan haklarının uygulanması için her zaman çağrıda bulundum'' diye konuştu. 
     Bu arada, Ebadi İran Öğrenci Haber Ajansı'na yaptığı açıklamada, avukatlarının mahkemeye başvurusu üzerine bir kişinin kendisi hakkında şikayette bulunduğunun ortaya çıktığını, bunun da Yargı Erki yetkilileri tarafından doğrulandığını söyledi. 
     Kendisiyle ilgili kişisel şikayetin, genellikle siyasi ve güvenlik konularına bakan Devrim Mahkemesi'nin değil Kamu Mahkemesi'nin görev alanına girdiğini söyleyen Ebadi, ''Bir kişinin şikayeti üzerine hakkımda dava açıldığını düşünürsek, Yargı Erki'ni adliyenin taraflı davrandığı konusunda dikkatini çekmek isterim. Bu yüzden Devrim Mahkemesi'ne çağrılmam yasaların açıkça çiğnediğini göstermektedir'' dedi. 
     Ebadi şöyle devam etti 
     ''Şimdiye kadar bu tür şikayetlere Devrim Mahkemesi'nde bakılmamıştır ve ilk defa böyle bir davanın adliye tarafından Devrim Mahkemesi'ne verildiğine tanıklık ediyoruz. Yargıçlar için en önemli değer yasalara uymak ve tarafsız davranmaktır.'' Ebadi Reuters'a yaptığı açıklamada da Tahran Devrim Mahkemesi'nin çağrısına uymadığı için ''tutuklanmaya karşı hazır olduğunu'' söyledi. 
     Yargı Erki'nin dün mahkemeye gitmediği için hakkında yazılı tutuklama emri çıkarmasından korkup korkmadığı sorusuna Ebadi, ''Bu ülkede her şey mümkün'' yanıtını verdi. 
     Öte yandan İnsan Hakları İzleme Örgütü, ''Tahran Devrim Mahkemesi 14. şubesinin, Ebadi ile ilgili tutuklama tehdidinin İran'da bütün insan hakları savunucuları için risk oluşturduğunu'' açıkladı. 
     Örgütün Ortadoğu ve Kuzey Afrika masası sorumlusu Sarah Leah Whitson, ''İran hükümetinin İran'da insan hakları alanında sesi çıkan birkaç kişiden biri hakkında sessiz kalması kaba bir girişimdir. Nobel Barış Ödülü sahibi biri bile tehdit edilebiliyorsa o zaman hiç kimsenin güvenliği yoktur'' dedi. 
     Dışişleri Bakanlığı sözcüsü Hamid Rıza Asefi de Ebadi'nin bir kişinin şikayeti üzerine mahkemeye çağrıldığını, suçlu bulunsa bile 400 bin ila 500 bin riyal yaklaşık 45 ila 60 dolar para cezasına çarptırılmasıyla konunun çözüleceğini söyledi. 
     İran'da kadın ve çocuk hakları alanında yaptığı çalışmalarla 2003 yılında Nobel Barış Ödülü'nün kazanan ilk Müslüman kadın Ebadi, Devrim Mahkemesi'ne çağrılmış, ancak hangi suçlamayla karşı karşıya olduğu konusunda bilgilendirilmediği için mahkemeye gitmemişti. 
     
</TEXT>
</DOC>
