<DOC>
<DOCNO> 335904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko53.html </URL>
<DATE> 2005/04/22/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Hafif ticari araçlara ÖTV şoku 
</HEADLINE>
<TEXT>

     Otomotiv Sanayii Derneği OSD Genel Sekreteri Prof. Dr. Ercan Tezer, Gümrük Müsteşarlığı'nın hem insan hem eşya taşımaya yönelik hafif ticari araçları ''binek'' gruba almasının yaratacağı fiyat artışlarının pazarda meydana getireceği olumsuz koşullar nedeniyle, yılda 70-75 bin adetlik üretim kaybının oluşacağını söyledi. 
     Prof. Dr. Tezer, konuyla ilgili olarak AA muhabirine yaptığı açıklamada, oluşacak aşırı fiyat artışları nedeniyle bu araçların satılamayacağını belirterek, ''Bu araçlardan stoklarda yerli ve ithal 30-40 bin adet var. Bunlar bayinin elinde kalacak, inanılmaz bir risk. Bunlar satılıncaya kadar, bu tür araçların üretimi de durur. Bu kararla, yılda 70-75 bin adetlik üretim kaybı olacak'' dedi. 
     Geçen yıl Türkiye'de bu sınıfta 176 bin araç üretildiğini ve büyük bölümünün yurtdışına satıldığını dile getiren Prof. Dr. Tezer, şunları söyledi 
     ''Yeni yapılan yatırımların da konusu bu araçlar. Şimdi bu araçlara yeni vergi geliyor. Bu tipteki yerli üretim araçlar, iç pazarda, otomobildekinin tersine yüzde 60'ın üzerinde bir pazar payına sahip bulunuyor. Otomotiv sanayi, Türkiye'deki satışlarda, bu pazarda hala etkin. Ancak, şimdi etkin olduğu pazarda gücünü kaybediyor.'' Üretim kaybı nedeniyle oluşacak istihdam gerilemesini, boyutunun büyüklüğü nedeniyle düşünmek bile istemediklerini bildiren Prof. Dr. Tezer, şöyle dedi 
     ''29 Nisan'da Yatırım Danışma Konseyi toplantısına katılacak olan bazı küresel düzeydeki otomotiv şirketlerinin üst düzey yöneticileri, yatırım niyetlerini açıklayacaklardı. Ancak, böyle bir toplantı öncesinde, vergilerin dramatik şekilde değiştiği bir pazarda yatırım yapmak bir yana, mevcut yatırımların devamı dahi tartışma konusu olacaktır.'' 
     
     YÜKSEL MERMER 
     Otomotiv Distribütörleri Derneği ODD Başkanı Yüksel Mermer de, hafif ticari araçların binek sınıfına alınmasının yanlış bir karar olduğunu savunarak, şöyle konuştu 
     ''Yanlışlık olduğunun herhalde onlar da farkındadır. Hafif ticari araç ticari araçtır, binek değildir. Dolayısıyla yorumda büyük bir yanlışlık olduğundan, ÖTV artışı da yersiz. Bunun uygulamada mutlaka düzeltileceğine inanıyorum. Bu kararın uygulanması, satışları olumsuz etkileyeceği kesin. Şunu unutmamak gerekir, vergi yüksek olduğunda tahsilat artacak diye bir şey yok. Vergi ne kadar yüksek olursa tahsilat da o kadar az olur.'' Edinilen bilgiye göre, otomotiv sektörü temsilcileri, önümüzdeki hafta başında, konuyla ilgili olarak Ankara'da çeşitli temaslarda bulunacaklar. 
     
</TEXT>
</DOC>
