<DOC>
<DOCNO> 319526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun05.html </URL>
<DATE> 2005/03/01/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Latin Amerika'da yeni bir solcu lider... 
</HEADLINE>
<TEXT>

     Latin Amerika'da giderek artan solcu liderlere, bugün Uruguay Devlet Başkanı Tabare Vazquez katılıyor. 
     Sosyalistler, komünistler ve Tupamara gerillalarını da kapsayan geniş bir sol koalisyonunun adayı olarak seçimleri kazanan Tabare Vazquez, bugün yemin ederek görevine başlayacak. 
     Böylece Brezilya'da Luiz Inacio Lula da Silva, Venezuela'da Hugo Chavez, Arjantin'de Nestor Kirchner'den sonra, 31 Ekim'de yapılan seçimleri kazanan Vazquez de bölgedeki solcu liderler arasındaki yerini alacak. 
     Vazquez, görevi merkez çizgideki Jorge Batlle'den devralacak. Batlle yönetiminde ülke, bölgede ABD'ye en yakın müttefik durumundaydı. Vazquez ise Küba ile 2002'de kesilen diplomatik ilişkileri yeniden kurmayı planlıyor. 
     Vazquez, yemin törenine, sağlık sorunları yüzünden Küba lideri Fidel Castro'nun katılamayacağını açıkladı. 
     Törende, ABD'den de Çalışma Bakanı Elaine Chao yer alacak. 
     
</TEXT>
</DOC>
