<DOC>
<DOCNO> 314162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy17.html </URL>
<DATE> 2005/02/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal öğrenci affını yorumladı Popülist bir düzenleme 
</HEADLINE>
<TEXT>

     CHP Genel Başkanı Deniz Baykal, ''bir siyasi partinin, bir takım insanların talebini, popülist bir özlemi dikkate alarak düzenleme yapmasının çok ciddi bir sorumsuzluk olduğunu'' ifade ederek, ''Düzenleme yapılırken konuyla ilgili kurumun hesabının, kitabının dahil edilmesi lazımdır. Onun mütalaasının, düşüncesinin esas alınması lazımdır'' dedi. 
     Baykal, Hak-İş Genel Başkanı Salim Uslu'yu kabulünde, ''2000-2001 öğretim yılından sonra üniversitelerden her ne sebeple olursa olsun atılan ve kendi isteği ile ilişiği kesinlere yeni haklar getiren yasa teklifiyle'' ilgili soruları yanıtladı. 
     CHP Genel Başkanı Baykal, Türkiye'de af kavramından rahatsızlık duyduklarını ifade ederek, ''Türkiye'de ciddiyet ortadan kalktı, kural ortadan kalktı. Türkiye ağlaşan bir toplum haline gelmeye başladı. İnsanlar görevlerini, sorumluluklarını yerine getirmekte ihmal içine giriyorlar ve bir süre sonra ağlaşarak, 'bizi affedin' diye ortaya çıkıyorlar. Bu Türkiye'de bir yaşam tarzı haline geldi'' diye konuştu. 
     Türkiye'de 1980'den beri bunun eğitim alanındaki 8'nci ya da 10'ncu af girişimi olduğunu ve bunun devamının da geleceğini belirten Baykal, ''O zaman kuralları değiştirelim. Ciddi bir toplum olacaksak, ilkeleri koyalım ve gereğini yapalım'' dedi. 
     İkide bir af çıkarılarak cezaevlerinin boşaltıldığını ve sokakların güvensiz hale getirildiğini, daha sonra da bundan şikayet edildiğini anlatan Baykal, şöyle konuştu 
     ''Üniversiteyle ilgili, öğrencilerle ilgili bir düzenleme yapılırken, bir siyasi olarak, kendisine yapılan müracaatları bir takım insanların talebini, popülist bir özlemi dikkate alarak düzenleme yapması çok ciddi bir sorumsuzluktur. 
     Böyle bir konuda düzenleme yapılırken, konuyla mutlaka ilgili kurumun hesabının kitabının dahil edilmesi lazımdır. Onun mütalaasının, düşüncesinin esas alınması lazımdır. Üniversite ne diyor bu konuda Kimsenin üniversiteye düşüncesini sorduğu yok. 'Biz affettik, sen ona göre kendini tanzim et'. Biri öyle, biri böyle istiyor diye ilkelerin ortadan kaldırılmasına ciddi tepki duyuyoruz. Burada, kural dışına kaçma, kollama, himaye duyguları var. Bunlarla ciddi eğitim politikaları bağdaşmaz. Üniversiteleri tehdit edecek olaylar yanlıştır.'' 
     
</TEXT>
</DOC>
