<DOC>
<DOCNO> 317031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonyas02.html </URL>
<DATE> 2005/02/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hollywood'un ''Bir deri, bir kemik'' yıldızları... 
</HEADLINE>
<TEXT>

     Hollywood'un pek çok ünlü yıldızı yaptıkları diyetler nedeniyle ideal kilolarının çok altına düşerek sağlıklarını tehlikeye sokuyor. 
     US Weekly dergisinin son sayısı, ölüm diyetleri yapan Hollywood'un birbirinden zayıf ünlülerine yer verdi. 
     Anoreksia yiyememe hastalığı ve blumia yediklerini çıkarma hastalığı nedeniyle rahatsızlanarak hastaneye kaldırılan Mary-Kate Olsen bu ünlülerin başında geliyor. Tedavi altına alındığında 40 kilo olan Olsen, gördüğü tedavinin ardından 45 kiloya çıktı. Bebek yaşta ''Ev Dolusu'' adlı diziyle şov dünyasına adımını atan 1.57 boyundaki oyuncunun tedavisinin sonuç verdiği ve ideal kilosuna ulaşmasına az kaldığı belirtildi. 
     Oyuncunun sözcüsü Michael Pagnotta, aktrisin sağlığının giderek düzeldiğini belirterek, ''Tedavisi sürüyor ve ikizi Ashley ile film çalışmalarını da sürdürüyor. Mary-Kate, gördüğü tedavinin ardından sosyal hayata da yeniden dönmek için çaba sarfediyor'' dedi. 
     Oyuncunun bir arkadaşı da dergiye Mary-Kate Olsen'ın terapisinin sürdüğünü ve her hafta kendisine sağlıklı yeme alışkanlığını veren bir uzmanla görüştüğünü açıkladı. 
     ''The Simple Life'' programının sunucusu Nicole Richie de aynı dertlerden muzdarip. Tedavi görerek kilo aldığını ifade eden Richie bunun sonucunda 46 kiloya ulaştığını belirtti. 
     
     ''DİYET YAPMIYORUM, SADECE KİLO ALMIYORUM'' 

     Ekranlara veda eden ''Sex and the City'' dizisinin ''Carrie Bradshaw'' karakteri Sarah Jessica Parker da kelimenin tam anlamıyla ''bir deri, bir kemik'' sanatçılardan. 
     Çocuk doğurmasına rağmen zayıflığıyla dikkati çeken 1.65 boyundaki Parker sadece 47 kilo. Yapısının kilo almaya müsait olmadığını ve kesinlikle diyet yapmadığını savunan sanatçı, ''Ben kilo almayan bir insanım. İnanın bana özel bir şey yapmıyorum'' açıklamasında bulundu. 
     Genç aktris Kate Bosworth da 1.70 boyunda olmasına karşın sadece 55 kilo. Hayatı boyunca zayıf olduğunu vurgulayan Bosworth kilo alırsa mutlu olacağını söylemekten de çekinmiyor. 
     Sunucu Kelly Ripa ise, ''evet zayıf görünüyorum, ama aslında daha kiloluyum'' diyerek sağlıksız görüntüsüne ilginç bir savunma getirdi. 
     Yine Hollywood'un en zayıf oyuncularından Selma Blair da zayıf görüntüsünü çok hareketli olduğu için kilo almamasına bağladı. 
     
     35 YILDIR BLUMIA İLE BOĞUŞUYOR 

     Sinema sanatına yıllarını veren ve sağlıklı yaşam videoları ile bir dönem bütün kadınların idolü olan bir isim de blumia rahatsızlığıyla boğuşuyor. 
     Oscar ödüllü yıldız Jane Fonda da 35 yıldır bu rahatsızlıktan muzdarip olduğunu açıkladı. Bu şok açıklamasıyla herkesi şaşırtan 67 yaşındaki Fonda, durumunu itiraf etmesiyle de takdir topladı. 

     
</TEXT>
</DOC>
