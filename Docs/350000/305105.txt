<DOC>
<DOCNO> 305105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko21.html </URL>
<DATE> 2005/01/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ömer Dinçer 'Ben değiştim mi ne kadar değiştim' buna bakılmalı 
</HEADLINE>
<TEXT>

     Başbakanlık Müsteşarı Ömer Dinçer, ülkede değişimi yapması gereken, ancak tepki koyan ve bu değişimden asıl en çok etkilenecek olanın ''tepe yöneticiler'' olduğunu ifade ederken, ''değişim onlardan başlamalı'' dedi. 
     Dinçer, Dünya Bankası ve DPT tarafından, Etap Altınel Oteli'nde düzenlenen ''Stratejik Planlama ve Performans Bütçeleme'' konulu seminerde yaptığı konuşmada, stratejik yönetime geçişin hiç de kolay olmayacağını, eleştirilere maruz kalacağını tahmin ettiklerini ifade etti. 
     ''Bu değişimi yapması gerekenler biziz'' diyen Dinçer, şöyle devam etti 
     
     ''ÜLKE, ETKİN VE VERİMLİ YÖNETİME SAHİP DEĞİL'' 

     ''Ama bu değişime tepki koyanlar da biziz. Aslında bu değişimden en çok etkilenecek olanlar da biziz. Yani tepe yöneticileri ama en çok karşı koyanlarda onlar olacak. Değişim onlardan başlamalı. Ankara'da herkesin bildiği bir şey var. Bu ülke, etkin ve verimli bir yönetime sahip değil, yönetim anlayışımız çok geleneksel, rekabet eden bir yönetim ve toplum yapısına sahip değiliz.'' Buna karşılık herkesin aklından, ''değişmesi gerekenin bir başkası olduğu'' görüşünün geçtiğine işaret eden Dinçer, şöyle konuştu 
     ''Askeri toplum düşünüyor ki, sivil toplum veya siyasi toplum değişmeli. Siyasi toplum biliyor ki bürokratik toplum değişmeli, bürokratik toplum düşünüyor ki askeri bürokrasi değişmeli veya tersine öne sürersek, Maliye Bakanlığı biliyor ki Milli Eğitim Bakanlığı değişmeli, Milli Eğitim Bakanlığı biliyor ki DPT değişmeli.'' 
     
     ''DEĞİŞİMİN BAŞLAMA NOKTASI BİZİZ, BENİM'' 

     Dinçer, değişimin başlama noktasının bu olmadığını belirtirken, şunları kaydetti 
     ''Değişimin başlama noktası biziz, benim. Eğer ben değişirsem, başkası da değişecektir. Hiç kimsenin bir başkasını değiştirmeye hakkı yok. Hiç kimsenin, bir başkasından değişmesini bekleme hakkı da yok. Hiç kimsenin sen değiştin mi diye sormaya da hakkı yok. Ben değiştim mi ne kadar değiştim buna bakmalıyız. Ancak kendisi değiştiğinde, bu ülkede bir şeyler değişebilir diye düşünülmeli.'' 
     
     -''BÜROKRASİDE, AMACA DAYALI HİYERARŞİ OLMALI'' 

     Bugüne kadar hep olanla uğraşıldığını ve olmuş olana bakılarak performans ölçülmeye çalışıldığını belirten Dinçer, stratejik yönetimle 10 yıl sonra ne olması gerektiğinin ortaya konulması gerektiğini söyledi. 
     Dinçer, ''kendisiyle rekabet ettiğimiz ülkeler ile aramızdaki mesafe ne durumda, mukayese etmeliyiz. Hatta en iyi olan ülke ile mesafenin ne olduğuna yardım eden bir stratejik yönetim ortaya konmalı'' dedi. 
     Dinçer, stratejik planlamanın örgütsel bir amaç hiyerarşisi olarak, ortaya konması gerektiğini anlatırken, en tepeden en aşağıya kadar her alanda amaçların, hedeflerin, normların ortaya konduğu ve herkesin buna ulaşması istenen bir yapı oluşturulması gerektiğini kaydetti. Dinçer, şu görüşleri dile getirdi 
     
     BÜROKRATİK YAPIYA ELEŞTİRİ 

     ''Halbuki bizim bürokratik yapımızda, amaca dayalı hiyerarşi, görülmüyor. Tamamen bir imtiyazlar hiyerarşisi olarak görülüyor. Aşağıdan yukarı doğru çıktıkça imtiyazların arttığı, üst kademedeki yöneticilerin aslında kamu kaynaklarını daha fazla kullandığı bir sistemi ifade eder. Aslında, yukarıya doğru çıktıkça yöneticilerin sorumluluğunun arttığı, imtiyazlarının azaldığı hedefleri gerçekleştirdiğinde, ancak orada kalabilen bir mekanizma, stratejik yönetimle gelecektir.'' İşlerin verimli ve etkin biçimde ölçülmediği ortamda, kişilerin insafına kalınacağını anlatan Dinçer, ''Bu açıdan bakıldığında zaten bugün kamu bürokrasisi, çalıştırdığı insanların insiyatifine terkedilmiş görülüyor. Ne kadar çalışırsa, ona razı olduğumuz bir çalışma sistemi içerisindeyiz. Halbuki insanların amaçları olmalı. Bu amaçların peşinden koşmalı. Başarılılarsa orada kalmalıdırlar, başarısız olmuşlar ise başka mekanizmalar üretmeliyiz'' diye konuştu. 
     
     ''STRATEJİ YÖNETİMİ, BİR ZİHNİYET DEĞİŞİMİ DEMEKTİR 

     Strateji yönetiminin bir zihniyet değişimi anlamına geldiğini ifade eden Dinçer, Türkiye'de daha çok günlük sorunlarla uğraşan, geçmişi denetleyen bir yönetim anlayışı yerine, geleceğe bakan ve önceden tahmin eden bir yönetim yaklaşımına ihtiyaç bulunduğunu söyledi. 
     Tepe yöneticilerinin, stratejik planlamanın en kritik noktasını oluşturduklarını ifade eden Dinçer, bilgi toplumunda tepe yöneticilerinin geliştirdiği, mekanizmanın ön plana çıktığını belirtti. 
     Dinçer, ''çünkü giderek daha uzman yöneticilere ihtiyaç var. Onlar ne kadar iyi olursa, çevresel etkileri ne kadar iyi analiz edebilirlerse, o kadar başarılı bir yönetime sahip olacağız anlamına gelir. Bu açıdan bakıldığında, tepe yöneticileri kendilerini çok iyi geliştirmeli'' dedi. 

     
</TEXT>
</DOC>
