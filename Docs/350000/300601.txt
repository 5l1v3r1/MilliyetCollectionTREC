<DOC>
<DOCNO> 300601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy23.html </URL>
<DATE> 2004/12/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Köy Hizmetleri Genel Müdürlüğü kaldırılıyor... 
</HEADLINE>
<TEXT>

     Köy Hizmetleri Genel Müdürlüğü'nün kaldırılması ve yürüttüğü hizmetlerin İstanbul ve Kocaeli'nde büyükşehir belediyelerine, diğer illerde il özel idarelerine devrini öngören yasa tasarısı, TBMM Plan ve Bütçe Komisyonu'nda kabul edildi. 
     Tasarı ile ''Köy Hizmetleri Genel Müdürlüğü Teşkilat ve Görevleri Hakkında Kanun''un adı ''Köye Yönelik Hizmetler Hakkında Kanun'' olarak değiştiriliyor. 
     Köy Hizmetleri Genel Müdürlüğü'nü kaldıran tasarı, genel müdürlüğün yürüttüğü hizmetleri İstanbul ve Kocaeli illerinde büyükşehir belediyelerine, diğer yerlerde il özel idarelerine devrediyor. Ancak iskan konularına ilişkin görev, yetki, personel ve kadrolar Bayındırlık ve İskan Bakanlığı tarafından yürütülecek. 
     Genel Müdürlüğün bölge müdürlükleri dahil taşra teşkilatı ile döner sermaye işletmelerine ait personeli, araç, gereç ve taşınırları ile hizmet binaları ve diğer taşınmazları, ödenekleri ile birlikte İstanbul ve Kocaeli'nde büyükşehir belediyelerine, diğer yerlerde il özel idarelerine devredilecek. 
     Merkez teşkilatı, ulusal veya bölgesel düzeyde faaliyet gösteren araştırma enstitüleri ile Tarımsal Hidroloji Araştırma ve Eğitim Merkezi Müdürlüğü'nün personeli, araç, gereç ve taşınırları ile hizmet binaları ve diğer taşınmazları da ödenekleri ile birlikte Tarım ve Köyişleri Bakanlığı'na verilecek. 
     
     KADROLAR 
     Köy Hizmetleri Genel Müdürlüğü'nde ''Genel müdür, genel müdür yardımcısı, teftiş kurulu başkanı, 1. Hukuk müşaviri, araştırma, planlama ve koordinasyon daire başkanı, anahizmet birimleri ve yardımcı birimler dahil daire başkanı, bölge müdürü'' unvanlı kadrolarda bulunanların görevleri yasanın yayımı tarihinde sona erecek. Bunlar durumlarına uygun yeni bir kadroya atanıncaya kadar eski kadrolarına ait aylık, ek gösterge, her türlü zam ve tazminatları ile diğer mali haklarını aynen almaya devam edecek ve devredildikleri kurumda ihtiyaç duyulan işlerde görevlendirilebilecekler. Diğer personel ise devredilen kadro unvanlarıyla görevlerine devam edecekler. 
     Genel müdürlük tarafından yapılmış olan sözleşmelere, devir durumuna göre ilgili idare kendiliğinden taraf sıfatını kazanacak. Genel Müdürlük leh ve aleyhine açılmış davalar ve icra takiplerinde devir durumuna göre ilgili idare kendiliğinden taraf sıfatı kazanacak. 
     Tasarı, Köy Hizmetleri Genel Müdürlüğü'nden devredilecek personel için Tarım ve Köyişleri Bakanlığı'na 108 kadro tahsis edilmesini de öngörüyor. 
     
     IMF TARTIŞMASI 
     Tarım ve Köyişleri Bakanı Sami Güçlü, milletvekillerinin soru ve eleştirilerini yanıtlarken, Türkiye'nin 2000-2001 yıllarındaki krizlerde bilincini yitirmiş bir hasta konumunda olduğunu ve ''doktor tercihi yapamaz hasta haline'' geldiğini anlatarak, ''Bu dönemde uluslararası kurumların isteği ile kimin doktor tercihi yaptığını, hangi şahısın geldiğini ve o şahısın hangi çatı altında siyaset yaptığını hepimiz biliyoruz'' dedi. 
     Bakan Güçlü'nün sözlerine tepki gösteren CHP Mersin Milletvekili Mustafa Özyürek, ''Biz basit bir takım sorular sorduk. Bu personelin ne olacağı gibi... Ama bakandan nutuk dinliyoruz. Bu komisyondaki emeklerime acıyorum. Bakan bey burada polemik yapmak istiyor'' diye konuştu. 
     Bakan Güçlü, CHP'li Özyürek'in tepkisinin gereksiz olduğunu ifade ederek, bazı milletvekillerinin IMF'nin talebi ile Köy Hizmetleri'nin kaldırıldığı yönündeki eleştirilerine cevap verdiğini söyledi. Hükümete yönelik IMF ile ilgili eleştirileri duymazdan gelemeyeceğini kaydeden Güçlü, milletin temsicilerinin soru ve eleştirilerini önemsediğini ve onlara cevap verdiğini ifade etti. 
     Tasarı üzerinde söz alan CHP Ankara Milletvekili Bayram Meral, Köy Hizmetleri Genel Müdürlüğü'nün yaptığı hizmetleri anlatarak, ''Sayın Bakan, yolu olmayan köy kalmadığını söylüyor. Bunu herhalde gelip burnunu oynatan Sementha yapmadı. Bu tasarı çalışanlar için yeni bir Marmara depremi'' diye konuştu. 
     
</TEXT>
</DOC>
