<DOC>
<DOCNO> 318489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun31.html </URL>
<DATE> 2005/02/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kırgızistan'da seçim gerginliği Belediye kuşatıldı, radyo yayını kesildi 
</HEADLINE>
<TEXT>

     Kırgızistan'da Pazar günü yapılacak seçimler öncesinde protesto gösterileri şeklinde başlayan gerginlik sürerken, bir bölgede göstericilerin belediye binasını kuşattığı bildirildi. 
     Hükümet, muhalif yayın organlarını basan bir matbaanın elektriğini keserek, seçimlere müdahale etmekle suçlanırken, Azatlık Radyosu'nun yayını da 10 Marta kadar durduruldu. 
     43'üncü Seçim Bölgesi'nde adaylıkları Bölge Seçim Komisyonu tarafından iptal edilen ve Yüksek Mahkemeye yaptıkları itirazları da reddedilen Akılbek Caparov ile Seyşenbek Bolotbekov'un taraftarları, Koçkor ilçesi belediye binasını abluka altına aldılar. Yaklaşık bin kişilik gösterici grubu, belediyenin etrafına çadırlar kurdu. 
     Bu arada Akipress'in haberine göre, adaylık başvurusu reddedilen eski büyükelçilerden Atacurt Partisi lideri Roza Otunbayeva, Koçkor'daki olayların ülke geneline yayılabileceğini söyledi. 
     Koçkor bölgesinde süren protesto gösterilerinin tüm ülkeyi etkileyebileceğine dikkat çeken düşünen Otunbayeva, ''Durumun pek iyi olmadığını gören insanlar sokağa çıkıyor. Bu protesto gösterilerini durdurmak için iptal edilen milletvekili adaylıklarını tekrar kabul edilmesi gerekiyor'' diye konuştu. 
     Seçimlerde iktidarın baskısının açıkça görüldüğünü dile getiren Otunbayeva, tüm kamu çalışanlarının bu senaryonun oyuncuları olduğunu, yargı organlarının ise tamamen iktidarın isteğini yerine getirdiğini belirtti. 
     Adaylıkların iptal edilmesini tümüyle iktidarın işi olarak niteleyen Roza Otunbayeva, ''İktidar bütün olayları muhalefete yüklüyor, toplumu yönlendirmek için muhalefet bilerek gösteriler yapıyor. Aslında bu iktidarın suçudur. Muhalefetse seçimlerin dürüst ve sakin geçmesini diliyor'' dedi. 
     
     AZATLIK RADYOSU'NUN YAYINI KESİLDİ 
     ABD'nin soğuk savaş döneminde Sovyetler Birliği'ne yönelik yayın yapmak üzere kurduğu, Sovyetlerin yıkılmasından sonra da faaliyetini sürdüren Azatlık Radyosu'nun Kırgızistan'da FM bandıyla orta ve uzun dalgadan yaptığı yayınlar kesildi. 
     Yetkililer yayının kesilmesine, ''sözleşme süresinin son ermesi ve söz konusu dalgalarda 10 Mart'a kadar frekans tahsisi ihalesine gidilecek olmasını'' gerekçe gösterirken, muhalefet olayı, seçimler öncesinde iktidarın bir baskısı olarak niteliyor. 
     Bu arada muhalif basın yayın organlarının basımının yapıldığı Kitle İletişim Araçlarını Destekleme Merkezi'ne ait matbaaya iki gündür elektrik verilmediği belirtilerek, bunun da hükümetin muhalefetin sesini kısmak amacıyla yapıldığı dile getirildi. 
     
</TEXT>
</DOC>
