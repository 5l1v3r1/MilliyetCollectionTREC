<DOC>
<DOCNO> 302297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur40.html </URL>
<DATE> 2004/12/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
ÜDS ve TUS'un tarihi belli oldu... 
</HEADLINE>
<TEXT>

     - Üniversitelerarası Kurul Yabancı Dil Sınavı'na ÜDS başvurular, 3 Ocak Pazartesi günü başlayacak. 
     ÖSYM'den yapılan açıklamaya göre, ÜDS Alman, Fransız ve İngiliz dillerinde, fen ve sağlık bilimleri ile sosyal bilimler olmak üzere üç ayrı alanda yılda 2 kez Ankara'da ÖSYM tarafından yapılacak. 
     2005-ÜDS Mart dönemi sınavı uygulama tarihi olarak 27 Mart 2005 belirlenirken, başvuru formları 3-10 Ocak 2005 tarihleri arasında üniversitelerin rektörlüklerinden alınacak ve yine aynı tarihler arasında rektörlüklere başvuru yapılacak. 
     ÜDS'den 100 üzerinden 65 veya daha fazla puan alan adaylar başarılı sayılacak. 
     Açıklamada, yabancı dil koşulunu karşılamak için doktora ve sanatta yeterlilik sınavına girecek adayların da ÜDS'ye girmeleri ve 100 üzerinden 50 veya daha fazla puan almaları gerektiği bildirildi. 
     Açıklamada, Üniversitelerarası Kurul'un 27 Nisan 2003'te yaptığı toplantıda, Lisansüstü Eğitim ve Öğretim Yönetmeliği'nin 21 ve 29. maddelerine göre doktora ve sanatta yeterlik sınavından ÜDS ile birlikte KPDS sınavının da kabulüne, doktora yeterlik sınavına girebilmek veya sanatta yeterlik çalışmasını sonuçlandırabilmek için ÜDS ve KPDS sınavlarından herhangi birinden en az 50 puan alınmasına karar verildiği kaydedildi. 
     ÜDS'ye lisans programı mezunu ile lisans programlarının son sınıfında veya son sınıftan bir önceki sınıfta okuyan öğrencilerin de girebileceği belirtildi. 
     
     TIPTA UZMANLIK SINAVI 
     2005-Nisan Dönemi Tıpta Uzmanlık Eğitimi Giriş Sınavı TUS , Öğrenci Seçme ve Yerleştirme Merkezi ÖSYM tarafından 9-10 Nisan tarihlerinde Ankara'da yapılacak. 
     ÖSYM'den yapılan yazılı açıklamaya göre, sınava 10 Ocak 2005'e kadar mezun olacak adaylar başvuruda bulunabilecek. 
     Sınav ile ilgili kılavuz ve başvurma belgeleri, Sağlık Bakanlığı il müdürlüklerine gönderilecek. Bu sınava başvurmak isteyen adaylar, 3-10 Ocak arasında Sağlık Bakanlığı il müdürlüklerinden başvurma belgesinden oluşan başvuru evrakını 7 milyon lira karşılığında alacaklar. Adaylar, kılavuzda belirtilen kurallara göre doldurdukları başvuru belgesi ve sınav ücreti olan 70 milyon lirayı bankaya yatırdıklarını belgeleyen dekontu, en geç 10 Ocak 2005'e kadar kendilerine en yakın Sağlık Bakanlığı İl Müdürlüğü'ne teslim edecekler. 
     KKTC'de oturanlar ise başvuru belgesini ''Bedrettin Demirel Caddesi No 101 Lefkoşa'' adresinden temin ederek, yine 10 Ocak tarihine kadar aynı adrese teslim edecekler. 
     Halen Türkiye'de bulunan yabancı uyruklu adaylar, Türkiye Cumhuriyeti uyruklu adaylar gibi başvuru evrakı ücretini ödemek suretiyle kılavuz ve başvuru belgelerini Sağlık Bakanlığı il müdürlüklerinden alarak başvuruda bulunabilecekler. 
     Yurtdışında bulunan yabancı uyruklu adaylar, kılavuz ve başvuru belgelerini ücret ödemeden ÖSYM'den yazılı olarak isteyebilecekler. Bu adayların sınava girebilmeleri için başvuru evrakı ve sınav ücreti olarak ''ÖSYM-TUS 3-615856-2 Yapı ve Kredi Bankası Güvenevler Şubesi Ankara-Türkiye hesabına 40 Euro ya da Türkiye Cumhuriyeti Merkez Bankası'nca konvertibilitesi kabul edilen 40 Euro karşılığı yabancı para yatırmaları gerekiyor. Bu adayların, parayı yatırdıkları bankadan alacakları banka çeki yurtdışından ya da dekontu yurt içinden başvuru belgesine ekleyerek yurtdışından başvuranlar için teleks, havale kağıdı, dekont kabul edilmez , süresi içinde ÖSYM'ye ulaşacak şekilde göndermeleri gerektiği bildirildi. 
     Açıklamalarda, başvurma belgelerine TC Kimlik Numarası da yazılıp kodlanacağından, adayların, bu numarayı şimdiden nüfus idarelerinden öğrenmelerinin yararlı olacağı kaydedildi. 
     TUS'un birinci basamağını oluşturan Yabancı Dil Sınavı, 9 Nisan 2005 Cumartesi günü saat 09.30'da başlayacak. Sınavın bu basamağında başarılı olan adaylar, 10 Nisan 2005 Pazar günü saat 13.30'da başlayacak Bilim Sınavı'na alınacak. 
     Sınav ile ilgili ayrıntılı bilgi, sınav kılavuzunda yer alacak. 
     
</TEXT>
</DOC>
