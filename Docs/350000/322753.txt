<DOC>
<DOCNO> 322753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yasam/axyas02.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmak iziyle yakalandılar 
</HEADLINE>
<TEXT>


Pelit Pastaneleri'nin ortağı Ali Ayan'ın kızı Elif Ayan'ın Jaguarını gasp eden iki zanlı, bıraktıkları parmak iziyle yakalandı. 3 kişi aranırken, zanlıları teşhis eden Elif Ayan polise teşekkür etti 

ELVAN EZBER İstanbul 

Pelit Pastaneleri'nin ortağı Ali Ayan'ın kızı Elif Ayan'a ait Jaguar marka otomobilini gasp edilmesiyle ilgili iki zanlı bıraktıkları parmak izi sonucu yakalandı. Üç kişi ise aranıyor. Elif Ayan'ın Jaguar marka otomobilinin, Etiler'de kırmızı ışıkta beklerken, boğazına bıçak dayanarak gasp edilmesine ilişkin soruşturmada, zanlıların kimlikleri belirlendi. Zeytinburnu'nda terk edilmiş olarak bulunan otomobilde yapılan incelemede parmak izleri bulundu. Karşılaştırma sonucu, parmak izlerinden birinin hırsızlıktan sabıkalı Murat Karaman'a 26 ait olduğu belirlendi. 
Gasp Büro Amirliği ekipleri bu gelişme üzerine Karaman'ın Küçükçekmece İnönü Mahallesi'ndeki evine dün gece operasyon düzenledi. Baskında, Karaman ve Sinan Yeşil 22 gözaltına alındı. 

Zanlılardan Karaman, poliste verdiği ifadesinde, "Olay gecesi beş kişiydik. Jaguarı Ahmet Kıran çaldı. Ancak, olay sırasında bıçak kullanmadı. Diğer arkadaşlarımız bir başka otomobille bizi takip ettiler" dediği öne sürüldü. Elif Ayan, dün zanlılarla yüzleştirildi. Ayan, zanlılardan Karaman'ı canlı olarak, firarda bulunan Ahmet Kıran'ı fotoğraftan teşhis etti. Emniyet çıkışında mutlu olduğu gözlenen Ayan, 'Suçluları yakaladığı için polise teşekkür ederim' dedi. 



</TEXT>
</DOC>
