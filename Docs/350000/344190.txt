<DOC>
<DOCNO> 344190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun07.html </URL>
<DATE> 2005/05/20/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Küba, bir Çek senatör ile bir Alman milletvekilini sınırdışı etti 
</HEADLINE>
<TEXT>

     Küba, bir Çek senatör ile bir Alman milletvekilini sınırdışı etti. 
     Küba’da Sivil Toplumun Geliştirilmesi Meclisi’nin toplantısı için bu ülkede bulunan onlarca Avrupalıdan Çek senatör Karel Schwarzenberg, "Polis beni otelden alarak havaalanına getirdi ve bir uçağa koydu" diyerek Küba yönetimini eleştirdi. 
     Bir zamanlar eski Çek Cumhuriyeti Devlet Başkanı Vaclav Havel’in kurmayları arasında bulunan Schwarzenberg, yasalara aykırı hiçbir şey yapmadığı halde bir ülkeden çıkarılmanın çok şaşırtıcı olduğunu belirterek, "Toplantıya çağrıldığım için tabii ki gelecektim. Bu yasalara, hatta Küba yasasına bile aykırı değil" dedi. 
     Alman meclisinde CDU CSU grubunun başkan yardımcısı Arnold Vaatz’ın da dün gece havalimanına götürülerek Avrupa’ya giden bir uçağa bindirildiği belirtildi. 
     Küba’da Sivil Toplumun Geliştirilmesi Meclisi, ekonomist Martha Beatriz Roque’nin başını çektiği Devlet Başkanı Fidel Castro’ya muhalif grupların "şemsiye örgütü" olarak çalışıyor. 
     
     AB'DEN KÜBA'YA KINAMA 

     AB Komisyonu, Küba’nın bazı Avrupa Parlamentosu üyelerini topraklarına sokmayı reddetmesi ve bu parlamenterleri sınır dışı etmesini kınadı. 
     Küba, geçen salı günü iki Polonyalı Avrupa Parlamentosu üyesini sınırdan çevirdikten sonra dün de bir Çek ve bir Alman parlamenteri sınır dışı etti. 
     Küba’da Fidel Castro rejimine muhalif olan 2003 yılında 20 yıl hapis cezasına çarptırıldıktan sonra sağlık nedenleriyle serbest bırakılan Marta Beatriz Roque, özel konutunda, bugün ve yarın, sivil topluma yönelik bir kongre düzenliyor. Roque, bu toplantıya bazı Avrupa Parlamentosu üyelerini davet etti. 
     Avrupa Parlamentosu’nun 20 kadar üyesi söz konusu toplantıya katılmak için Küba temsilciliklerinden vize talebinde bulundular. 
     Bu taleplerin reddedilmediği, ancak yanıtsız bırakıldığı belirtildi. 
     Vize almadan, diplomatik pasaportlarla Küba’ya girmeyi deneyen 4 parlamenterse sınır dışı edildi. Bu parlamenterler, Kübalıların kendilerine hiçbir açıklama yapmadıklarını, gittikleri uçakla geri gönderildiklerini anlattılar. 
     AB Komisyonu üyesi Louis Michel, bugün yaptığı açıklamada, Küba ile siyasi diyalog istediklerini, ancak Castro rejiminin bu tavrının "işleri kolaylaştırmadığını" belirtti. Michel, olayı, "kabul edilemez" olarak nitelendirdi, ancak yumuşak ve temkinli bir lisan kullandı. 
     AB, Küba’da 75 muhalifin tutuklanması üzerine, 2003 yılında bu ülkeyle diplomatik ilişkileri askıya almış, geçen ocak ayındaysa ilişkilere "6 aylık bir deneme süreci için" tekrar yeşil ışık yakmıştı. 
     AB Konseyi, haziran ayında yapılacak zirvede Küba politikasını ele alacak. 
     
</TEXT>
</DOC>
