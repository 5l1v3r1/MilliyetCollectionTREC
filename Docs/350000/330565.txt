<DOC>
<DOCNO> 330565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/ekonomi/eko02.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası kayıp trilyonların peşine düştü 
</HEADLINE>
<TEXT>


Bankada 1994'ten bu yana kayıp 6 - 7 trilyonluk fonun akıbeti araştırılıyor. Bir daire başkanı görevinden alındı 

Tarık Yılmaz 

Ziraat Bankası, 1994 - 1996 yılları arasında kaybolan yatırım fonları nedeniyle oluşan 6 - 7 trilyon liralık açığın peşine düştü. İlk kez banka müfettişlerinin 1994 - 1996 yılları arasında yaptığı denetimlerde ortaya çıkan açığın nedenini bulmak için SPK müfettişi de dahil toplam 7 müfettiş bankada harıl harıl çalışıyor. Soruşturma nedeniyle Hazine Operasyonları Daire Başkanı Ergun Kirkizoğlu görevinden alınıp merkeze çekildi. 
6 - 7 trilyon liraya ulaştığı belirtilen açık, Aralık 2004'te yapılan rutin denetimler sırasında farkedilerek soruşturma başlatıldı. 

558 bin adet fon kayıp 
Araştırma, 'bankanın fiziki olarak basıp müşteriye teslim ettiği yatırım fonu katılma belgeleriyle ilgili banka kayıtlarıyla, kasa sayımında büyük farklılıklar bulunduğu'nu saptayan 1996 tarihli rapordan başlatıldı. Bu rapordaki bigilere göre, bugün Ziraat Tahvil ve Bono fonu olarak işlem gören fonun 558 bin 260 adet katılma payı ile Başak Sigorta Fonu olarak bilinen fonun da 6 bin 440 adet payı kayıp durumda. 
Edinilen bilgiye göre, bu kayıp fonlar dolayısıyla oluşan açık 2001'de 2 trilyon liraya ulaştı. Bu tarihten sonra Aralık 2004 tarihine kadar hiçbir bilgiye rastlanmadı. Konuyla ilgili bilgi veren Ziraat Bankası Genel Müdürü Can Akın Çağlar, soruşturma yapıldığını doğrularken, teftiş sırasında farkedilen bu açığın bulunması için 4 - 5 aydır 7 müfettişin çalıştığını belirtti. 

SPK da devreye girdi 
Çağlar, konuyu SPK'ye de ilettiklerini ve açığı bulmak için bir SPK müfettişinin de çalıştığını kaydetti. Teftiş Kurulu'nun isteğiyle soruşturmanın selameti açısından Kirkizoğlu'nu görevden aldıklarını ve merkeze çektiklerini belirten Çağlar, bu görevden almanın nedenini 'mutabakatsızlığı bildiği halde çözmemesi' olarak açıkladı. 
Edinilen bilgilere göre kayıp yatırım fonları nedeniyle ortaya çıkan açık 6 - 7 trilyon lirayı buluyor. Bunun bir kısmının fiziki olarak basılan yatırım fonlarının müşterilerin bankaya iade edilmesine karşın bankanın envanterinden düşülmemesinden kaynaklanıyor. Banka kaynakları açığın tümünün bu tür teknik hatayla anlaşılamayacağını, zimmetin de ciddi bir biçimde değerlendirilmesi gerektiğine işaret ediyorlar. 


</TEXT>
</DOC>
