<DOC>
<DOCNO> 332918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko15.html </URL>
<DATE> 2005/04/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
IMF ve Dünya Bankası Yoksullukla mücadelede acil eylem lazım 
</HEADLINE>
<TEXT>

     Uluslararası Para Fonu ve Dünya Bankası'nın ortak raporunda, ''aşırı yoksulluğun azaltılması için acil eylem gerektiği'' bildirildi. 
     İki kuruluşun yarıyıl toplantıları öncesinde ortaklaşa hazırladığı yıllık 'Küresel Gözlem Raporu'nda, özellikle Sahraaltı Afrika'da yoksulluğun azaltılması yönünde kayda değer ilerleme sağlanamadığı belirtilirken, Dünya Bankası Başkanı James Wolfensohn, 'herkes için kalkınma düşüncesinin inanılırlığının tehlikede olduğunu'' vurguladı. 
     Wolfensohn, Birleşmiş Milletlerin tarafından 2015 yılına dek ulaşılması için koyduğu 'Bin Yıl Kalkınma Hedeflerine' ulaşılmasının, zengin ülkelerin ekonomik yardım, adil ticaret ve borç yükünün azaltılması için 'verdikleri sözleri' tutmaları, yoksul ülkelerin ise bu yardımların etkin şekilde kullanımı için 'kendi idari ve siyasi yapılarını geliştirmesi'' gerektirdiğini söyledi. 
     IMF ve Dünya Bankası'nın bu ay ortasındaki bahar toplantısında bir araya gelecek maliye ve kalkınmadan sorumlu bakanlar ve merkez bankası başkanlarının incelemesine sunulacak raporda, yoksullukla mücadeleyi hızlandırmak için beş maddelik bir gündem de belirlenmiş. 
     Dünya Bankası ve IMF'nin yoksulluğu azaltmaya yönelik bin yıl hedeflerine ulaşmak için sunduğu bu beş maddelik gündem, ''kalkınma gayretlerinin ülke bazında yürütülmesi, özel sektör öncülüğünde ekonomik büyüme için gerekli şartların yaratılması, temel insani hizmetlerin miktar ve kalitece artırılması, ticaretin önündeki engellerin kaldırılması ile gelecek beş yılda zengin ülkelerce yoksullara verilecek kalkınma yardımlarının iki kat artırılmasını'' öğütlüyor. 
     
</TEXT>
</DOC>
