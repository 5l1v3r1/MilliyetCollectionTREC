<DOC>
<DOCNO> 306740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun34.html </URL>
<DATE> 2005/01/15/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
İşkenceci çavuş "Aşldığım emirleri uyguladım" 
</HEADLINE>
<TEXT>

     Irak'ta Ebu Garib cezaevinde tutuklulara işkence yapılmasına ilişkin ABD'de açılan davada suçlu bulunan Amerikalı çavuş Charles Graner, mahkemenin son gününde verdiği ifadede amirlerini suçladı. 
     Teksas eyaletindeki Fort Hood askeri tesisinde 5 gündür süren yargılamada dün kendisine yöneltilen ithamlardan suçlu bulunan ve 15 yıla kadar hapsi istenen Graner, duruşmada, amirlerinden, tutuklulara fiziken kötü davranma ve cinsel yönden küçük düşürme emri aldığını savunarak, ''Ben sadece emirleri uyguladım'' dedi. 
     Çavuş Graner, Ebu Garib cezaevinde meydana gelenlerin esas sorumlusunun istihbarat görevlileri olduğunu anlatarak, ''Birliğimdeki bir teğmen, bana askeri istihbarat senden ne isterse aynen yerine getir diye emir verdi'' diye konuştu. 
     Ebu Garib cezaevinde Iraklı tutuklulara yapılan işkencenin medyaya sızan görüntüleri, bütün dünyada infiale yol açmıştı. 
     Graner'i yargılayan ve suçlu olduğuna karar veren askeri mahkeme, çavuşun alacağı hapis cezasını da belirleyecek. 
     
</TEXT>
</DOC>
