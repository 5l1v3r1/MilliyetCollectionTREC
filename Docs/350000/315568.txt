<DOC>
<DOCNO> 315568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/dunya/axdun01.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington, Şam'a sertleşiyor 
</HEADLINE>
<TEXT>


Eski Lübnan Başbakanı Hariri'nin öldürülmesinde Suriye'nin parmağının olmasından kuşkulanan Bush yönetimi, Şam'daki büyükelçisini geri çağırdı 

YASEMİN ÇONGAR Washington 


Eski Lübnan Başbakanı Refik Hariri'nin öldürülmesinde Suriye'nin parmağının olmasından kuşkulanan ABD, Şam'daki büyükelçisini "danışmalarda bulunmak üzere" ve "acilen" geri çağırdı. Bu karar, Suriye'ye karşı söylemini son aylarda giderek sertleştiren Bush yönetiminin, Şam'a yönelik mevcut yaptırımlarını, Hariri suikastından sonra daha da ağırlaştırabileceğinin işareti. 
ABD'nin Şam Büyükelçisi Margaret Scobey, dün Washington'a geri çağrılması öncesinde Suriye hükümetine Hariri'nin öldürülmesine Amerikan tepkisini yansıtan bir nota verdi. 

'Dolaylı bağlantı' 
Beyaz Saray Sözcüsü Scott McClellan da dünkü açıklamasında, Suriye'nin Lübnan'daki askeri varlığının "istikrarsızlaştırıcı bir güç" olduğunu ve "Lübnan halkının kendi geleceğini kontrol etmeye başlaması gerektiğini" bildirdi. ABD, geçen eylül ayında Fransa ile birlikte, Suriye'nin Lübnan'daki 15 bin askerini geri çekmesi talebini yansıtan bir BM Güvenlik Konseyi kararına öncülük yapmıştı. 
Washington kaynakları, Hariri'nin ölümüne yol açan saldırının "küçük bir terörist grubun işi gibi görünmediğini" belirtiyorlar. Bu kaynaklara göre, Şam'ın doğrudan saldırının arkasında olması ya da Suriye istihbaratı içindeki bir fraksiyonun eylemde sorumluluk taşıması mümkün. 
ABD'nin Suriye'ye karşı yeni yaptırımlara gitmesi, Şam'ın Irak'taki isyancılara ve Ortadoğu'daki terör örgütlerine desteği nedeniyle, Hariri suikastından önce de gündemdeydi. 

Herkes Suriye'yi suçluyor 

Eski Lübnan Başbakanı Refik Hariri'nin önceki gün başkent Beyrut'ta ölümüyle sonuçlanan bombalı suikastın, büyük olasılıkla bir intihar saldırısı olduğu açıklanırken, ülkedeki muhalefet, açık bir dille Suriye'yi suçladı ve Suriye askerlerinin bir an önce ülkeden çekilmesini istedi. Dürzi muhalafet lideri Velid Canbolat, "Bu rejim Lübnan Suriyeliler tarafından destekleniyor. Bu rejim teröristlerin rejimidir ve terörizm dün Refik El Hariri'yi ortadan kaldırmayı başardı" dedi. Hariri'nin ailesi de Suriye yanlısı Lübnan hükümetinden bugün yapılacak cenaze törenine katılmamasını istedi. 


</TEXT>
</DOC>
