<DOC>
<DOCNO> 318785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/kohen.html </URL>
<DATE> 2005/02/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Hep dik durdu... 
</HEADLINE>
<TEXT>


YIL 1985... 12 Mart günü Ottawa'daki büyükelçimiz Coşkun Kırca'ya bir terörist saldırısının yapıldığı, kendisinin elçilik ikametg hının ikinci katından atlayarak kurtulduğu haberini Washington'da öğrendiğim zaman, derhal Kanada başkentine geçtim. 
Büyükelçi hastanede yatıyordu. "Ermeni Devrimci Ordusu" ARA adlı örgüte mensup 3 terörist, sabahın erken saatlerinde ikametg hı bastığında, Coşkun Kırca olağanüstü bir refleksle banyonun penceresinden bahçeye atlamıştı. Dört buçuk saat, şiddetli soğukta, bir saçağın altına sığınan büyükelçinin vücudunun sağ tarafından birçok kemik kırılmıştı... 
Teröristler ise, rezidansta tuttukları Bayan Bige Kırca ve o zaman 14 yaşında olan kızı Gülcan'ı rehin tutuyor, onlardan büyükelçinin nerede olduğunu öğrenmeye uğraşıyordu. Ancak bunu başaramayacaklar ve Kanada güvenlik güçlerinin operasyonu sonunda yakalanacaklardı... 

ZOR bir ameliyattan sonra, hastanede görüştüğüm Coşkun Kırca, vücudundaki sızılara rağmen, enerjisini toplayıp bu saldırıdan nasıl kurtulabildiğini tüm ayrıntılarıyla anlattı. "Ottawa'da geçen ay göreve başladığım günden itibaren başımıza gelebilecekleri düşünüp bazı incelemeler yaptım. Yani ben en kötü ihtimallere karşı hazırdım" diyen Kırca, soğuk ve yağmur altında yaralı olarak dört buçuk saatlik heyecanlı beklemede, hep eşini ve kızını düşündüğünü, ancak teröristlerin onları vurmaya cesaret edemeyeceklerinden de emin olduğunu söyledi. 
Kuşkusuz bu olayda büyükelçinin olduğu kadar eşinin ve kızının gösterdiği cesaret de çok önemli idi. Hik yenin o yönünü de kendilerinden dinledim. Teröristler sıkıştırdıkça Bige Kırca, kocasının Kanada dışında bulunduğunu, Gülcan da Kırca'nın kızı değil, onun evine gelen bir misafir olduğunu ısrarla söylüyordu... 

BİGE Kırca'nın görüşmemiz sırasında açıkladığı bir ayrıntı çok etkileyiciydi Yerel TV kanallarından biri, ikametg hın dışından çeşitli görüntüleri "zoom"layarak yayımlıyordu. Bir ara spiker, büyükelçinin bahçede bir yerde saklanmış olabileceğinden söz etti... Neyse ki o sırada TV'nin karşısında duran terörist, bu söylenenleri izlememiş veya belki İngilizcesi yeterli olmadığı için pek anlayamamıştı... Bige Kırca'nın deyişiyle bu bir "mucize" idi... 
Eğer teröristler o haberi öğrenebilselerdi, bahçeye çıkıp büyükelçiyi bulmaları işten bile değildi. 
Böyle olaylarda doğrusu medyaya çok büyük sorumluluk düşüyor... 

COŞKUN Kırca, bu olaydan sonra Türkiye'ye döndü ve çalışmalarını, politikadan yazarlığa ve akademisyenliğe kadar, çeşitli alanlarda sürdürdü. Gerçekten Kırca'nın her parmağında bir marifet vardı Diplomat büyükelçi , politikacı milletvekili, bakan , hukukçu ve akademisyen, gazeteci-yazar... hatta özel yaşamında iyi yemek yapma yeteneği ... 
İlkelere ve görüşlerine sımsıkı bağlı kalmasını, her durumda dimdik durmasını bilen bir kişiliğe sahipti. 
Onun, New York'ta BM'deki büyükelçimiz iken, özellikle Kıbrıs'la ilgili tartışmalardaki performansını anımsıyorum. O zamanlar Rum temsilcisi, BM çevrelerinde popüler bir sima olan Rossides idi. Toplantılarda Rossides ne zaman karşısına çıksa Kırca nefis Fransızcasıyla yaptığı konuşma ile onu mat ederdi. Bir kere Yunan temsilcisi bana şöyle demişti "Kırca'nın argümanlarını kabul edemem ama belagatini ve ikna gücünü de teslim etmem lazım"... 
Ruhu şad olsun. 



</TEXT>
</DOC>
