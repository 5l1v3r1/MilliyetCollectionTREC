<DOC>
<DOCNO> 314489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo13.html </URL>
<DATE> 2005/02/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fenerbahçe'nin yoğun maç programı... 15 günde 5 maça çıkacak... 
</HEADLINE>
<TEXT>

     Birinci Süper Futbol Ligi'nin lideri Fenerbahçe'nin ay sonuna kadar maç programı oldukça yoğun. 
     Sarı-lacivertliler, 13 Şubat Pazar günü İstanbulspor ile başlayacakları seride ay sonuna kadar 2'si UEFA Kupası, 3'ü de lig olmak üzere toplam 5 maça çıkacak. 
     Ligde Galatasaray'ın 2 puan önünde liderliğini sürdüren sarı-lacivertliler, puan farkının kapanmaması için zorlu serideki 3 lig maçını da kazanmaya çalışacak. 
     UEFA Kupası'nda üst turları hedefleyen Fenerbahçe, İspanya'nın Real Zaragoza takımıyla ilk maçta sahasında, rövanşta ise deplasmanda olmak üzere çok önemli iki karşılaşma yapacak. 
     Birinci Süper Lig, UEFA Kupası ve Türkiye Kupası'nda olmak üzere 3 kulvarda yoluna devam eden sarı-lacivertliler, UEFA'da tur atlarsa Mart ayında da aynı yoğunluğu yaşayacak. 
     
     SAHA AVANTAJI 
     ''Sarı kanaryalar'', yoğun maç programındaki 5 maçın 4'ünü sahasında yapacak olmanın avantajını kullanamaya çalışacak. 13 Şubat Pazar günü Fenerbahçe Şükrü Saracoğlu Stadı'nda İstanbulspor ile karşılaşacak sarı-lacivertliler, 17 Şubat Perşembe Real Zaragoza'yı sahasında konuk edecek. 
     20 Şubat Pazar günü Kadıköy'de Kayserispor ile karşılaşacak Fenerbahçe, 24 Şubat Perşembe bu kez deplasmanda Real Zaragoza maçına çıkacak. Sarı-lacivertliler, serideki son maçını 27 Şubat'ta sahasında Akçaabat Sebatspor ile yapacak. 
     
     SAKATLARIN İYİLEŞMESİ SEVİNDİRDİ 
     Van Hooijdonk dışında takımdaki sakat futbolcuların iyileşmesi teknik heyeti sevindirdi. 
     İstanbulspor maçı öncesi Luciano ve Servet'in tedavileri tamamlanırken, Van Hooijdonk'un da gelecek haftadan itibaren takımla çalışmalara başlaması bekleniyor. 
     
</TEXT>
</DOC>
