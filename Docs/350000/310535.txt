<DOC>
<DOCNO> 310535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy11.html </URL>
<DATE> 2005/01/29/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Sarıgül resmen aday... 
</HEADLINE>
<TEXT>

     CHP Kurultayı'nda Mustafa Sarıgül resmen aday oldu. 
     CHP 13. Olağanüstü Kurultayı'nda Genel Başkanlık için, Deniz Baykal 664, Mustafa Sarıgül ise 364 delegenin imzasıyla aday gösterildi. 
     CHP Tüzüğü'ne göre, genel başkan adaylığı için, Divan Başkanlığı önünde, delege tam sayısının yüzde 20'sinin imza vermesi gerekiyor. Genel Başkan adaylığı için CHP'nin bin 253 delegesinin, 251'ninin imzası yeterli sayılıyor. 
     Divan Başkanı Şinasi Öktem, Divan önünde kurulan altı masada, saat 16.20'de başlayan imza verme işleminin, saat 18.00'de sona erdiğini duyurdu. 
     Kurultayda, genel başkanlık adaylık başvurusu için oluşturulan imza masalarında, Sarıgül ve Baykal taraftarları gözlemci olarak bulundu. İmzalar da gözlemciler eşliğinde sayıldı. Öktem sonucu saat 18.45'de açıkladı. 
     İmza işlemine 1028 delege katıldı. Bunlardan 664'ü Baykal'ı, 364'ü Sarıgül'ü aday gösterdiğini bildirdi. 
     Oylama sonucu genel başkanlık seçimi için de önemli bir işaret verdi. Baykal aynı oyu sandıkta da alırsa, ilk turda genel başkanlığı tekrar kazanabilecek. 
     
     KURULTAY BATU'YU AĞLATTI 

     CHP'nin diplomat kökenli milletvekillerinden, Hatay milletvekili İnal Batu, kurultayda yaşanan kavgalar üzerine gözyaşlarını tutamayarak salondan ayrıldı. 
     Batu, kurultayı değerlendirirken yaptığı açıklamada, "Bugün parti tarihine kara bir gün olarak geçecek" dedi. 
     Kurultayda, CHP'ye yakışmayan, çok düzeysiz görüntülerin ortaya çıktığını vurgulayan Batu, "Biz bu manzarayı tahmin ettiğimiz için bir süre önce 'üçüncü yol' formülünü ortaya atmıştık. Bugün kim kazanırsa kazansın, CHP için çok kötü bir dönem başlıyor. CHP, her halükarda bu kurultaydan küçülerek çıkacak" diye konuştu. 
     İnal Batu, kavga manzaraları karşısında gözyaşlarını tutamadığını, sağlık sorunları ve ilerleyen yaşı nedeniyle daha fazla salonda duramadığını ve ayrıldığını söyledi. 
     Batu, kurultay seçiminde oy kullanmayabileceğini ifade etti. 
     Zülfü Livaneli'nin genel başkanlık adayını destekleyen Batu ve yaklaşık 20 milletvekili ile çok sayıda delege de kurultayda yaşananlara tepki olarak salondan ayrıldı. 
     
     ALMAN SOSYAL DEMOKRAT MİLLETVEKİLİ'NDEN CHP'YE ELEŞTİRİ 

     Almanya Sosyal Demokrat Partisi Köln Federal Milletvekili Lale Akgün, CHP'yi eleştirdi. Akgün, "Baykal da, Sarıgül de kazansa CHP bu kurultaydan zedelenmiş olarak çıkacaktır" dedi. 
     Akgün ANKA'ya yaptığı açıklamada, CHP'nin 13'üncü olağanüstü kurultayını değerlendirdi. Kurultaya "onur konuğu" sıfatıyla katıldığını belirten Akgün, CHP Genel Başkan Yardımcısı Onur Öymen'in de kendisini "başımızın üzerinde yerin var" diyerek kurultaya davet ettiğini söyledi. 
     Kurultayda organizasyonun çok kötü olduğunu ifade eden Akgün, kurultaya katılım için gerekli olan manyetik kartını dahi son dakikaya kadar alamadığını söyledi. Akgün, "Yardım edenler yok, nereye oturacağımız bile belli değil. Ben bir daha gelmem organizasyon gerçekten çok kötü. 'Başımızın üstü' buysa, kötü davet nasıl olur " diye sordu. Türkiye'de çok daha iyi organizasyonların yapılabileceğini kaydeden Akgün, Avrupa'daki sosyal demokrat partilerin kurultayları ile kıyaslama yaptı. 
     Akgün, CHP'yi ve Genel Başkan Deniz Baykal'ı eleştirerek, Baykal'ın üç saat süren konuşması boyunca sosyal demokrasinin geleceğiyle ilgili hiçbir şey söylemediğini öne sürdü. Akgün, "Gönül isterdi ki bunları anlatsın. Eğitim, sosyal politika, Türkiye'deki gelir uçurumu, AB süreci ve Kıbrıs sürecine nasıl baktıklarını anlatsın. Ancak, bunlarla ilgili tek bir cümle dahi duymadım. Kısır, verimsiz tartışmalar, hatta kavgalar gördüm. Partinin nasıl ikiye bölündüğüne gözlerimle tanık oldum" diye konuştu. 
     Kurultayda Baykal da, Sarıgül de kazansa CHP'nin bu kurultaydan "zedelenmiş" olarak çıkacağını savunan Akgün, Sarıgül'ün partiden yeniden ihraç edilmesinin de bir çözüm olamayacağını iddia etti. Akgün, "Sarıgül'ü partiden attığınız vakit, CHP biraz daha halkın gözünde daralmış olacaktır. Bu da CHP'ye hiçbir şey kazandırmayacaktır" dedi. 
     Akgün, beraberinde getirdiği mini bir fotoğraf makinesiyle de kurultay salonuna sığmayan partililerden birinin yerde uyurken fotoğrafını çekti. Akgün, bunu Almanya'daki sosyal demokratlara göstereceğini esprili bir biçimde dile getirdi. 
     
</TEXT>
</DOC>
