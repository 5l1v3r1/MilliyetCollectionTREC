<DOC>
<DOCNO> 336187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko01.html </URL>
<DATE> 2005/04/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
MÜSİAD Başkanı Sermayenin renginin hiçbir önemi yok... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, ''Sermayenin renginin hiçbir önemi yok. Doların yeşili bu ülkeye giriyorsa, körfez sermayesi neden Türkiye'ye gelmesin'' dedi. 
     Bolat, MÜSİAD Samsun Şubesi'nce düzenlenen toplantıda yaptığı konuşmada, Türkiye'nin bir geçiş döneminde olduğunu ve bu durumun bir süre daha devam edeceğini söyledi. Türkiye'de son 20 yılda 25 ekonomik kriz yaşandığını belirten Bolat, şöyle konuştu 
     ''1990'dan bu yana ülkenin 300 milyar dolarlık kaynağı heba edilmiştir. Hepimiz bunun sıkıntısını yaşıyoruz. Hükümet dış politikada önemli adımlar atmaktadır. İçeride ise birçok alanda yeniden yapılanmaya gitmektedir. Bu yeniden yapılanmayı sürdürmek zorundayız. Bizler işadamları olarak üretimi geliştirmek ve çeşitlendirmek durumundayız. Sıcak para istemiyoruz. Ülkemize gelecek doğrudan yatırımların peşinde olmalıyız.'' Türkiye'nin büyük bir borç yükü içinde bulunduğunu da belirten Ömer Bolat, ''Hükümet yeni kaynaklar bulmak zorunda. Devletimizin buna ihtiyacı var. Bu anlamda 2B çıkartılmalıdır. Bu önemli bir kaynak sağlayacaktır. Ancak orman işgalinin bir daha yaşanmaması için ağır müeyyideler getirilmelidir'' dedi. 
     Ülkenin gelirlerinin mutlaka artırılması gerektiğini vurgulayan Bolat, ''Bu bağlamda sermayenin renginin hiçbir önemi yok. Doların yeşili bu ülkeye giriyorsa, körfez sermayesi neden Türkiye'ye gelmesin'' diye konuştu. 
     Bolat, hükümetin kredi kartlarını mutlaka bir disiplin altına alması gerektiğini de kaydederek, ''Bankalar, özellikle kart borcunu ödemeyenleri çok seviyor. Kredi kartı nedeniyle birçok insanımız zor duruma düşmüştür. BDDK, kredi kartlarıyla ilgili düzenlemeyi bir an önce yapmalıdır'' dedi. 
     
</TEXT>
</DOC>
