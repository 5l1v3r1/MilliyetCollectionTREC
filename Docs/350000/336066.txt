<DOC>
<DOCNO> 336066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/agun.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönen'de 5 tutuklama 
</HEADLINE>
<TEXT>


'Gönenlilere küfrediyorlar' diyerek tüm ilçeyi ayaklandıran 25 kişi, polis kamerasından tespit edilip yakalandı. Zanlıların 5'i tutuklandı. Trabzon olaylarının güvenlik kameraları ise h l inceleniyor 

HABER MERKEZİ 

Balıkesir'in Gönen ilçesinde 17 Nisan'da gazino basıp, "Gönenlilere küfrediyorlar" diyerek tüm ilçenin ayaklanmasına neden oldukları iddia edilen 25 kişi, polis kamerasından tespit edilerek gözaltına alındı. Zanlılardan beşi tutuklandı. Bu olaydan çok daha önce yaşanan ve saldırganlardan hiçbirinin gözaltına alınmadığı Trabzon'daki linç girişimiyle ilgili olarak ise, h l güvenlik kameraları inceleniyor. 
17 Nisan'da yaşanan olay, Artvinli Yüksel Dede'ye ait "Efes Night Club"da koruma görevlisi olarak çalışan Fikret Büyüközcü ve Hayati Sarıdan'ın, Fenerbahçe - Beşiktaş maçını birahanenin penceresinden seyrederken sevinçlerini küfürle dile getirmesiyle başladı. 
Birahanedeki Erol Delioğlu, İrfan Hayran, İsa Baştürk ve Varol Delioğlu tepki gösterince, korumaların bu kişilere saldırdığı iddia edildi. Korumalar, gece kulübüne sığındı. "Gönen'de anamıza avradımıza küfrettirmeyiz" diye bağıran kalabalık, camlarını ve kapılarını kırdıkları kulübe girip, korumaları linç etmeye çalıştı. 700 kişi, "Burası Gönen, buradan çıkış yok" diye bağırarak, Dede'ye ait otomobili devirdi. Çıkan olaylar sabaha karşı yatıştırılabildi. 

Kameradan tespit 
Çekilen görüntüleri incelemeye alan polis, dün 25 kişiyi daha gözaltına aldı. Nöbetçi mahkemeye sevk edilen zanlılardan Murat Özden, İsmail Sert, Fehim Vardarbaşı, Sebahattin Duman ve Kudret Karayel, tutuklanarak cezaevine gönderildi. 17 kişi serbest bırakıldı, 3 kişinin ise sorgusu devam ediyor. 

Trabzon ve Sakarya zanlıları bulunamadı 

Gönen'deki 'toplumsal öfke' patlaması, daha önce Trabzon ve Sakarya'da da görülmüştü. Trabzon'da TAYAD'lılar, "Bayrak yakıyorlar" iddiasıyla linç edilmek istenmişti. Polis güvenlik kamerasından tespit ettiği 11 kişiyi, daha sonra serbest bırakmıştı. Sakarya'da da 5 genç, Trabzon'daki olayları protesto etmek istemiş ve 100 kişilik grubun saldırısına uğramıştı. Bu olayın ardından da kimse gözaltına alınmamıştı. 

'Milliyetçilik sorun yaratır' 

Hollanda'nın Ankara Büyükelçisi Sjoerd Gosses, son dönemde Türkiye ve AB'de ulusalcılık düşüncesinin güç kazandığını ifade ederek, "Ulusalcılık çok hassastır. Siyasi ortamda sorunlar yaratır. Hem AB, hem Türkiye milliyetçilik akımlarından uzak durmalıdır" dedi. 
"9. AB Genişleme Sürecinde Avrupa Başkentleri Konferansı" dün Ankara'da yapıldı. Açılışa katılan Başbakan Erdoğan, Türkiye'nin, yerel yönetimleri kısa zamanda eksikliklerinden önemli ölçüde arındıracağını ve çağdaş şehircilik standartlarını bir bütün olarak yakalama fırsatı bulacağını ifade etti. Törende AB Dönem Başkanı Lüksemburg'u temsilen konuşan Gosses, "Son günlerde Türkiye ile AB ülkelerinde ulusalcılık hisleri güç kazanmaya başladı. Ulusalcılık siyasi ortamlarda sorunlar yaratabilir. İnsanları karşı karşıya getirir. AB içinde de ulusalcılık akımlarına şüpheyle yaklaşılmalıdır" diye konuştu. 


</TEXT>
</DOC>
