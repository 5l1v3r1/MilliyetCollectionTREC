<DOC>
<DOCNO> 336163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun08.html </URL>
<DATE> 2005/04/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
WSJ ABD Kuzey Kore'nin nükleer deneme tasarladığını düşünüyor 
</HEADLINE>
<TEXT>

     ABD'nin, Kuzey Kore'nin nükleer deneme hazırlığında olduğunu düşündüğü ve bu projenin engellenmesi amacıyla Çin'in müdahalede bulunmasını talep ettiği bildirildi. 
     Wall Street Journal gazetesinin internet sitesinde yayımlanan habere göre, gazeteye açıklamada bulunan Amerikalı bir yetkili, Washington'un nükleer deneme planıyla ilgili Pekin'e acil mesaj geçerek uyardığını belirtti. 
     Gazete, ABD'nin mesajda, ''Kuzey Kore'nin nükleer programının, uyarıda bulunmadan nükleer deneme yapabilecek kadar geliştiğini düşündüğünü'' ifade ettiğini bildirdi. 
     Amerikalı yetkili, Amerikan gözlem uydularının, yeraltındaki nükleer tesislerin civarında artan faaliyet belirtileri saptadığını kaydetti. 
     Gazetenin haberinde, ABD'nin bu durumdan Japonya ve Güney Kore'yi de haberdar ettiği belirtildi. 
     
</TEXT>
</DOC>
