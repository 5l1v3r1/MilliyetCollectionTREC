<DOC>
<DOCNO> 343906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yasam/ayas.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadının sesi' 5 kurşunla kesildi 
</HEADLINE>
<TEXT>


Birgül I., Yasemin Bozkurt'un programına katıldığı için oğlu tarafından vurulunca, Kanal D ve atv kadın programlarına son verdi. Programları sunanlar, bu tatsız olayın sorumlusu ilan edilmelerine isyan etti... 

BİRSEN ALTUNTAŞ İLKNUR GÜLMEZ 

Yasemin Bozkurt'un sunduğu "Kadının Sesi" programına katılan Birgül I.'nın 14 yaşındaki oğlunun sıktığı 5 kurşunla yaralanması olayı, aylardır gündemdeki yerini koruyan kadın programları tartışmasını yeniden alevlendirdi. Kanal D'nin "Kadının Sesi" programını yayından kaldırmasının ardından atv de Ayşenur Yazıcı'nın sunduğu "Yalnız Değilsin" programını bitirdi. Canlı yayında programına son verildiğini öğrenen Yazıcı, gözyaşı dökerek kanalın kararını protesto etti. Kadın programlarını hazırlayıp sunanlar, ekranlarda kadınların sesinin kısılmasına tepki gösterdi. 

Yasemin Bozkurt Kadının Sesi 
Devlet, Birgül'ü başından savdı 

"Halide Edip Adıvar'ın 1923'te yazdığı 'Vurun Kahpeye' adlı romanında Aliye Öğretmen, aydın bir Türk kadını olduğu için yobazlar tarafından linç edilerek öldürülmüştü. 82 yıl aradan sonra Türkiye'de hiçbir şeyin değişmediğini görmek bir beni ürküttü. Türkiye'de kadın cinayetleri işleniyor, yargısız infazlar yapılıyor ve bunlara namus cinayetleri adı veriliyor. Bu rezillikleri toplumun gözüne soktuğunuz için sorumlu siz oluyorsunuz. 

'Heykelim dikilecek' 
Biliyorum ki bugün bana kızanlar olabilir ama yarın heykelimi dikecekler. Şu anda yaralı olan Birgül Hanım 5 kez evinden kaçmış bir kadındı. Bize Bağcılar Karakolu yani devlet tarafından gönderildi. Devleti temsil eden polis, Birgül'ü başından savıp bize attı. Ben de onu Elazığ Valiliği'ne gönderdim. Devletin bir kurumu, kadını koruyamadığı için 14 yaşında bir çocuğun eline silah verilerek annesi vurduruluyor. Kurşunu sıkana da, 'Ekrana çıktığı için seni vurdum de' deniyor." 

Ayşenur Yazıcı Yalnız Değilsin 
Ağzımda bantla eylem yapacağım 

"İzin alabilirsem Taksim Meydanı'nda eylem yapacağım. Ağzımda siyah bant, üzerimde Türk bayraklı tişört bir elime armut, diğer elime elma alıp elmalarla, armutların nasıl birbirine karıştırıldığını göstereceğim. Programımın 'Aman biz de ceza almayalım' diyerek kaldırılmasını, üstelik diğerlerinin yaptığı hataları yapmadığım halde bu sonuçla karşılaşmamı protesto edeceğim. Programda da söyledim, Müzeyyen Senar'la Seren Serengil'i tarz olarak bir tutabilir misiniz Beni de bir Serap Ezgü ya da Yasemin Bozkurt'la nasıl bir tutuyorlar Ben sürekli şiddetin önlenmesi konusunda çaba gösterdim. " 

Serap Ezgü Serap Ezgü'yle Biz Bize 
Sadece belgesel yayımlasınlar 

"Toplumsal bir cinnet var, onu ortadan kaldırmak gerekir. İnsanlar bu programlardaki doğru mesajları bile algılayamıyorlar. O zaman televizyon yöneticileri sadece belgesel yayımlasın. Çünkü çizgi filmlerden de çocuklar kötü etkileniyor. Geçen gün bir çocuk 'Ben Süpermen'im diyerek kendisini 4. kattan attı. Otomobil yarışları da kalksın. Çünkü sürati özendiriyor. Hatta bütün programları kaldıralım, lay lay lom, eller havaya yapalım. İnsanları susturarak bir yere varılmaz. Hiçbir programcı insanlar ölsün ya da yaralansın istemez. Orada Yasemin Hanım da "Gidin birbirinizi vurun, yaralayın" demiyor ki... O programla ilgili yaşananlar bence tamamen tesadüf ve büyük bir şanssızlık." 

Birgül I.'nın felç olma riski var 

'Kadının Sesi' adlı programa çıktığı için, önceki gün Elazığ'da oğlu tarafından tabancayla vurulan Birgül I.'nın felç olabileceği açıklandı. Fırat Üniversitesi Fırat Tıp Merkezi'nden Yrd. Doç. Dr. Celalettin Camcı, Birgül I.'nın karaciğer, dalak, pankreas, mide, sol akciğer, kasık ve başında silah yaraları tespit ettiklerini kaydetti. Ameliyatın 11 saat sürdüğünü belirten Camcı, "Kurşun vücudunu delip çıkmış. Ancak hastanın felç olma riski var. Ayrıca hayati tehlike sürüyor" dedi. 

RTÜK Önemli bir adım 

ANKARA Milliyet 
Cinayet ve kurşunlama olaylarının ardından "Kadının Sesi" adlı programın yayından kaldırılmasına Radyo ve Televizyon Üst Kurulu'ndan RTÜK destek geldi. RTÜK Başkanı Fatih Karaca, Kanal D'nin yayıncılıkta önemli bir adım attığını, televizyon yöneticilerinin iç denetim mekanizmalarını harekete geçirmesinin de önemli olduğunu söyledi. 
Fatih Karaca, "Bu tip programlar sosyal dokuyu kaşıyor. Türk toplumu için önemli olan aile, çocuklar, eşler arası konular bütün açıklığıyla frene tabi tutulmadan ortaya dökülüyor. Toplum bunları hoş karşılamıyor" diye konuştu. 


</TEXT>
</DOC>
