<DOC>
<DOCNO> 301079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonsiy01.html </URL>
<DATE> 2004/12/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu, bu hafta 2005 Mali Yılı Bütçe Kanunu Tasarısı için yaptığı mesaiyi tamamlayacak. 
     TBMM Plan ve Bütçe Komisyonu'nda yaklaşık 1 ay süren ''bütçe maratonu''nun ardından Genel Kurul'a taşınan bütçe görüşmeleri, Salı günü bütçenin tümü üzerindeki görüşmelerin ardından tamamlanacak. 
     Genel Kurul'da yarın Maliye Bakanlığı ve Gelir Bütçesi ile 2005 Yılı Bütçe Kanunu Tasarıları ile 2003 yılı Kesin Hesap kanunu tasarılarının oylanmamış maddeleri üzerinde oylama yapılacak. Salı günü bütçenin tümü üzerindeki görüşmelerin ardından 2005 Mali Yılı Bütçe Kanunu Tasarıları ile 2003 yılı Kesinhesap Kanunu Tasarılarının oylanması ile 9 günlük bütçe maratonu son bulacak. 
     Milli Eğitim Bakanı Hüseyin Çelik hakkındaki Meclis Soruşturması Önergesi, 29 Aralık Çarşamba günü TBMM Genel Kurulu'nda görüşülecek. 
     CHP İstanbul Milletvekili Algan Hacaloğlu ve 60 arkadaşı tarafından verilen önergede, Milli Eğitim Bakanı Çelik'in ihalelere yolsuzluk karıştırdığı ve görevini kötüye kullandığı iddia ediliyor. 
     TBMM Genel Kurulu, 30 Aralık Perşembe günü ise vergi kanunlarının YTL'ye uyumu ile bazı kanunlarda değişiklik yapılması hakkındaki kanun tasarısını ele alacak. 
     Gelir vergisi tavanını yüzde 45'ten 40'a indirmeyi öngören tasarı, menkul kıymetler ve diğer sermaye piyasası araçlarından elde edilecek gelirlerden 2006 yılından itibaren yüzde 15 stopaj alınmasını hükme bağlıyor. 
     Tasarı, konutlardan alınan çevre vergisinin büyükşehir belediyelerinde yüzde 50, diğer belediyelerde yüzde 20 oranında arttırılması ile yurtdışına çıkış harcının kaldırılması gibi düzenlemeleri de içeriyor. 
     
</TEXT>
</DOC>
