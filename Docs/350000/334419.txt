<DOC>
<DOCNO> 334419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun45.html </URL>
<DATE> 2005/04/18/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İtalya'da hükümet krizi, Berlusconi arayışta... 
</HEADLINE>
<TEXT>

     İtalya'da kısmi yerel seçimlerdeki yenilgiden sonra baş gösteren hükümet krizinin, erken seçim yerine, Silvio Berlusconi başkanlığında yeni bir hükümetin kurularak çözümlenme olasılığı güçlendi. 
     Hıristiyan Demokratlar ve Merkez Demokratlar Birliği HDMDB ile Yeni İtalya Sosyalist Partisi'nin YİSP geçen hafta kabineden çekilmeleriyle kendini açığa vuran hükümet krizinin çözümü konusunda koalisyon ortakları arasında uzlaşma sağlanmış görünüyor. 
     Krizin müsebbibi konumundaki HDMDB yetkililerinden Rocco Buttiglione, bugün Berlusconi ile görüşmesinin ardından yaptığı açıklamada, ''HDMDB'li bakanların kabineye geri dönüş olasılığını da içeren bir çözümü bulmak üzereyiz. Hükümet programı ve ilişkilerin yeniden tesisi konusunda mutabakat sağlanmak üzere'' dedi. 
     Buttiglione, hükümet krizinin nasıl aşılacağına ilişkin soruyu ise ''Zannediyorum, partimizin belirttiği görüşler doğrultusunda Berlusconi'nin yeni bir hükümet teşkil etmesi suretiyle'' sözleriyle yanıtladı. 
     Rocco Buttiglione, HDMDB'li bakanların geri dönüşüyle birlikte Genel Başkan Marco Follini'nin yeniden başbakan yardımcısı olup olmayacağını bilmediğini söyledi. 
     HDMDB yetkililileri, geçen hafta bakanlarını kabineden çektikleri sırada, Berlusconi'nin kuracağı yeni hükümeti sadece dışarıdan destekleyeceklerini belirtmişlerdi. Berlusconi ise Hıristiyan Demokratların koalisyon bünyesinde bizzat yer almaya yanaşmaması durumunda İtalya'da erken seçimin kaçınılmaz olacağını ifade etmişti. 
     Ancak merkez-sağ koalisyonun ortakları arasında bugün gerçekleşen zirve toplantısında, Berlusconi liderliğinde yeni bir hükümet oluşturma konusunda mutabakat sağlandığına ilişkin ilk sinyaller gelmiş bulunuyor. 
     
</TEXT>
</DOC>
