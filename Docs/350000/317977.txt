<DOC>
<DOCNO> 317977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo34.html </URL>
<DATE> 2005/02/23/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
AC Milan'ın doktoruna sarkıntılıktan dava... 
</HEADLINE>
<TEXT>

     Şampiyonlar Ligi'nde İngiltere'nin Manchester United futbol takımıyla bu akşam karşılaşan İtalya'nın AC Milan takımının doktoru, bir kadına sarkıntılık suçlamasıyla İngiliz polisi tarafından tutuklandı. 
     İngiliz Press Association ajansının haberine göre, AC Milan'ın doktoru 44 yaşındaki Armando Gozzini, İtalyan takımının kaldığı otelde çalışan bir kadına sarkıntılıktan bu sabah tutuklandı. 
     Manchester kentinin en lüks otellerinden Lowry'deki olayla ilgili olarak, otel çalışanının şikayeti üzerine Gozzini'nin, dün akşam İngiliz polisi tarafından sorgulandığı da belirtildi. 
     Oda fiyatı 720 avrodan fazla olan otelin yönetimi olayla ilgili yorum yapmaktan kaçındı. 
     
</TEXT>
</DOC>
