<DOC>
<DOCNO> 305317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/spo03.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve kovuldu 
</HEADLINE>
<TEXT>


MİLLİYET'e verdiği demeçte, Galatasaray'da transfer yolsuzlukları yapıldığını ileri süren Futbol Federasyonu İsviçre temsilcisi Tunç Üner'in görevine son verildi 

CÜNEYT KARAKAYA 


Bıçakçı bildirdi 
GALATASARAY'IN, Conceiçao ve gerçekleşmeyen Julio Cesar transferlerinde yolsuzluk yapıldığı iddialarını MİLLİYET'e anlatan ve manşet olan Futbol Federasyonu İsviçre temsilcisi Tunç Üner'in, bu görevine son verildi. Federasyon Başkanı Levent Bıçakçı, gazetemizde yayınlanan röportajın ardından Üner'den savunmasını istedi, ardından İsviçre temsilciliğinden aldığını bildirdi. Üner, hakkını sonuna kadar arayacağını, federasyonla sözleşmesinin İsviçre kanunlarına göre yapıldığı için bu ülkede dava açtığını söyledi. 

İzin alınmıştı 
TUNÇ Üner için, MİLLİYET'te yer alan röportajından önce izin alınmış ve Levent Bıçakcı "Federasyon dışında her konuyu konuşabilir" demişti. Futbol Federasyonu'nun İsviçre'deki bürosunu da boşaltan Üner, Galatasaray camiasından da olumlu ve olumsuz birçok tepki aldığını söyledi, en kısa sürede İstanbul'a gelerek konuyla ilgili girişimde de bulunacağını iddia etti. Sarı - Kırmızılı yönetimin de, Tunç Üner'in kongre üyeliğinden çıkarılması için girişimde bulunacağı öğrenildi. 

Aslan vuruldu 5-6 

GALATASARAY, Efes Cup'taki 2. maçında üstün bir oyun ortaya koymasına rağmen, Rusya'nın Spartak Moskova takımına penaltılarla teslim oldu. Sakatlıkları nedeniyle Hakan Şükür ve Ergün'ün oynamadığı maçta Dardanel'den transfer edilen genç file bekçisi Fevzi ilk kez forma giydi. 40. dakikada Petre'nin hatalı geri pasını iyi değerlendiren Kavenagi, Spartak Moskova'yı 1-0 öne geçirdi, devre bu sonuçla kapandı. 75'te Sabri kırmızı kart görürken Galatasaray, 85'te Necati'nin golüyle eşitliği yakaladı ve maçı penaltılara taşıdı. Atılan 5'er penaltıdan sadece Arif yararlanamayınca misafir takım 6-5'lik skorla galibiyete uzandı. 

Maçın karnesi 
HAKEMLER Kamil Abitoğlu, Azize Arslan, Baki Yiğit 
GALATASARAY Fevzi 6 -Uğur 7 , Song 6 , Bülent 6 Arif Dk.46 6 , Hakan Ünsal 6 Orhan Ak Dk.61 6 -Sabri 5 , Petre 5 , Conceiçao 6 Cihan Dk.61 6 , Ayhan 7 Cafercan Dk.61 6 -Hasan Şaş 7 Volkan Dk.46 6 , Necati 8 
SPARTAK MOSKOVA Kovalevsky 7 -Vidich 7 , Dedura 6 , Rodriquez 6 -Jiranek 6 , Samedov 5 Kovalcuk Dk.62 5 , Schoava 6 , Alenitchev 7 , Boyarintsev 6 -Pyanovich 5 Pavluchenko Dk.62 6 , Kavenagi 7 Rubin Dk.82 
SARI KART Uğur 
KIRMIZI KART Sabri Dk.74 
GOLLER Kavenagi Dk.40 , Necati Dk.85 
PENALTILAR Atanlar Volkan, Necati, Cihan, Cafercan Galatasaray -Schoava, Pavluchenko, Kovalcuk, Alenitchev, Vidich Spartak Moskova , Kaçıran Arif 

Hagi'den gönderme 

Yanal'a eleştiri 
GALATASARAY Teknik Direktörü Hagi, önceki akşam bir televizyon programına katıldı, takımla ilgili açıklamalarda bulundu. Ümit Karan için tavrını koruyan Rumen çalıştırıcı, Hakan Şükür'ü milli takım dışında tutan Ersun Yanal'a da göndermede bulundu, "O her sistemin adamıdır" diyerek golcüsünün arkasında durdu. 

Borçlara yorum 
HAGİ, Fenerbahçe'nin Anelka ile ilgilendiği hatırlatılması üzerine, "Benim de Hakan Şükür'üm var" açıklamasını yaptı. Galatasaray çalıştırıcısı, "Şampiyonluk şansı yüzde bir bile olsa savaşacağız" yanıtını verdi. Hagi, alacaklar konusunda da futbolculara şunu söylediğini belirtti "Borçlu olacağınıza, alacaklı olun daha iyi." 

Faruk'tan vazgeçtiler 

SARI - Kırmızılı takımın, İstanbulsporlu Faruk Bayar'ı gündemine aldığı, ancak yönetim içinde yapılan oylamanın ardından bu transferden vazgeçtiği ortaya çıktı. Taraftarın yıldız oyuncu beklentisinde olduğu dönemde Faruk gibi bir oyuncuyu almalarının tepki doğuracağını düşünen birçok idarecinin transfere karşı çıktığı bildirildi. 

Önce izin sonra maç 

Ümit garantisi 
ALMAN Mönchengladbach'ın, Brugge ile İspanya'daki hazırlık maçı öncesi Galatasaray'dan izin istediği ortaya çıktı. Alman ekibinin, sakatlık durumunda sorumluluk almamak için başvurduğu Cim - Bom'dan, "Futbol hayatını etkileyebilecek her türlü sakatlığın sorumluluğunu üzerimize alacağız. Bu durumda sözleşme şartları geçerli olacaktır" yanıtını aldığı bildirildi. 

Karan döndü 
ÜMİT Karan, görüşmelerde bulunmak üzere gittiği Alman ekibi Mönchengladbach'ın İspanya kampından dün döndü. Tecrübeli futbolcu, "6 aylık kiralık gitmeyi istiyorum. Ancak Mönchengladbach, sezon sonunda bonservisimi almak için istekli. Bu nedenle bir sıkıntı var" dedi. Ümit, kulüp yöneticileri arasında yapılacak görüşme sonrası durumun netlik kazanacağını kaydetti. 



</TEXT>
</DOC>
