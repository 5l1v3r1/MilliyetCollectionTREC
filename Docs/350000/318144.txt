<DOC>
<DOCNO> 318144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun06.html </URL>
<DATE> 2005/02/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'den Türkiye ile "stratejik diyalog" vurgusu... 
</HEADLINE>
<TEXT>

     Türkiye ile ABD, iki ülke arasında varolan ''stratejik diyalog'' çerçevesinde Rusya, Kafkasya ve Orta Asya konularında sürekli bir ''danışma forumu'' oluşturulması konusunda anlaştı. 
     Dışişleri Bakanlığı'nın Rusya-Kafkasya ve Orta Asya'dan sorumlu Genel Müdürü Büyükelçi Halil Akıncı, Washington'da ABD'nin Avrupa ve Avrasya işlerinden sorumlu Dışişleri Bakan yardımcılığının üst düzey yetkilisi Laura Kennedy ile bir araya geldi. 
     AA'nın edindiği bilgiye göre bu görüşmelerde, Gürcistan'daki durum, Rusya ve Kafkasya'daki gelişmeler, Yukarı Karabağ sorunu, Ermenistan ile ilişkiler ve enerji konuları ele alındı. 
     Akıncı'nın temasları, ABD Dışişleri Bakanlığı'nca ''ABD-Türkiye stratejik diyaloğu'' başlığıyla duyuruldu ve Akıncı ile Kennedy'nin, Avrasya konularını ele aldığı belirtildi. Açıklamada, ikili toplantıların, Amerikalı ve Türk yetkililer arasında ortak çıkarları ele almak, bölgesel tıkanmış çatışmalara çözüm bulmak, enerji, siyasal ve ekonomik reform gibi konularda daha fazla işbirliği yönünde fikir geliştirmek için bir forum ortamı sağladığı kaydedildi. 
     İki ülkenin de bu tip bir ''danışma forumunun'' kalıcı hale getirilmesinde anlaştığı ve Türk heyetinin, bir sonraki görüşme için Amerikan tarafını Türkiye'ye davet ettiği belirtildi. 
     
     TÜRKİYE'DEN ABD'YE ZİYARET TRAFİĞİ BAŞLIYOR 
     Washington'daki gözlemciler, Amerikan Dışişleri Bakanlığı'nın ''ABD-Türkiye stratejik diyaloğu'' başlığıyla bu teması duyurmasının, son dönemde Türk-Amerikan ilişkilerinin konumuna yönelik tartışmalara cevap niteliğinde olduğu görüşünü taşıyor. ABD Dışişleri Bakanlığı'nın bu açıklamayla ''Türkiye ile ABD arasında her konuda istişare yapılıyor'' mesajı verdiği ve ilişkilerin çok geniş bir coğrafyaya yayıldığına vurgu yaptığı belirtiliyor. 
     ABD Dışişleri Bakanlığı sözcüsü Richard Boucher da Türkiye ile ABD arasındaki ilişkilerin, ''çok olumlu ve sağlıklı'' olduğu yönünde bir açıklama yapmıştı. 
     ABD Dışişleri Bakanı Condoleezza Rice, ABD Savunma Bakan yardımcısı Douglas Feith, ABD Dışişleri Bakan yardımcısı Richard Armitage ve ABD'nin Ortadoğu'daki operasyonlarından sorumlu Merkez Kuvvetler Komutanı John Abizaid'in temaslarıyla, iki ülke arasındaki ilişkilerde trafik, Washington'dan Türkiye'ye akmıştı. 
     Washington'daki kaynaklar, şimdi ziyaret trafiğinin Türkiye'den Washington'a doğru akmasının beklenebileceğini belirttiler. Bu çerçevede ilk önce, ABD Dışişleri Bakanlığı'nda, Başkan George W. Bush'un ikinci dönem yönetimiyle atanan yetkililer göreve başlayacak. Ardından Dışişleri Bakanlığı Müsteşarı Ali Tuygan'ın muhtemelen Mart sonu veya Nisan başında Washington'ı ziyaret etmesi bekleniyor. Tuygan'ın ziyaretinin ardından Türkiye'den üst düzey başka ziyaretlerin gerçekleşmesi de söz konusu olacak. 
     
</TEXT>
</DOC>
