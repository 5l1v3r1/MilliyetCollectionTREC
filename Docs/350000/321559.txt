<DOC>
<DOCNO> 321559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo30.html </URL>
<DATE> 2005/03/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gaziantepspor'da Trabzonspor galibiyetinin sevinci yaşanıyor... 
</HEADLINE>
<TEXT>

     Birinci Süper Lig'de güçlü rakibi Trabzonspor'u 3-2'lik skorla yenerek 3 puanın sahibi olan Gaziantepspor'da büyük sevinç yaşanıyor. 
     Ligde sıkıntılı günler geçiren, kaybedilen puanların yanı sıra Türkiye Kupası maçında da rakibi Trabzonspor'a 3-0 yenilip elenerek yönetim, teknik heyet ve taraftarı hayal kırıklığına uğratan kırmızı- siyahlı ekip, Trabzonspor galibiyeti ile hatasını telafi etmeyi başardı. 
     Teknik direktör Nurullah Sağlam, AA muhabirine yaptığı açıklamada, mutlak galibiyet için hazırlandıkları Trabzonspor karşısında çok iyi mücadele ederek, hak ettikleri 3 puanı aldıklarını söyledi. 
     Sağlam, Türkiye Kupası maçında Trabzonspor'a yenilerek elendiklerini, bu maç sonrasında lig maçında karşılaştıkları Trabzonspor'u yenerek rövanşı da aldıklarını ifade etti. 
     Trabzonspor maçında, iyi bir taktik anlayışla hareket ettiklerini, futbolcuların da görevlerini en iyi şekilde yerine getirdiğini belirten Sağlam, ''Maça iyi başladık, 90 dakika boyunca rakibimize göre üstün oynadık. Rakibimize pozisyon vermeyip, etkili ataklarla gol arayışına girdik. Futbolcularım, çok iyi mücadele edip, rakipten daha fazla kazanma arzusunu sahaya yansıttı'' diye konuştu. 
     Gaziantepspor'un Trabzonspor maçını kazanarak, biraz da olsa rahatladığını kaydeden Sağlam, şöyle konuştu 
     ''Sakat ve cezalı futbolcularımız nedeniyle çok zor dönemlerden geçtik, çok fazla puan kayıplarımız oldu. Dar kardo ile mücadele ettiğimiz için şu anda ligde istediğimiz sıralamada değiliz. Ancak, geçmişi unuttuk, ileriye bakıyoruz. Bundan sonra, kalan maçlarımızı kazanıp, üst sıralara çıkabilmek için mücadele edeceğiz. 
     Trabzonspor maçını unuttuk. Şimdi önümüzde deplasmanda karşılaşacağımız Diyarbakırspor maçı var. Bu maçı da kazanıp, istikrarlı bir çıkış yakalamak istiyoruz.'' 
     
</TEXT>
</DOC>
