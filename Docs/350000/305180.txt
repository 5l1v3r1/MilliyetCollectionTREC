<DOC>
<DOCNO> 305180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo30.html </URL>
<DATE> 2005/01/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray potada umutlu... 
</HEADLINE>
<TEXT>

     Türkiye Basketbol Ligi'nde kötü günler geçiren Galatasaray'ın genel menajeri Turabi Genç, ilerisi için umutlu konuştu. 
     AA muhabirinin sorularını yanıtlayan Genç, bu hafta Bandırma Banvitspor maçıyla beraber çıkışa geçeceklerini ifade ederek, ''Yeni transferimiz Little'ın de takıma katılmasıyla eksiğimiz kalmadı. Bu haftayı galibiyetle kapattıktan sonra ligin ikinci yarısına fırtına gibi gireceğiz'' dedi. 
     Takımın artık çok daha iyi olacağına inandığını vurgulayan Turabi Genç, ''Devre arasında bir haftalık arayı iyi değerlendireceğiz. Herkes çok büyük bir özveriyle çalışıyor. İkinci yarıda kaybettiğimiz bütün maçların acısını çıkaracağız. İkinci yarıya 'Galatasaray'ın devresi' diyebiliriz'' diye konuştu. 
     
     ''BU KADAR FARK YİYECEK TAKIM DEĞİLİZ'' 
     Turabi Genç, Efes Pilsen'e dün 19 sayıyla yenildikleri maça değinirken, ''Rakibimiz çok güçlü, ama Galatasaray bu kadar farklı yenilecek bir takım değil. İlk periyotta takımın bu kadar çabuk bir şekilde pes etmesi kimsenin aklına gelmezdi'' dedi. 
     İlk periyottan sonra güçlü rakipleriyle denk mücadele ettiklerini anlatan Genç, şöyle devam etti 
     ''İlk periyotta savunmada inanılmaz derecede çok hata yaptığımız için fark açıldı. İlk periyottaki bu fark direncimizi büyük ölçüde kırdı ve daha sonra bu farkı kapatamadık. İlk kez bu kadar kötü oynadık. Yeni transferimiz Little, ABD'den gelir gelmez takımla idman yapmadan maça çıktı, çok yorgundu. ABD'li oyuncu 1-2 hafta içinde çok daha iyi olacak.'' 
     
     ''BAŞKAN VE YÖNETİM BİZİ DESTEKLİYOR'' 
     Efes Pilsen maçında taraftarın yönetime tepki göstermesini de değerlendiren Genç, ''Seyircimizin tepkisi kötü oyuna reaksiyondur'' dedi. 
     Turabi Genç, ezeli rakipleri Fenerbahçe ile yaptıkları maçtan önce başkan ve yönetim kurulu ile yemek yediklerini anlatarak, şunları söyledi 
     ''Başkan ve yönetim kurulu yemekte maddi ve manevi olarak bizi destekleyeceklerini söyledi. Yönetim artık bizim arkamızda. Dünkü maça yöneticiler gelmedi, ama Fenerbahçe maçını izlediler, hatta sarı-lacivertlilerle yaptığımız bayan maçına da gittiler. Başkan ve yönetimimizin desteği sürüyor. Basketbol yönetimiyle kulüp yönetimi tek vücut olarak çalışıyor. Galatasaray bu durumda olmamalı. Basketbolda ne Fenerbahçe ne de Beşiktaş'ın Galatasaray'ınki gibi mazisi var. Bundan sonra çok daha iyi olacağız.'' 
     
</TEXT>
</DOC>
