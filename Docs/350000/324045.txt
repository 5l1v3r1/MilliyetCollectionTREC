<DOC>
<DOCNO> 324045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy06.html </URL>
<DATE> 2005/03/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CHP ile Güney Kore arasında doğal viagra pazarlığı 
</HEADLINE>
<TEXT>

     CHP Adıyaman Milletvekili Şevket Gürsoy, Güney Koreli konuk milletvekillerinden, seçim bölgesinde yetişen Besni üzümünün ülkelerinde pazarlanmasına aracı olmalarını istedi. 
     Güney Koreli milletvekili heyeti önceki günlerde TBMM'yi ziyaret etti. Türkiye-Güney Kore Parlamentolar Arası Dostluk Grubu Başkanı CHP Adıyaman Milletvekili Şevket Gürsoy'la da bir araya gelen milletvekilleri, iki ülke arasındaki dostluk ilişkileri üzerine görüştü. Şevket Gürsoy 2007'nin Kore Savaşı'nın 50'nci yılı olacağına dikkat 
     çekerek, bu yılın Güney Kore'de "Türkiye Yılı" ilan edilmesini istedi. Bu teklifi memnuniyetle karşılayan Güney Koreli milletvekilleri, bu yönde gerekli çalışmaları yapacakları mesajını verdi. 
     
     "ÜZÜM ADIYAMAN'IN VIAGRASI" 
     Güney Koreli milletvekillerinin Heyet Başkanı Jea Duck Sim ve beraberindekilere, Nemrut heykellerinin maketini ve Besni üzümünden hediye olarak veren Gürsoy, "Bu üzüm, Besni ilçesinin viagrasıdır. Uzakdoğu'da bu ürünü pazarlamak için desteğinizi istiyoruz" dedi. Güney Koreli heyet de bu teklifi memnuniyetle karşılayarak, ellerinden geleni yapacaklarını söyledi. 
     "GAP'A YATIRIM YAPIN" GAP'ın işadamları için verimli bir yatırım alanı olacağını da Güney Koreli milletvekillerine anlatan Şevket Gürsoy, "Güney Koreli dostlarımızı Güney Doğu Anadolu'ya ve Adıyaman'a yatırım yapmaya davet ettim" dedi. Turizmin geliştirilmesinin her iki ülke halkının birbirlerini daha yakından tanımalarına imkan sağlaması bakımından önem verdiklerini de anlatan Gürsoy, Güney Koreliler'i Nemrut Dağı'nı görmeye davet etti. 
     Konuk heyet Başkanı Sim, Güney Kore Cumhurbaşkanı'nın gelecek ay Türkiye'yi ziyaret edeceğini bildirirken, 2007 yılının Güney Kore'de Türk yılı olarak kutlanması için çalışacaklarını söyledi. Sim, işadamlarının Güney Doğu'da yatırım yapması için devreye gireceklerini de kaydetti. 
     
</TEXT>
</DOC>
