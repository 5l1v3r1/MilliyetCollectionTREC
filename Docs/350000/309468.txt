<DOC>
<DOCNO> 309468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun21.html </URL>
<DATE> 2005/01/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Auschwitz toplama kampından kurtulan Gotleb Hala kabus görüyorum 
</HEADLINE>
<TEXT>

     Nazilerin Polonya'da kurduğu Auschwitz toplama kampından kurtulanlar arasında bulunan Rumen Yoan Gotleb, ''Bunca yıl geçmesine rağmen geceleri hala kabuslar görüyorum'' dedi. 
     AFP muhabirinin görüştüğü Gotleb, daha 16. yaş gününü bile kutlayamadan bütün ailesiyle birlikte toplama kampına götürüldüğünü anlattı. 
     ''60 yıl boyunca sustum'' diyen Nazi katliamının tanığı, ''Artık konuşacağım, çünkü Auschwitz ve diğerleri unutulsun istemiyorum'' dedi. 
     ''Geceleri uykuda hala kabuslar görüyorum'' diyen Gotleb, ''Düşünebiliyor musunuz, 16 yaşında üç toplama kampından geçtim. Binlerce ceset taşıttılar bana. Bütün ailemi kaybettim...'' ifadesini kullandı. Yüzü kalın çizgilerle dolu yaşlı zayıf adam, ''Bu vahşeti anlatmaya başlayınca, bu kadar kötü olamayacağı söylendi yüzüme'' diyerek özellikle Rumen yetkililerinin ''samimiyetsizliğinden'' yakındı. 
     Romanya'nın Yahudi soykırımına katıldığını uzun süre inkar ettiğini belirten Gotleb, Bükreş yönetiminin, Nazi yanlısı General Ion Antonescu'nun 270 bin Yahudinin ölümündeki sorumluluğunu daha yeni kabul ettiğini hatırlattı. Bükreş'in Yahudi halkından özür dilememesini üzücü bulduğunu belirten Gotleb, 1930'da kurulan faşist hareketin ise ulu orta övülebildiğine işaret etti. 
     1944 Mayıs ayının başında anne babasıyla birlikte Auschwitz'e giden trene bindirildiğini anlatan Gotleb, ''Tren durunca babam, bana 16 değil, 18 yaşında olduğumu söylememi tembihledi. Çünkü gayet iyi biliyordu ki, çocuklar derhal ölüme gönderiliyordu'' diye konuştu. 
     Nazi vahşetinin canlı tanığı şunları söyledi ''Bana 72.762 numarasını verdiler. Çok geçmeden Auschwitz'den Mathausen'e, oradan da Melk'e gönderildim. Almanların uçak fabrikası yapmak istediği dağın delinmesi çalışmalarında aylarca köle gibi çalıştırıldım. Almancayı iyi bildiğim için, daha sonra beni revire verdiler. Orada çalışmak ruhen daha da zordu. Ameliyatlar anestezi kullanmadan yapılıyordu. Çok az sayıda hasta hayatta kalıyordu.'' ''5 Mayıs 1945'de yine Mathausen'deyken toplama kampına Amerikalılar geldi'' diyen Gotleb, ''Tehcirden önce 62 kiloyken, kurtulduğumda ancak 30 kilo geliyordum. 17 yaşındaydım, ama altmışımda gösteriyordum'' diye konuştu. 
     Yaşi Üniversitesi'nde matematik hocası olan Gotleb, bugün Alman devletinden ayda 100 euro tazminat alıyor. Rumen devleti de tehcir yılları için kendisine ayda 8 euro ödüyor. 
     Gotleb, ''Bugün artık daha fazla para istemiyorum. Bütün istediğim, soykırımın tanınması...'' dedi ve bazı tarihçilerin, kendisini toplama kamplarını abartmakla suçlamasını içine sindiremediğini belirtti. 
     Bir milyondan fazla Yahudinin katledildiği Auschwitz kampı, 27 Ocak 1945'de Sovyet ordusunca ele geçirilmiş, kamptakiler böylece özgürlüklerine kavuşmuştu. 
     
     ESKİ BİR SS ÖZÜR DİLİYOR 

     Alman Nazilerin Polonya'da kurduğu en önemli ölüm kamplarından olan Auschwitz'in Nazilerden 60 yıl önce kurtarılması ve burada katledilenler, yarın kampta düzenlenecek geniş katılımlı anma töreniyle hatırlanacak. 
     Bu kampta ''ölüm makinesi çarklarının bir dişlisi'' olarak görev yapan eski bir SS subayı, Almanya'nın en çok okunan gazetelerinden biri olan Bild'in sütunlarında özür diledi. 
     21 yaşından itibaren Auscwitz'de ''görev yapan'' Oskar Gröning, ''On yıllardır utanç içindeyim, bugün hala aynı utancı yüreğimde taşıyorum. Yaptıklarım için değil... Çünkü ben kimseyi öldürmedim, ama yardım ettim. Milyonlarca masumu katleden ölüm makinesinin çarklarının bir dişlisiydim'' ifadesini kullandı. 
     Kampa gelişlerinde Yahudilere ait gümüş, mücevher gibi değerli eşyaların toplanması ve bunların Nazi rejimini zenginleştimek için Berlin'e gönderilmesinden sorumlu olan Gröning, hiç Auschwitz'e adım atmamış. Bugün 83 yaşında olan ve Hamburg yakınlarında oturan eski SS şunları anlatıyor 
     ''Ocak 1943'te bir gece Yahudileri nasıl gazla öldürdüklerini ilk kez gördüm. Auschwitz-Birkenau kampı yakınlarında elden geçirilmiş bir çiflikte... Kaçanları bulmak için çiftlik etrafındaki ormanı dolaşmıştık. İşte o zaman insanların çırılçıplak halde binanın içine nasıl sokulduğunu gördük. Yüzlerce insan vardı. Kapılar kapandıktan sonra gaz odalarında panikten attıkları çığlıkları duyuyordum. Sonra gaz maskeli bir görevli duvardaki küçük delikten Ziklon B gazını içeriye boşalttı. İşte o anda içerideki çığlık, çınlayan korkutucu bir koro oluşturdu. Bu gürültü hala kulaklarımda. Bir an, sessizlik hakim oldu. Korkutucu bir sessizlik...'' İlk kez kamuoyuna açıklamalarda bulunduğunu belirten eski SS, sözlerini gençlere nasihatlarla tamalıyor 
     ''Özellikle gençlerin gerçekten ne olup bittiğini asla unutmaması gerek. Hatam yakamı asla bırakmadı. Özür dilemekten başka yapacak bir şeyim yok.'' Almanya Başbakanı Gerhard Schröder de dün, demokratik bir Almanya'nın temsilcisi olarak eski Nazi toplama kamplarında öldürülenler ve bu kamplarda yaşamak zorunda kalan insanlar için utanç duyduğunu söylemişti. 
     
</TEXT>
</DOC>
