<DOC>
<DOCNO> 338474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo30.html </URL>
<DATE> 2005/04/30/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Hakemden başkana sopa... 
</HEADLINE>
<TEXT>

     Üçüncü Futbol Ligi 2. Grup'ta, Giresunspor-Pazarspor karşılaşmasına sağnak yağmur ve sahaya seyirci girmesi nedeniyle 2 kez ara verildi, maç sonunda hakemler ve Giresunsporlu futbolcular arasında tartışma çıktı. 
     Giresun Atatürk Stadı'nda yapılan Giresunspor-Pazarspor karşılaşmasının 10. dakikasında etkili olan yağmurun saha çizgilerini silmesi üzerine, hakem Derya Ahmet Kocabaş maçı durdurdu. 
     Yaklaşık 15 dakika arada çizgilerin yeniden çizilmesinin ardından karşılaşmaya yeniden başlandı. 
     Hakem Kocabaş, 50. dakikada sahaya yabancı maddelerin atılması ve Giresunsporlu taraftarların girmesi üzerine karşılaşmayı ikinci kez durdurdu. 15 dakikalık aradan sonra yeninden başlanan ve 68. dakikada Giresunspor'dan Ali Sakal'ın kırmızı kartla oyun dışı kaldığı karşılaşma, evsahibi ekibin 2-1 üstünlüğüyle sona erdi. 
     Maçın sonunda soyunma odalarına giden hakemler ile Giresunsporlu futbolcular arasında tartışma çıktı. Tartışma sırasında yardımcı hakem Ali Kılıç, bayrak çubuğuyla Giresunspor Kulübü Başkanı Fatih Hocaoğlu'nun başına vurdu. 
     Başı yarılan Hocaoğlu, Giresun Prof.Dr.İlhan Özdemir Devlet Hastanesi'nde tedavi altına alındı. 
     Hocaoğlu'nun şikayeti üzerine maçın hakemi Derya Ahmet Kocabaş, yardımcı hakemler Ali Kılıç ve Murat Gedik ile dördüncü hakem Şenol Ersoy, ifadeleri alınmak üzere Giresun Emniyet Müdürlüğü'ne götürüldü. 
     
</TEXT>
</DOC>
