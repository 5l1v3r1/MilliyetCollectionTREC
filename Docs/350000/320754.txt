<DOC>
<DOCNO> 320754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo28.html </URL>
<DATE> 2005/03/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kıvanç Oktay Derbide çıkışımızı sürdürmek istiyoruz... 
</HEADLINE>
<TEXT>

     Birinci Süper Futbol Ligi'nde yarın Ali Sami Yen Stadı'nda Galatasaray ile karşı karşıya gelecek Beşiktaş'ta, kulüp asbaşkanı ve futbol şubesi sorumlusu Kıvanç Oktay, çıkışlarını sürdürmek istediklerini belirterek, ''Amacımız 3 puan almak'' dedi. 
     Ligdeki konumları açısından Galatasaray ile çok önemli bir karşılaşma yapacaklarını vurgulayan Kıvanç Oktay, A.A muhabirine yaptığı açıklamada, ''Güzel bir mücadele olmasını diliyorum. Her iki tarafın da centilmence oynayacağına inanıyorum. Derbi maçlarda son dönemde ciddi olaylar olmuyor, yarınki maçta da iki camianın yine futbolun güzellikleriyle sahada yer alacağını düşünüyorum. Zaten yarınki maçta bizim az sayıda taraftarımız statta olacak'' diye konuştu. 
     Sakaryaspor maçında rakibine yaptığı hareket nedeniyle tedbirli olarak Profesyonel Futbol Disiplin Kurulu'na PFDK sevk edilen Carew'in durumuna da değinen Oktay, ''Carew, şu aşamada yarınki maçta oynayamayacak gözüküyor. Tahkim Kurulu'na başvurduk. Henüz suçlu bulunmayan bir oyuncunun oynayamayacak şeklinde oluşan yanlışlığı düzeltmeye çalışıyoruz'' dedi. 
     
</TEXT>
</DOC>
