<DOC>
<DOCNO> 316192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur26.html </URL>
<DATE> 2005/02/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tunca ve Meriç nehri taştı 
</HEADLINE>
<TEXT>

     Edirne'de, kar erimesi ve son yağışlarla birlikte Tunca ve Meriç Nehri taştı. Taşkınlar sonucu, kentteki bazı ev, park, tarım alanları, sera ve köprüler sular altında kaldı. 
     AA muhabirinin aldığı bilgiye göre, Edirne'de hava sıcaklıklarında son günlerde yaşanan artış ve yağmur Tunca ve Meriç Nehri'nin taşmasına neden oldu. Su taşkınlarıyla birlikte kentte, Tarihi Kırkpınar Güreşleri'nin yapıldığı Sarayiçi Er Meydanı ile Balkan Şehitliği, Adalet Kasrı, bazı çay bahçeleri, tarım alanları, seralar, köprüler ve bazı evler sular altında kaldı. 
     Tunca Nehri'ndeki suların tarihi Yalnızgöz ve Kanuni köprülerinin üzerine çıkmasından dolayı Sarayiçi mevkisi ile Yeniimaret Mahallesi'ne bu köprülerden ulaşım yapılamıyor. Yeniimaret Mahallesi'ne Saraçhane ve Gazimihal köprülerinden ulaşılabiliyor. 
     DSİ ekipleri, Küçükpazar, Saraçhane, Yeniimaret, Yıldırım ve Kirişhane mahallelerinde su baskınına uğrayan yerlerde, drenaj pompalarıyla su tahliyesi yapıldığını kaydettiler. 
     Ayrıca Tunca Nehri'nin taşması sonucu Büyükdöllük ve Demirmenyeni Köyü arasında da ulaşım yapılamadığı kaydedildi. 
     Meriç ve Uzunköprü ilçelerinde ise Meriç Nehri'nin taşması sonucu 29 köydeki boş çeltik alanlarının sular altında kaldığı ve 3 evin de su baskınına uğradığı bildirildi. 
     Edirne Meteoroloji Müdürlüğü yetkilileri, son 24 saatte metrekareye 18.4 kilogram yağış düştüğünü bildirdiler. Hafta sonuna kadar yağış beklendiğini belirten yetkililer, sıcaklığın da 8 derece olduğunu kaydettiler. 
     Bu arada, Kırklareli Meteoroloji Müdürlüğü yetkilileri de son 24 saatte metrekareye 6 kilogram yağış düştüğünü ve yağışların devam ettiğini belirttiler. Kırklareli'nde kar erimesiyle birlikte derelerdeki su seviyelerinin yükseldiği ve bazı köylerde derelerin yatağından taştığı belirtildi. 
     Tekirdağ Meteoroloji Müdürlüğü yetkilileri ise son 24 saatte 2.2 kilogram yağış düştüğünü ve yağışların devam edeceğini bildirdiler. 
     
</TEXT>
</DOC>
