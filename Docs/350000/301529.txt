<DOC>
<DOCNO> 301529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun21.html </URL>
<DATE> 2004/12/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Srilanka İsrail yardım ekibini reddetti 
</HEADLINE>
<TEXT>

     Nursel Gürdilek bildiriyor 

      İsrail ordusu, Güney Asya'daki deprem ve tsunami felaketinden en fazla etkilenen ülkelerden biri olan Sri Lanka'ya 150 kişilik kurtarma ve sağlık ekibi gönderme kararı aldı. 
     İsrail Ordu Sözcülüğü, kurtarma ve sağlık ekibiyle yardım malzemelerinin gönderileceğini açıkladıktan sonra İsrail askerleri, Sri Lanka'ya gidecek uçağa yardım malzemelerini yükledi. 
     Açıklamadan birkaç saat sonra, İsrail ordu kaynakları, Sri Lanka'nın İsrail ordusunun kurtarma ve sağlık ekibi göndermesini reddettiğini, sadece yardım malzemesi istediğini belirterek, Sri Lanka Dışişleri Bakanlığı ve Sri Lanka ordusuyla yapılan görüşmelerin ardından, ekibin hareketinin ertelendiğini kaydettiler. 
     İsrail ordusu, Dışişleri ve Savunma bakanlıklarıyla yapılan istişareler sonucunda, insani yardım kararını, iki ülke arasında diplomatik ilişki bulunmamasına rağmen almıştı. 
     Sri Lanka'ya Tuğgeneral Avraham Ben David başkanlığında 150 kişilik bir kurtarma ve yardım ekibi gönderilmesi kararlaştırılmış, gidecek ekipte kurtarma görevlilerinin yanı sıra doktor, hemşire ve diğer sağlık görevlilerinin yer aldığı duyurulmuştu. 
     Ekip beraberinde tıbbi gereçler, su, yiyecek, çadır, battaniye, yatak, jeneratör ve diğer yardım malzemelerini de götürecek, bölgede acil hizmetler, çocuk servisi, laboratuvar ve röntgen sistemlerini de kapsayan bir tıp merkezi kurulacaktı. 
     Sri Lanka'da ölü sayısının 200'ü turist olmak üzere 15 bine ulaştığı, 1,5 milyon kişinin evsiz kaldığı, bunun toplam nüfusun yüzde 7,5'ine denk geldiği belirtiliyor. 
     İsrail Sağlık Bakanlığı'ndan bir ekip, kurtarma çalışmalarına yardımcı olmak amacıyla dün Tayland'a gitmiş, Hadassah Üniversitesi Hastanesi'nden 4 kişilik bir doktor grubu da beraberinde ilaç ve çocuk mamalarıyla Sri Lanka'ya varmıştı. 
     İsrail'deki bir sivil toplum kuruluşu olan Latet Ver örgütü de bugün Sri Lanka'ya bir uçak dolusu yardım malzemesi gönderiyor. 
     Uçakta, İsrail ordusunca sağlanan ve aralarında onbinlerce battaniye, çadır, şilte, su tanklarının da olduğu malzemeler bulunuyor. 
     İsrail'in ZAKA olarak bilinen Trajedi Kurbanlarını Teşhis arama-kurtarma ekibi de dün bölgeye hareket etti. 
     
</TEXT>
</DOC>
