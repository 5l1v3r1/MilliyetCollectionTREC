<DOC>
<DOCNO> 329083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas15.html </URL>
<DATE> 2005/03/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Elizabeth Hurley'i görmeye 3 bin kişi geldi 
</HEADLINE>
<TEXT>

     Ahmet BAYRAK- Yaşar ANTER DHA 

      BİR dondurma reklam filmi çekimi için Gökova'ya gelen dünyaca ünlü yıldız Elizabeth Hurley'in etrafında koruma ordusu etten duvar ördü. Basın mensuplarının, çekimlerin yapılacağı bölgeye karadan ve denizden yaklaşamaması için geniş önlem alındı. Hurley'i görmek için çekim bölgesine akın eden Akyakalılar, filmde figüran oldu. 
     İngilizler'in ünlü model ve sinema oyuncusu 40 yaşındaki Elizabeth Hurley, Algida dondurmalarının reklam çekimi için Muğla'nın Ula İlçesi'ne bağlı Akyaka Beldesi'ne geldi. Hurley, gazetecilerden köşe bucak kaçırıldı. Gazetecileri şaşırtmak, çekim bölgesinden ayrılmalarını sağlamak için ilk bir saat Hurley'e çok benzeyen bir dublör kullanıldı. Akyaka İskelesi'ndeki çekimler için çok sıkı güvenlik önlemleri alındı. 60'a yakın özel güvenlikçinin koruduğu Hurley için jandarma da seferber oldu. Hurley'i koruyan yaklaşık 20'si yabancı özel güvenlik birimleri gazetecileri bölgeye sokmazken, bazı Türk korumalar basın mensuplarını denize atmakla tehdit etti. 
     Botla denize açılarak görüntü ve fotoğraf çekmek isteyen gazetecileri engellemeye çalışan korumalar siyah büyük panolar tutarak Hurley'in görüntülenmesini engelledi. Motoryatta kıyafet değiştiren Hurley'in görüntülenmemesi için sık sık büyük şezlonglar ve siyah panolar kullanıldı. Hurley'in, sıcak hava ve çekimlerin uzaması nedeniyle bunaldığı, sinirlenip tepki gösterdiği öğrenildi. 
     
     AKYAKALILAR FİGÜRAN 
     Elizabeth Hurley'i görmek isteyen meraklılar Muğla ve Marmaris'ten Akyaka Beldesi'ne gelip çekimleri izlerken, çekim ekibinin Figüranımız olur musunuz ' teklifiyle karşılaştı. 100 kişi gönüllü olarak reklam filminde rol aldı. Hurley'in beldeye gelişi Gökova'ya hareketlilik getirdi. İki gün içinde Hurley'i görmek için Gökova'yı ziyaret edenlerin sayısı 3 bini aştı. Hurley'li Algida çekimlerinin üç gün süreceği ve Elizabeth Hurley'in motor yatla Gökova koylarını dolaşarak iki günlük tatil yapacağı belirtildi. 
     Çekimler için sahilde ormanlık alanın yanında Algida Evi oluşturuldu. Algida'nın reklam filmini, Film Park Şirketi çekiyor. Filmin yapımcılığını Bahadır Arlıel üstlenirken ,Bahadır Karataş filmi yönetiyor. Elizabet Hurley, Pars Mc Cann Ericksoon reklam ajansı ile çalışıyor. Çekimlerde 200 kişi görev aldı. Senaryoya göre Elizabet Hurley, lüks bir yatla Akyaka sahiline geliyor. Burada karaya çıkan ünlü yıldız, gazetecilerin akınına uğruyor ve halkın sevgi gösterileriyle karşılanıyor. Gökova körfezinde tekne turu yapan Elizabet Hurley, sahilde güneşleniyor. Gökyüzünden Algida dondurması Magnum ürünü atılıyor ve Elizabet Hurley dondurmadan bir tane yakalayıp yiyor. 
     
</TEXT>
</DOC>
