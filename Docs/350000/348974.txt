<DOC>
<DOCNO> 348974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur31.html </URL>
<DATE> 2005/06/04/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Dolandırıcılık iddiası ile aranan iş adamı yakalandı... 
</HEADLINE>
<TEXT>

     İstanbul’da, hastane çalışanlarını dolandırdığı iddiasıyla gıyabi tutuklu olarak aranan işadamı, yakalanarak cezaevine konuldu. 
     Alınan bilgiye göre, hakkında dolandırıcılık iddiasıyla açılan davalar kapsamında gıyabi tutuklu olarak aranan işadamı A.Ü, Organize Suçlar Şube Müdürlüğü ekiplerince yakalandı. 
     Emniyet’teki işlemlerinin ardından İstanbul Adliyesi’ne çıkarılan A.Ü, gıyabi tutukluluğu vicahiye çevrilerek Bayrampaşa Cezaevi’ne konuldu. 
     Bir süre önce satılan ve Bakırköy, Bahçelievler, Göztepe ile Çamlıca’da şubeleri bulunan bir hastanenin ortaklarından olan A.Ü’nün, hastane çalışanlarına alacakları maaş karşılığı hisse senedi verdiği belirtildi. 
     Hisse senetlerinin karşılıksız çıkması üzerine hakkında "dolandırıcılık" iddiasıyla dava açılan A.Ü’nün, gıyabi tutuklu olarak arandığı kaydedildi. 
     
</TEXT>
</DOC>
