<DOC>
<DOCNO> 315939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/gun06.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şoke edici' söze beraat kararı çıktı 
</HEADLINE>
<TEXT>


GÖKÇER TAHİNCİOĞLU Ankara 

Yargıtay Ceza Genel Kurulu'nun YCGK verdiği "laikliğin yasalarla korunamayacağına" ilişkin kararı emsal oldu. Bingöl Asliye Ceza Mahkemesi, KADEK'in yasallaşmasını savunduğu için hakkında 'suçu övme' fiilinden dava açılan eski DEHAP Parti Meclisi üyesi Sait Bıçakçı'nın, YCGK kararını emsal gösteren savcının görüşü doğrultusunda beraatına karar verdi. Yargıtay'ın kararla ilgili yorumu önem taşıyor. Bıçakçı, 29 Nisan 2003'teki DEHAP Bingöl İl Kongresi'nde partisinin Kürt sorununa demokratik çözüm için Türkiye ve dünya kamuoyuna yönelik deklarasyonunda 9 madde olduğunu kaydetti. Bıçakçı, bunlardan bazılarını "Türkiye'nin, Kuzey Irak'a müdahalede bulunmaması, KADEK'in yasallaşması için düzenlemenin yapılması. Kürt kimliğinin ve haklarının tanınması..." diye sıraladı. 
Mahkeme, esas hakkındaki mütaalanın ardından suçun unsurlarının oluşmadığını gerekçe göstererek Bıçakçı'nın beraatına karar verdi. Dosya, Yargıtay'a gelecek. 


</TEXT>
</DOC>
