<DOC>
<DOCNO> 341978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur18.html </URL>
<DATE> 2005/05/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tokat iki kez sallandı 
</HEADLINE>
<TEXT>

     Tokat’ın Reşadiye İlçesi’nde orta şiddette bir deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü’nden alınan bilgiye göre, saat 12.00’de merkez üssü Reşadiye İlçesi olan depremin büyüklüğü 4.7 olarak ölçüldü. 
     Tokat ve çevre ilçelerde de hissedilen depremde bazı evler hasar gördü. Deprem nedeniyle Reşadiye’de vatandaşların evlerini terk ederek sokaklara çıktığı bildirildi. 
     Depremde ilk belirlemelere göre ölen ya da yaralanan olmadığı öğrenildi. 
     
     BİR DEPREM DAHA 

     Tokat Valisi Ayhan Nasuhbeyoğlu, AA muhabirine yaptığı açıklamada, Reşadiye’de saat 12.00’da yaşanan depremden 25 dakika sonra 4.9 büyüklüğünde bir deprem daha meydana geldiğini bildirdi. 
     İlçede kriz merkezi oluşturduklarını belirten Nasuhbeyoğlu, "İlk belirlemelere göre depremde ölen ya da yaralanan yok. Ancak biz Tokat’ta toplantıda olan kaymakamımızı ve sivil savunma müdürümüzü bir vali yardımcısı eşliğinde derhal bölgeye gönderdik. Gelişmeleri takip ediyoruz" dedi. 
     
     OKULLAR TATİL 

     Tokat Valisi Ayhan Nasuhbeyoğlu, Reşadiye İlçesi’nde meydana gelen deprem nedeniyle ilçeye bağlı Bayırbaşı Köyü’nde 7 evde hasar meydana geldiğini, 2 evin oturulamaz durumda olduğunu söyledi. 
     Vali Nasuhbeyoğlu, AA muhabirine yaptığı açıklamada, ilçede öğle saatlerinde 4.7 ve 4.9 büyüklüğünde 2 deprem yaşandığını hatırlatarak, depremin ardından ilçede kriz merkezini faaliyete geçirdiklerini ve kurulan komisyonun çalışmalarına devam ettiğini bildirdi. 
     Deprem nedeniyle ilçeye bağlı Bayırbaşı Köyü’nde 7 evde hasar meydana geldiğini, 2 evin oturulamaz durumda olduğunu kaydeden Nasuhbeyoğlu, kriz merkezi ekiplerinin köye ulaştıklarını söyledi. 
     Köye çadır ve gıda malzemesi gönderdiklerini ifade eden Nasuhbeyoğlu, vatandaşların mağdur olmaması için gerekli her türlü tedbiri aldıklarını söyledi. 
     Depremler sonrasında ilçede büyük çaplı bir hasarın söz konusu olmadığını ifade eden Nasuhbeyoğlu, bazı köylerde samanlıkların yıkıldığını, bazı binalarda ise küçük çatlakların meydana geldiğini kaydetti. 
     Bu binalardaki hasarların da çok önem taşıyan çatlaklar olmadığını ifade eden Nasuhbeyoğlu, "Şu anda Kızılay ve Afet Koordinasyon Merkezi olarak ihtiyaç halinde hazırlıklarımızı tamamladık. Kriz merkezimizi ve nöbet sistemimizi oluşturduk. Herhangi bir olumsuz durum ihtimaline karşı Sivas ve Tokat sivil savunma ekiplerini de Reşadiye’de tutuyoruz" dedi. 
     Nasuhbeyoğlu, herhangi bir sıkışıklık ve risk oluşmasına meydan vermemek için yarın Reşadiye ve köylerinde ilköğretim okulları ve liselerde eğitim ve öğretime ara verdiklerini sözlerine ekledi. 
     Reşadiye Belediye Başkanı Rafet Erdem ise Afet İşleri Daire Başkanlığı’ndan aldığı bilgiye göre, depremlerin ana fay hattında meydana gelen depremler olmadığını belirterek, "Aldığımız bilgilere göre, Reşadiye’de 1939’da meydana gelen büyük depremden sonra en az 100 veya 150 yıl geçmesi lazım ki büyük depremler olsun. Ana fay 
     hattında meydana gelebilecek bir risk yok" dedi. 
     Erdem, deprem sonrasında ilçedeki termal kaplıcaların suyunun sıcaklığında herhangi bir artış veya azalma olmadığını sözlerine ekledi. 
     
</TEXT>
</DOC>
