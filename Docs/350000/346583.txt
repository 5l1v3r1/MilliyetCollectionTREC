<DOC>
<DOCNO> 346583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy10.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizleri kızdıran araç 
</HEADLINE>
<TEXT>


DIŞ HABERLER SERVİSİ 


İngiltere'de Avam Kamarası'na bağlı Savunma Komisyonu, geçtiğimiz haftalarda Özbekistan'ın Andican kentinde yaşanan ve yüzlerce kişinin ölümüyle sonuçlanan olaylarda, Özbek güvenlik güçlerince kullanılan ve Türkiye'den ithal edildiği tespit edilen İngiliz yapımı Land Rover marka araçlarına ilişkin soruşturma açmaya hazırlanıyor. 

Türk firmadan ithal 
The Times gazetesi, İngiltere'de Özbekistan gibi insan hakları karnesi bozuk ülkelere silah ihracatına yönelik yasaklamalar bulunmasına karşın, Özbek yönetiminin askeri tip 48 adet Land Rover'ı, İngiliz yapımı parçaların montajı konusunda lisansı bulunan Türk "Otokar" firmasından ithal ettiğinin ortaya çıktığını yazdı. 
Defender modeli zırhlı Land Rover'ların İngiliz hükümeti tarafından "silah" olarak kabul edildiği belirtilen haberde, bu araçların Özbekistan'daki olaylar sırasında kullanıldığını gösteren fotoğraflar bulunduğu kaydedildi. 
Times gazetesi, "Geçen çarşamba günü Ticaret ve Sanayi Bakanlığı'na, Türkiye ve benzeri ülkelere silah ihracı konusunda uygulanan kontrol sistemi hakkında 15 soru gönderdiklerini, ancak henüz yanıt alamadıklarını" da yazdı. 


</TEXT>
</DOC>
