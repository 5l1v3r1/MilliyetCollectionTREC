<DOC>
<DOCNO> 324213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/ekonomi/eko04.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz, Dünya Bankası'nın başına geliyor 
</HEADLINE>
<TEXT>


YASEMİN ÇONGAR Washington 

Dünya Bankası'nın başkanlığına Bush yönetiminin siyasi karar alma sürecindeki en etkin, uluslararası kamuoyu nezdinde ise en tartışmalı yetkililerinden biri olan Paul Wolfowitz resmen aday gösterildi. Saddam'ın devrilmesinin Ortadoğu'da demokratikleşme yolunu açacağı fikrinin etkin savunucusu ve Irak Savaşı'nın baş mimarı sayılan Wolfowitz'in adaylığı, ABD Başkanı George W. Bush tarafından açıklandı. Savunma Bakan Yardımcısı Wolfowitz'den, "Paul kendisini kalkınmaya adamıştır. Şefkatli ve nezih bir insandır ve Dünya Bankası'nda iyi işler yapacaktır" diye söz eden Bush, Wolfowitz'i desteklemeleri için dünya liderlerine telefon ettiğini de söyledi. 
Dünya Bankası başkanlığı, geleneksel olarak ABD'nin aday gösterdiği yetkililer tarafından üstleniliyor. Buna karşılık Avrupa, Uluslararası Para Fonu IMF başkanlığında tercih hakkına sahip.Bu durum, Wolfowitz'in başkanlığı büyük ölçüde garantiliyor. 


</TEXT>
</DOC>
