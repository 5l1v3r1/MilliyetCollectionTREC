<DOC>
<DOCNO> 305374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun19.html </URL>
<DATE> 2005/01/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tsunami bölgelerinde salgın hastalık işareti yok 
</HEADLINE>
<TEXT>

     Dünya Sağlık Örgütü DSÖ , tsunaminin vurduğu bölgelerde şu anda ciddi bir salgın hastalık işaretinin bulunmadığını bildirdi. 
     Örgütün güneydoğu Asya sorumlusu Samli Plinanbangçang, Sri Lanka'nın başkenti Kolombo'da yaptığı açıklamada, şu ana kadar tsunaminin etkilediği bölgelerde ciddi bir salgın belirtisinin görülmediğini söyledi. 
     Plinanbangçang, en kötüsünün atlatıldığını kesin bir şekilde söyleyebilmek için örgütün bir aya daha ihtiyacı olduğunu belirtti. 
     DSÖ, tsunaminin ardından salgın başlaması halinde 150 bin kadar insanın yüksek risk altına gireceği tahmininde bulunmuştu. 
     Örgüt, başta Açe olmak üzere deprem ve tsunaminin vurduğu yerlerde ishal, solunum ve cilt hastalıklarıyla ruhsal travma vakalarının görüldüğünü bildirdi. 
     
</TEXT>
</DOC>
