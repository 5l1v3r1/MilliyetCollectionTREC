<DOC>
<DOCNO> 336629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun37.html </URL>
<DATE> 2005/04/25/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
AB anlaşması imzalandı, Bulgaristan bayram yapıyor 
</HEADLINE>
<TEXT>

     Bulgaristan'ın Avrupa Birliği'ne AB katılım anlaşmasının Lüksemburg'da bugün düzenlenen törenle AB dışişleri bakanları tarafından imzalanması ülkede bayram havası estirdi. 
     Katılım anlaşmasının imzalanması ülke genelinde düzenlenen çeşitli etkinliklerle kutlandı. 
     Başkent Sofya'da Başbakan Yardımcısı Plamen Panayatov'un organizasyonunda yapılan sokak kutlamalarında renkli sahneler yaşandı. Parlamento meydanında toplanan yaklaşık 5 bin kişi ve halk oyunları ekipleri ile bandolar şehrin ana caddelerinde çeşitli gösteriler yaptı. Kutlama yürüyüşüne özellikle gençlerin ilgi göstermesi dikkati çekti. 
     Yürüyüşe katılanlar ''Merhaba Avrupa'', ''Hepimiz artık aynı yerdeyiz'' ve ''Yaşasın Avrupa'' yazılı pankartlar taşıdı. Parlamento meydanı önünde başlayan kutlama yürüyüşü Ulusal Kültür Merkezi NDK önüne sona erdi. NDK önünde kurulan dev ekrandan Lüksemburg'daki imza töreni naklen gösterildi. 
     Katılım anlaşmasının imzalanması dolayısıyla Bulgaristan'da bugün tüm okullar tatil edildi. Bulgaristan Merkez Bankası üzerinde Bulgaristan-AB yazılı, 40 Leva Yaklaşık 35 YTL değerinde özel bir gümüş para tedavüle çıkardı. 
     Çalışma ve Sosyal Güvenlik Bakanlığı da ilginç bir uygulamayla bugün doğan tüm bebeklere ''Euro bebek'' isimli birer madalya hediye etti. İlk madalya sabaha karşı Sofya'da dünyaya gelen bir bebeğe Çalışma ve Sosyal Güvenlik Bakanı Hristina Hristova tarafından bizzat takıldı. 
     Bulgaristan'ın AB'ye katılım anlaşmasının Bulgaristan Parlamentosu tarafından 12 Mayıs 2005 tarihinde yapılacak genel oturumda gündeme alınarak onaylanması bekleniyor. 
     
</TEXT>
</DOC>
