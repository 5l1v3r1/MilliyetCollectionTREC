<DOC>
<DOCNO> 340730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur13.html </URL>
<DATE> 2005/05/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Hediye' uğruna eski sevgilisi ve kocası öldü 
</HEADLINE>
<TEXT>

     Onur BAYRAM DHA 

      AFYONKARAHİSAR'ın Şuhut İlçesi’ne bağlı Balçıkhisar Beldesi’nde Hediye Kılınçarslan 34 kendisini sürekli aramasından rahatsız olduğu eski sevgilisi İsmet Bakır'ı 27 eşi Hasan Hüseyin Kılınçarslan 61 ile birlikte öldürdü. Jandarmanın olayla ilgili soruşturma başlatması üzerine paniğe kapılan Hasan Hüseyin Kılınçarslan, kendisini asarak yaşamına son verirken, tarım ilacı içerek ihtihara kalkışan Hediye Kılınçaslan, jandarma tarafından bulunarak hastaneye kaldırıldı. 
     İddiaya göre, Ağrı'da doğup büyüyen Hediye Kılınçarslan ile İsmet Bakır arasında, 2 yıl önce kısa süren bir aşk yaşandı. Hediye Kılınçarslan, daha sonra Hasan Hüseyin Kılınçarslan ile evlenerek Balçıkhisar'a, kendisi de evli olan İsmet Bakır ve ailesi ise İzmir'e yerleşti. İki eski sevgili, telefonlaşmaya başladı. Eşinin durumu öğrenmesinden korkan Hediye Kılınçarslan bir kaç ay önce İsmet Bakır’a artık aramamasını söyledi. Bakır, bu uyarıyı dikkate almayınca Hediye Kılınçarslan, durumu eşine anlattı. Karı koca bunun üzerine cinayet planı yaptı. 
     
     YANINA ÇAĞIRDI 
     Hediye Kılınçarslan, bir telefon görüşmeleri sırasında İsmet Bakır'ı görüşmeleri için Balçıkhisar'a çağırdı. 30 Mart'ta İzmir’den Balçıkhisar’a gelen ve eski sevgilisinin evine giden İsmet Bakır, Hasan Hüseyin Kılınçarslan tarafından bıçaklanarak öldürüldü. Naylona sardıkları cesedi, eşeğe yükleyip belde dışındaki kurumuş bir dere yatağına gömen çift, eve dönünce Bakır'ın kanının sıçradığı duvarı da boyayıp günlük yaşamlarına devam etti. Bakır'dan haber alamayan babası Himmet Bakır, olaydan kısa bir süre sonra polise oğlunun kaybolduğunu ihbar etti. Bakır, oğlunun Ağrı'da bir aşk ilişkisi yaşadığını da anlattı. 
     
     ÇELİŞKİLİ İFADE 
     Şuhut Jandarma Karakolu'na bağlı ekipler, Kılınçarslan çiftinin ifadesine başvurdu. Karı kocanın, çelişkili ifadeleri üzerine soruşturma derinleştirildi. İsmet Bakır'ın fotoğrafını belde halkına gösteren jandarma, genç adamın bir süre önce beldede görüldüğünü tespit etti. 
     Korkuya kapılan Hasan Hüseyin Kılınçarslan, geçen çarşamba günü, kendini evinin ahırındaki kirişe asarak intihar etti. Jandarma, iki olay arasında bağlantı kurarak Kılınçarslan çiftinin evinde araştırma yaptı. Yeni boyanan duvarın dibinde ve bir yastıkta kan izlerine rastlandı. Araştırma sürerken, Hediye Kılınçarslan da dün evdeki tarım ilacını içerek intihar etmek istedi. Jandarmanın araştırma için geldiği evde, koma halinde bulduğu kadın, kaldırıldığı Afyonkarahisar Devlet Hastanesi'nde yeniden hayata döndürüldü. 
     Komadan çıkan Hediye Kılınçarslan, Ağrı’da gönül ilişkisi olduğu İsmet Bakır'ın, Afyonkarahisar’a geldikten sonra da kendisini sürekli aradığını, bunu öğrenen kocası ile aralarının açıldığını, bunun üzerine eşi Hasan Hüseyin Kılınçaslan'ın 30 Mart'ta eski sevgilisini öldürdüğünü söyledi. 
     Jandarma ekiplerinin olayla ilgili soruşturmayı sürdürdükleri belirtildi. 
     
</TEXT>
</DOC>
