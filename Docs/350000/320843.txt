<DOC>
<DOCNO> 320843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur55.html </URL>
<DATE> 2005/03/04/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
"Belediye başkanına dayak" iddiası davası... 
</HEADLINE>
<TEXT>

     Karaman merkeze bağlı Akçaşehir Belde Belediye Başkanı Hakkı Karaduman'ın, jandarma görevlilerini, kendisini darp etmekle suçladığı davanın duruşmasına devam edildi. 
     Karaman Asliye Ceza Mahkemesi'nde görülen davanın ikinci duruşmasına, Akçaşehir Belediye Başkanı Hakkı Karaduman, olaya karıştığı iddia edilen Uzman Çavuş Uğur Ali Y. ve 8 erle birlikte, tanık olarak dinlenecek bir grup vatandaş katıldı. Duruşma salonuna basın mensupları alınmadı. 
     Duruşmaya katılmayan tanıkların da dinlenmesi ve sözlü ifade vermeyen Uzman Çavuş Uğur Ali Y. ve 8 erin yazılı ifadelerinin alınabilmesi için duruşmanın, ileri bir tarihe ertelendiği öğrenildi. 
     Davayı takip etmek için Karaman'a gelen TBMM İnsan Hakları İnceleme Komisyonu üyesi AK Parti Bingöl Milletvekili Abdurrahman Anik ile CHP Mersin Milletvekili Hüseyin Güler, çıkışta gazetecilerin sorularını yanıtladı. 
     Güler, komisyona önceden iletilen şikayetler ve medyadan aldıkları bilgi doğrultusunda bu davanın takipçisi olacakları sözünü verdiklerini, Karaman'a da davanın yargı aşamasını incelemek için geldiklerini söyledi. 
     İşlerinin sadece yargının işleyişini gözlemlemek olduğunu anlatan Güler, ''Davanın, kamu vicdanını rahatlatacak şekilde sonuçlanmasını bekliyoruz. Yargı bağımsızlığına inanıyoruz. Bu konuda en ufak bir tereddüdümüz yok. Ancak, şiddete ve haksızlığa hayır diyoruz'' diye konuştu. 
     Milletvekili Abdurrahman Anik ise komisyon olarak, Türkiye'nin çeşitli yerlerinde bu tür önemli davaları takip ettiklerini belirterek, ''Yargı bağımsızdır. Delillerini toplar, o delillere göre karara varır. Biz şiddete, zulme, kimden gelirse gelsin, seçilmiş olsun olmasın, karşıyız. Her zaman bunun takipçisi olacağız. Herkes bunu bilsin'' dedi. 
     Karaduman, 15 Ekim 2004'te, Akçaşehir Beldesi'nde, Akçaşehir Çiftçi Koruma Derneği'ne borcundan dolayı aranan 4 çiftçiyi, ifadelerini almak üzere akşam saatlerinde götürmek isteyen jandarma görevlilerinin, itirazda bulunan kendisini darp ettiğini öne sürmüştü. 
     Karaduman, görevli jandarma ekiplerinden şikayetçi olup, Karaman Devlet Hastanesi'nden 10 gün iş göremez raporu almıştı. 
     
</TEXT>
</DOC>
