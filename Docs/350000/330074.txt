<DOC>
<DOCNO> 330074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun36.html </URL>
<DATE> 2005/04/04/ </DATE>
<TIME> 18.02 </TIME>
<AUTHOR>  </AUTHOR>
<HEADLINE>
Filistinli gruplar, Abbas'ın silahsızlandırma girişimini reddediyor 
</HEADLINE>
<TEXT>

     Filistinli önde gelen gruplar, Filistin lideri Mahmud Abbas'ın, İsrail tarafından aranan silahlı militanları silahsızlandırma girişimini reddettiğini bildirdi. 
     Hamas ve İslami Cihad'ın liderleri, Abbas'ın bu yöndeki çabalarını tamamen reddettiğini belirtirken, Abbas'ın El Fetih hareketinin bünyesindeki El Aksa Şehitleri Tugayı'nın, Filistin liderinin kararına karşı alınacak tutum konusunda bölündüğü ifade edildi. 
     Hamas, yaptığı açıklamada, ''direniş bayrağını bırakmayacağını ve elini tetikten çekmeyeceğini'' kaydetti. 
     Açıklamada, ''İsrail'le belirli bir süre sükuneti korumayı kabul ettiği, ancak bunun silahlı mücadeleyi bırakmak anlamına gelmediği'' vurgulandı. 
     İslami Cihad lideri Halid El Batş da ''önceliğin işgale verilmesi gerektiğini, mücadelecilerin silahlarını almak olmaması gerektiğini'' ifade etti. 
     Ramallah'taki El Aksa üyeleri de Abbas'ın çabalarını reddettiğini bildirirken, örgütün Nablus hücresi bu çabalara uyabileceğini belirtti. 
     Abbas, bir grup militanın geçen hafta Batı Şeria'daki karargahına saldırı düzenlemesinden sonra militanların silahsızlandırılması için harekete geçme kararı almıştı. 
     Abbas, dün bir kararname yayımlayarak, Batı Şeria ve Gazze'de oluşturulan komitelerden ''kaçaklar konusunu çözmeleri'' için 2 hafta süre tanımıştı. İsrail'in arananlar listesinde, saldırılara karıştığı iddia edilen 0 dolayında silahlı Filistinli bulunuyor. 
     
     GÜVENLİK REFORMU 
     Öte yandan üst düzey bir Filistinli yetkili, Abbas'ın güvenlik reformları çerçevesinde bu haftanın sonuna kadar 1000 kadar Filistinli güvenlik yetkilisini emekliye sevk edeceğini belirtti. 
     Adının açıklanmasını istemeyen yetkili, Abbas'ın Filistin meclisinin geçen ay kabul ettiği bir yasa çerçevesinde, 60 yaşın üstündeki güvenlik görevlilerini emekliliğe zorlayacağını söyledi. 
     
</TEXT>
</DOC>
