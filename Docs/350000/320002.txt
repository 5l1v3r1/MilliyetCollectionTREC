<DOC>
<DOCNO> 320002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy17.html </URL>
<DATE> 2005/03/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Adli sicil kaydı isteyenlerden bağış alınıyor mu " 
</HEADLINE>
<TEXT>

     CHP Grup Başkanvekili Kemal Anadol, Adli Sicil kaydı talep eden vatandaşlardan bağış alınıp alınmadığını, alınıyorsa gerekçesini sordu. 
     Anadol, Adalet Bakanı Cemil Çiçek tarafından yanıtlanması istemiyle TBMM Başkanlığı'na verdiği önergede, adli sicil kaydı talep eden vatandaşlardan makbuz karşılığı 1,50 YTL alınıp alınmadığını, eğer alınıyorsa bunun gerekçesini sordu. 
     Anadol, ayrıca, şu soruların yanıtlanmasını istedi 
     ''Bağış adı altında toplanan bu paralar, vatandaşlardan hangi gerekçeyle talep edilmektedir 
     Adalet Bakanlığı'na bağlı, özel bütçeli bir kuruluş olan İşyurtları Kurumu Yüksek Kurulu'nun genelgeyle vatandaşlardan 'sistematik' olarak bağış toplamasının sağlanmasının 'bağışta gönüllülük' esasına uyduğunu düşünüyor musunuz 
     Adli sicil kaydı talep eden vatandaşlara 'İşyurtları Kurumu Yüksek Kurulu'na bağış yapmak zorunda olmadıkları' görevliler tarafından belirtilmekte midir, yoksa bu işlemler sırasında emrivaki yapılarak kendilerine makbuz mu kesilmektedir 
     Adli sicil kaydı talep eden vatandaşlar, İşyurtları Kurumu Yüksek Kurulu'na bağış yapmak istemediklerini belirtir ise ne gibi bir uygulamayla karşılaşmaktadır 
     Adli sicil kaydı talep eden vatandaşlardan rızaları olsun ya da olmasın 'sistematik' olarak para toplanması uygulamasına son vermeyi düşünüyor musunuz '' 
     
</TEXT>
</DOC>
