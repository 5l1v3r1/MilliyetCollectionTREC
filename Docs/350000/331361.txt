<DOC>
<DOCNO> 331361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun08.html </URL>
<DATE> 2005/04/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD Bütün komşuları Irak hükümetine saygı göstersin... 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Irak'ın bütün komşularının Irak hükümetine saygı göstermesini ve desteklemesini beklediklerini söyledi. 
     Boucher, düzenlediği basın toplantısında, bir gazetecinin, Talabani'nin başkanlığının Türkiye, Suriye ve diğer komşu ülkeler tarafından sıcak karşılanmasına ilişkin sorusu üzerine, ''Bu iyi bir şey. Herkesin Talabani'yi desteklemesi iyi. Çünkü Talabani, Irak halkının seçilmiş lideri'' dedi. 
     Artık Irak liderliğinde birçok mevkiinin doldurulduğunu belirten Boucher, ''Irak halkının demokrasi yolunda ilerlemesinin gerçekten çok önemli ve tarihi bir gelişme olduğunu düşünüyoruz. Yeni Irak hükümetiyle birlikte çalışmayı sabırsızlıkla bekliyoruz. Elbette bütün komşuların bu hükümete saygı göstermesi ve desteklemesi gerektiğini düşünüyoruz'' diye konuştu. 
     Irak Kürdistan Demokratik Partisi IKDP lideri Mesud Barzani'nin neden Irak yönetiminde bir göreve getirilmediği yönündeki soruya ise Boucher, ''Irak liderlerini biz seçmiyoruz. Kendi liderlerini Irak halkı seçiyor. Biz hepimiz bu süreci büyük bir ilgiyle izledik. Ancak Iraklılar kendi siyasi sistemleri içinde çalıştılar ve bunun sonuçlandığını görmek çok iyi bir şey'' yanıtını verdi. 
     
</TEXT>
</DOC>
