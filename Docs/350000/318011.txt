<DOC>
<DOCNO> 318011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur32.html </URL>
<DATE> 2005/02/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hırsızlık yaptıkları işyerinde sızınca yakalandılar 
</HEADLINE>
<TEXT>

     Hatay'ın İskenderun İlçesi'nde bir işyerinden hırsızlık yapan 2 kişi, aldıkları uyuşturucu ve alkolün etkisiyle sızınca yakalandı. 
     Alınan bilgiye göre, Lezgin B. ve Veysel T, uyuşturucu hap alıp şarap içtikten sonra, Kurtuluş Mahallesi'nde bulunan bir elektronik dükkanına girerek, 8 dijital uydu alıcısını, yanlarında getirdikleri çuvala koydular. Ancak Lezgin B. ve Veysel T, aldıkları uyuşturucu madde ve alkolün etkisiyle işyerinde uyuyakaldılar. 
     Bir vatandaşın ihbarı üzerine olay yerine gelen polis otolarının siren sesiyle uyanıp kaçmaya çalışan 2 zanlı, işyerinin önünde yakalandı. Çalmaya çalıştıkları uydu alıcıları da çuvalın içinde ele geçirildi. 
     Bu arada zanlılar, kendilerini görüntüleyen basın mensuplarına tepki gösterdiler. Emniyet Müdürlüğü'ne getirilen zanlıların ceplerinden de şarap şişeleri çıktı. 
     Yetkililer, gözaltına alınan Lezgin B. ve Veysel T'nin, ifadelerinin alınmasının ardından adliyeye sevk edileceğini bildirdiler. 
     
</TEXT>
</DOC>
