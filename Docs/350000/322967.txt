<DOC>
<DOCNO> 322967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur12.html </URL>
<DATE> 2005/03/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kar yağışı akşam saatlerinde İstanbul'u terkedecek 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, bu sabah başlayan kar yağışının akşam saatlerinde kenti terk edeceğini bildirdi. 
     Yıldırım, AA muhabirine yaptığı açıklamada, İstanbul'da 04.00-05.00 saatlerinde başlayan kar yağışının, saatte 50-60 kilometre hızla esen poyrazla birlikte aralıklı olarak sürdüğünü söyledi. 
     Kar yağışının şu anda kentin kuzeyinde, Sarıyer, Kilyos, Samandıra ve Sabiha Gökçen Havaalanı çevresinde yoğun olarak devam ettiğini anlatan Yıldırım, kar yağışının önümüzdeki 1-2 saat içinde kentin Avrupa Yakası'nın tamamında tekrar başlayacağını kaydetti. 
     Kar yağışının öğleden sonra ağırlıklı olarak Anadolu Yakası'nda görüleceğini belirten Yıldırım, İstanbul'da şu an hava sıcaklığının eksi 1 derece olduğunu ve en yüksek sıcaklığın gün içinde 1 derece olmasının beklendiğini ifade etti. 
     Yıldırım, kentteki kar kalınlığının bazı yerlerde 1-2 santimetre, yüksek yerlerde ise 3-4 santimetre olduğunu kaydederek, şöyle dedi 
     ''Sabah başlayan kar yağışı, akşam saatlerinde İstanbul'u terk ediyor. Gece yağış yok, ancak hava sıcaklığı eksi 3 derece olarak bekleniyor. İstanbullular'a, bu gece kuvvetli don ve buzlanmaya karşı dikkatli olmaları çağrısında bulunuyoruz. 
     İlde hava sıcaklıkları ise yarın rüzgarın lodosa dönmesiyle hissedilir derecede artacak. Cumartesi ve pazar günleri, hava ısınacak ve yağış görülmeyecek. Sıcaklıklar yarın 7, pazar günü ise 13 dereceye kadar çıkacak.'' 
     
     ZİRAİ DON UYARISI 

     Meteoroloji Genel Müdürlüğü, batı bölgelerinin soğuk ve yağışlı havanın etkisi altına girdiğini belirterek, üreticileri kuvvetli don konusunda uyardı. 
     Meteoroloji Genel Müdürlüğü'nden yapılan zirai don uyarısında, Türkiye'nin bu geceden itibaren batı bölgelerinden başlamak üzere yeni bir soğuk ve yağışlı havanın etkisi altına gireceği bildirildi. 
     Tarımsal faaliyetin sürdüğü tüm bölgelerde üreticilerin gerekli tedbirleri almaları, özellikle çiçeklenme döneminde olan badem, erik, kayısı, şeftali ve fındık üreticilerinin daha dikkatli olmaları gerektiği belirtilen uyarıda, yörelerindeki don durumu hakkında daha detaylı bilgi almak isteyenlerin, en yakın meteoroloji müdürlüklerine başvurmaları gerektiği kaydedildi. 
     Buna göre, bu gece Marmara Bölgesi, Ege Bölgesi'nin kıyı kesimleri, Akdeniz Bölgesi'nin kuzey kesimleri, Batı ve Orta Karadeniz'in kıyı kesimleri ve Doğu Anadolu'nun güneybatısında hafif, yer yer orta kuvvette, Ege Bölgesi'nin iç kesimleri, İç Anadolu, Karadeniz'in iç kesimleri ve Doğu Anadolu'nun kuzey ve doğusunda orta kuvvette ve yer yer ''kuvvetli don'' bekleniyor. 
     Cuma-Cumartesi gecesi ise Ege Bölgesi'nin iç kesimleri, Akdeniz Bölgesi'nin kuzey kesimleri, Karadeniz Bölgesi'nin iç kesimleri ve Güneydoğu Anadolu Bölgesi'nde hafif, yer yer orta kuvvette, İç Anadolu ve Doğu Anadolu'da orta kuvvette, yer yer kuvvetli, Pazar ve Pazartesi geceleri de İç Anadolu, Akdeniz Bölgesi'nin kuzey kesimleri, Doğu Karadeniz'in iç kesimleri, Doğu Anadolu'nun güneybatısı ve Güneydoğu Anadolu Bölgesi'nin yüksek kesimlerinde hafif, yer yer orta kuvvette, Doğu Anadolu'nun kuzey ve doğusunda orta kuvvette, yer yer kuvvetli don olacak. 
     

     
</TEXT>
</DOC>
