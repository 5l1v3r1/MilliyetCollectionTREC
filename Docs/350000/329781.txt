<DOC>
<DOCNO> 329781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/guncel/gun03.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeç'e kitaplı anma töreni 
</HEADLINE>
<TEXT>


Çetin Emeç, ölümünün 15. yılında, Hürriyet Medya Towers'taki törenle anıldı. Törende, Emeç için hazırlanan "Genel Yayın Yönetmeni" adlı kitap da tanıtıldı 

İSTANBUL Milliyet 

Uğradığı silahlı saldırı sonucu şehit edilen gazeteci Çetin Emeç, ölümünün 15. yılında düzenlenen törenle anıldı. Törende, Emeç için hazırlanan "Genel Yayın Yönetmeni" adlı kitap ve kızı Mehveş Emeç'in kendisi için sözlerini yazıp bestelediği şarkının tanıtımı da yapıldı. 
Hürriyet Medya Towers'taki Çetin Emeç Salonu'nda düzenlenen anma törenine Emeç'in eşi Bilge Emeç, kızı Mehveş Emeç, damadı Özalp Birol, Doğan Holding Yönetim Kurulu Başkanı Aydın Doğan, eşi Sema Doğan ile Doğan Yayın Holding çalışanları katıldı. Doğan Kitap'ın yayımladığı "Genel Yayın Yönetmeni" adlı kitabın tanıtıldığı törenin ardından Emeç'in kızı piyanist Mehveş Emeç'in babası için yazıp bestelediği, Yavuz Bingöl'ün seslendirdiği ve "Bir sabah uyansam Yanımda seni bulsam" dizeleriyle başlayan "Reverie-Uzak Bir Rüya" adlı parça banttan dinletildi. 
"Genel Yayın Yönetmeni" adlı kitapta Emeç'in yazılarından seçmeler, arkadaşlarının anıları bulunuyor. Eşi Bilge Emeç'in ilk tanıştıkları günden itibaren yaşadıkları ve eşi hakkındaki görüşlerinin yer aldığı kitapta, çocukları da Emeç'le ilgili anılarını aktarıyor. Kızı Mehveş Emeç'in babası için sözlerini yazıp bestelediği şarkının CD'si de kitabın içinde yer alıyor. Kitabın satışından elde edilecek gelir, Türkiye Eğitim Gönüllüleri Vakfı'na bağışlanacak. 


</TEXT>
</DOC>
