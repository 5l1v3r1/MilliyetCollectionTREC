<DOC>
<DOCNO> 345877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/gun04.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanların porselenleri 
</HEADLINE>
<TEXT>


'Osmanlı Sarayı'nda Avrupa Porselenleri'nden bir seçki, Nazan Ölçer ve Filiz Çağman'ın ortaklaşa çalışmasıyla Sabancı Müzesi'nde sergileniyor 

Yasemin Bay 

Topkapı Sarayı Müzesi'nin önemli koleksiyonlarından biri olan Avrupa porselenlerinden seçilmiş örneklerin yer aldığı "Osmanlı Sarayı'nda Avrupa Porselenleri" başlıklı sergi, Sabancı Üniversitesi Sakıp Sabancı Müzesi'nde önceki gün gerçekleştirilen bir törenle açıldı. Kültür ve Turizm Bakanlığı ve Kültür Varlıkları ve Müzeler Genel Müdürlüğü işbirliğiyle düzenlenen sergiye, Topkapı Sarayı Müzesi Müdürü Prof. Dr. İlber Ortaylı, Boyner Holding Yönetim kurulu Üyesi Ümit Boyner gibi kültür, sanat, iş ve akademi dünyasından pek çok davetli katıldı. 

Fikir Sabancı'dan 
Güler Sabancı, açılışta yaptığı konuşmada şunları söyledi "Topkapı Sarayı Müzesi'nden gelen bu sergide, Osmanlı porselenlerinden çok güzel örnekler göreceğiz... Müzemizin danışmanı Filiz Çağman ve müze müdürümüz Nazan Ölçer'i Türkiye'de müzeciliğin sultanları olarak görüyorum." 
Sabancı Müzesi Müdürü Nazan Ölçer ise sergiyle ilgili görüşlerini şöyle ifade etti "Sergi, Topkapı Sarayı Müzesi'nden geldi. Fakat bizim, yani Sabancı Müzesi'nin de koleksiyonunda Sabancıların evinin bir parçası olmuş, ama aslında müze koleksiyonu olabilecek değerde parçalar var. Bu parçalar, Sakıp Sabancı tarafından Sabancı Müzesi koleksiyonuna verilmişti. Bu sergi o nedenle de çok denk düştü bizim müzemize. Sergi fikrini ilk olarak Güler Sabancı dile getirdi. Ardından dönemin Kültür Bakanı Erkan Mumcu ile görüşüldü." 

70 nadide örnek 
Sabancı Müzesi Müdürü Nazan Ölçer ve Sabancı Müzesi Danışmanı Filiz Çağman'ın ortaklaşa çalışmasıyla gerçekleştirilen sergide, 5 bin parçadan oluşan koleksiyondan seçilen 70 örnek yer alacak. 
Filiz Çağman, serginin genellikle 18. yy ve 19. yy'ın ilk yarısını kapsadığını belirtti. Çağman, "Bütün koleksiyondan bir seçki yaptık... Mesela özel yapılmış, üç kişilik, tek kişilik kahve takımları, vazolar var. Ama serginin bana göre en dikkat çekici parçası, Osmanlılar için üretilmiş olan ve 1735 yılına tarihlenen Viyana mamülü leğen ibrik takımı. Şöyle diyebiliriz Böyle bir parça dünya koleksiyonlarında olmayan çok nadir bir şey." 
Sergi, 28 Ağustos'a kadar Sakıp Sabancı Müzesi'nde izlenebilir. 

Ölçer Sadıkoğlu koleksiyonu denetlendi 

Türk İslam Eserleri Müzesi Müdürlüğü döneminde Varlık Sadıkoğlu Koleksiyonu'ndaki 11 adet eserin kayıp 4'ünün de kırık olmasından sorumlu tutulan Sabancı Müzesi Müdürü Nazan Ölçer, suçlamalara yanıt verdi. Ölçer, "Şanssız bir olay... Eksik işlem yapıldığını düşünmüyorum. O koleksiyonun denetlenmediği de doğru değil. Denetlenmiş" dedi. 



</TEXT>
</DOC>
