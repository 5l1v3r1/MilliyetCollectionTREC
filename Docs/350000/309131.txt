<DOC>
<DOCNO> 309131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun18.html </URL>
<DATE> 2005/01/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Esad'dan Avrupa'ya İran uyarısı 
</HEADLINE>
<TEXT>

     Suriye Devlet Başkanı Beşşar Esad, İran sorununun çözülmemesi halinde bunun sonuçlarının Avrupa'da da hissedileceğini söyledi. 
     Rus İzveztiya gazetesi, dün akşam 4 günlük resmi ziyaret için Moskova'ya gelen Esad ile yaptığı röportajı, ''Suriye'ye interneti getiren lider'' başlığıyla verdi. 
     Ziyaretinin asıl amacının iki ülke arasındaki ilişkilerin gelişmesine katkıda bulunmak olduğunu belirten Esad, ''Rusya büyük bir ülke ve dünyadaki gelişmelerde büyük sorumluluk sahibi. Rusya aynı zamanda Ortadoğu'da istikrarın sağlanması konusunda da girişimde bulunmalı'' dedi. 
     Esad, Moskova'da yapacağı görüşmelerde her şeyden önce İran ile bağlantılı konuları ele alacağını kaydederek, ''Eğer bu soruna çözüm bulunamazsa doğacak sonuçlar Avrupa ülkelerinde bile hissedilir. Gündemimizdeki diğer konu ise uzun süredir çıkmazda bulunan Ortadoğu barış süreci. Bir de herkesi rahatsız eden terörizm konusu var tabii'' dedi. 
     Rusya'nın Suriye'ye İskender füzeleri satacağı yolundaki haberlerin hatırlatılması üzerine Esad, ''Rusya Savunma Bakanı Sergey İvanov böyle bir satışın söz konusu olmadığını açıkladı. Yani konuya açıklık getirmiş oldu. Söylemek isterim ki bu tür ziyaretlerde teknik anlaşmalar gibi ayrıntılar konuşulmaz'' diye konuştu. 
     ''Başkanlık görevini babanız Hafız Esad'dan devraldınız. Hem onun oğlu, hem de Devlet Başkanı olarak sırtınızda iki misli sorumluluk var. Suriye'nin geleceğini nasıl görüyorsunuz '' şeklindeki bir soru üzerine de Esad, şunları kaydetti 
     ''Suriye'nin barış içinde bir ülke olmasını ve işgal altındaki topraklarını kurtarmasını istiyoruz. Tabii ayrıca, ekonomik, teknolojik, sosyal ve siyasi alanlarda daha gelişmiş bir ülke olmasını arzu ediyoruz.'' Esad, ''Sizin sayenizde Suriyeliler internet ve cep telefonlarıyla tanıştı. Çağdaş teknolojinin Suriye'nin yaşamındaki yeri nedir '' şeklindeki soruya da ''İnternet sayesinde bilgiye ulaşmak ve iletişim kurmak çok daha kolay hale geldi. Bilgi ise her toplumun modernleşmesinin önemli parçalarından biridir'' yanıtını verdi. 
     Suriye heyetinde Dışişleri Bakanı Faruk El Şara, Ticaret Bakanı Ömer Hüsnü Lütfi ve işadamları yer alıyor. 
     Eşi Esma ile dün akşam Moskova'ya gelen Esad'ın programı çerçevesinde, Rusya Devlet Başkanı Vladimir Putin, Başbakan Mihail Fradkov, Rusya Federasyon Konseyi Başkanı Sergey Mironov, Ticaret Odası Başkanı Yevgeniy Primakov ve Moskova Belediye Başkanı Yuri Lujkov ile görüşmesi öngörülüyor. 
     
</TEXT>
</DOC>
