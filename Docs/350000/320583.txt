<DOC>
<DOCNO> 320583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/spo06.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler de sorgulandı 
</HEADLINE>
<TEXT>


GÜNSELİ ÖNAL 


Zaman aşımına uğradı 
TBMM Sporda Şiddet ve Şike Araştırma Komisyonu Başkanı Haluk İpek, teşvik iddialarıyla gündeme gelen Cafer Aydın olayının zaman aşımına uğradığını söyledi. Komisyonun dünkü toplantısında MHK eski başkanlarından Bülent Yavuz, Ertuğrul Dilek ve şu anki başkan Sabri Çelik'i dinlediklerini belirten İpek, "Cafer ile ilgili dosya elimize ulaştı. Ancak olayın üzerinden 4 yıl geçmiş. Geç kalınan bir açıklama olunca karşı tarafı yıpratmak için mi sorusu akla geliyor" diye konuştu. 

'Eksiklik yasada' 
HALUK İpek, "Hakemler bazı şeyleri sezebildiklerini ancak yetkileri olmadığını söylüyorlar. Hakemlerin yetkileri artırılabilir. Rapor yazan yok. Sorun yasalarda değil, uygulamada" dedi. Sabri Çelik, kendilerine bugüne kadar şike ve teşvik iddialarının ulaşmadığını vurgularken, "Bilgimize başvurdular. Biz de bildiklerimizi anlattık. Sonuç alınacağına inanıyorum. Eksiklik yasada veya uygulamada olabilir" açıklamasını yaptı. 

"Atamalar Ulusoy'dan" 
ÇELİK, son genel kurulda görev teklif edilen Hilmi Ok'un "Devlete karşı çıkmam" diyerek başkanlığı reddettiğini de söyledi. Ertuğrul Dilek ise Bülent Yavuz'a rağmen hakem atamalarını MHK'nın değil, Haluk Ulusoy'un yaptığını kaydetti. Dilek, Abdullah Kiğılı ve Hadi Türkmen'in de başkan ve başkan yardımcılığı görevlerinden Alaattin Çakıcı tarafından tehditle istifa ettirildiklerini de ileri sürdü. 

Sıra başkanlarda 

ŞİKE ve teşvik konusunu çözmek için yoğun çaba harcayan Meclis Araştırma Komisyonu'nu gelecek hafta da yoğun bir çalışma temposu bekliyor. Komisyon Fenerbahçe Başkanı Aziz Yıldırım, Galatasaray Başkanı Özhan Canaydın ve Beşiktaş Başkanı Yıldırım Demirören'i dinleyecek. Ayrıca Milli Takım Teknik Direktörü Ersun Yanal da komisyona davet edilecek. 


</TEXT>
</DOC>
