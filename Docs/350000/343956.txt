<DOC>
<DOCNO> 343956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun28.html </URL>
<DATE> 2005/05/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Almanya seçimlerinde Türkçe slogan Biz sizin yanınızdayız 
</HEADLINE>
<TEXT>

     Alman Hür Demokrat Parti FDP Bottrop kenti parti teşkilatı Başkanı Volker Stotz, 22 Mayısta Kuzey Ren Vestfalya eyaletinde yapılacak meclis seçimleri için Türk kökenli seçmenin karşısına Türkçe broşürle çıktı. 
     Eyalet meclisi seçimleri için milletvekili adayı olan Stotz, kentteki Türk kökenli seçmenlere "Biz sizin yanınızdayız" sloganıyla seçim kampanyası yapıyor. 
     Stotz, açıklamasında, Türk kökenli seçmenlerin göz ardı edilmemesi gerektiğini belirterek, "Onlar, bu ülkenin vatandaşları ve eşit haklara sahip. Aralarında bulunmaktan mutluyum" dedi. 
     Stotz ayrıca, Türklerin düzenlediği etkinliklere katılmaktan büyük zevk aldığını söyledi. 
     
     SEÇİMLERE KATILACAK TÜRK KÖKENLİ ADAYLAR 
     Kuzey Ren Vestfalya eyaletinde 22 mayıs pazar günü yapılacak meclis seçimlerinde 3 Türk kökenli milletvekili adayı eyalet meclisine girmek için çaba harcayacak. 
     Yaklaşık 180 bin Türk kökenli seçmenin oy kullanma hakkına sahip olduğu eyalette, FDP’den Ziya Çiçek, Sosyal Demokrat Parti’den SPD 
     Tayfun Keltek ve Birlik 90 Yeşiller partisinden Leyla Özmal seçim turlarını tamamladı. 
     Yoğun seçim turlarından sonra açıklamalarda bulunan adaylar, seçim sonuçlarından umutlu olduklarını ve meclise girme şansları olduğunu söylediler. 
     Çiçek, "Milletvekili seçilirsem, bir işçi çocuğu olarak aday olduğum Köln’de siyasal ve toplumsal ortamda yetişen farklı kültürden insanların sorunlarını fiilen yaşamakta olduğum için, bunlara en iyi çözümlerin bulunmasına yardımcı olacağım" dedi. 
     Özmal ise Duisburg’ta bulunan yaklaşık 15 bin Türk kökenli seçmenin, pazar günü sandık başına gitmesini istedi. 
     Seçmenlerin çifte vatandaşlık konusunda çıkan tartışmalardan dolayı etkilendiklerini belirten Özmal, "Bence en önemli 3 nokta şu 
     Dışlanmaya karşı yasanın çıkartılması, çifte vatandaşlığın politik talep olarak gündemde kalması ve yabancıların anadillerinin Almanca’ya eşdeğerde eğitim sistemine entegre edilmesi" dedi. 
     Özmal, 1 Ocak 2000 tarihinden sonra yeniden Türk vatandaşlığına geçerek doğrudan Alman vatandaşlığını kaybeden Türklerin sorununa da mutlaka bir çözüm bulunması gerektiğini kaydetti. 
     
</TEXT>
</DOC>
