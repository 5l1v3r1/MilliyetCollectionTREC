<DOC>
<DOCNO> 311777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur18.html </URL>
<DATE> 2005/02/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
45 metreden denize uçtular Baba- oğulun mucize kurtuluşu 
</HEADLINE>
<TEXT>

     Mehmet ÇAKMAK DHA 

ANTALYA'nın Finike ile Kale ilçeleri arasında devam eden çalışmalar nedeniyle daralan yoldan denize uçan kamyonette bulunan baba- oğul, mucize eseri kazayı küçük sıyrıklarla atlattı. 
     Kaş İlçesi'nden Antalya'ya giden 34 yaşındaki Mustafa Gökmen yönetimindeki 07 Y 4509 plakalı kamyonet, Finike- Kale Karayolu'nun 18'nci kilometresinde yol yapım çalışmaları nedeniyle daralan yolda, sürücünün bir anlık dalgınlığı sonucu 45 metrelik uçurumdan denize uçtu. Mustafa Gökmen ile araçta bulunan 10 yaşındaki oğlu Özkan Gökmen, kamyonet batmadan önce kapıyı açarak dışarı çıkmayı başardı. Çevredekilerin haber vermesi üzerine olay yerine gelen güvenlik güçleri, baba-oğula ulaşmayı başaramayınca Finike Sahil Güvenlik Komutanlığı'ndan yardım istedi. Kısa sürede kaza yerine ulaşan Sahil Güvenlik botu, baba- oğulu denizden çıkardı. Botla Finike Sahil Güvenlik Komutanlığı önüne getirilen Gökmen ile oğlu, ambulansla getirildikleri Finike Devlet Hastanesi'nde tedaviye alındı. Mustafa ve Özkan Gökmen'in sağlık durumunun iyi olduğu, kazayı hafif sıyrıklarla atlattığı bildirildi. 
     Kazanın nasıl olduğunu hatırlamadığını belirten Mustafa Gökmen, "Bir anlık dalgınlık sonucu kendimizi denizde bulduk. Oğlum yüzerek denizdeki bir taşın üstüne çıktı. Ben de kayalıkların üzerine çıktım. Başka birşey hatırlamıyorum'' dedi. 
     
</TEXT>
</DOC>
