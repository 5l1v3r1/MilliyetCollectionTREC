<DOC>
<DOCNO> 316695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun25.html </URL>
<DATE> 2005/02/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şaron Mısır, silah kaçakçılığını durdurmak için eskisinden çok çabalıyor 
</HEADLINE>
<TEXT>

     İsrail Başbakanı Ariel Şaron, Mısır'ın Gazze Şeridi'ne silah kaçakçılığını durdurmak için eskisinden daha çok çaba gösterdiğini söyledi. 
     Şaron, Mısır'daki yarı resmi El Ahram gazetesinde yayımlanan söyleşisinde, silah kaçakçılığının durması halinde, Gazze'nin güneyinden de çekilmekten memnun olacaklarını belirterek, kendisinin savaş isteyen bir kişi olarak tanıtıldığını, ancak bunun gerçeği yansıtmadığını kaydetti. 
     Başbakanlık görevine geldikten sonra ilk kez bir Arap gazetesiyle söyleşi yapan Şaron, Batı Şeria'da inşa edilen ''güvenlik duvarı''na ilişkin olarak da, ''Bu sınır çizecek bir duvar değil, amacı İsrail halkının güvenliğini sağlamak'' yorumunu yaptı. 
     Ariel Şaron, Mısır Devlet Başkanı Hüsnü Mübarek ile mükemmel ilişkilere sahip olduğunu sözlerine ekledi. 
     İsrail, Gazze Şeridi'nden bu yıl çekilmeyi planlıyor. 
     
</TEXT>
</DOC>
