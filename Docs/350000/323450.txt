<DOC>
<DOCNO> 323450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo14.html </URL>
<DATE> 2005/03/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
B.B. Ankaraspor - Beşiktaş maçından notlar... 
</HEADLINE>
<TEXT>

     Ligde bu hafta deplasmanda Büyükşehir Belediyesi Ankaraspor ile karşılaşan Beşiktaş, Ankara'ya yıldız futbolcularından yoksun geldi. 
     Siyah-beyazlı takımda Sergen, Ronaldo, Carew, Pancu, Veysel, Berkant ve Juanfran, sakatlıkları nedeniyle Büyükşehir Belediyesi Ankaraspor maçında forma giyemezlerken, İbrahim Akın uzun bir aradan sonra ilk 11'de kendisine yer buldu. 
     Başkent ekibinde Ümit Karan sarı kart cezası, Ümit Aydın da sözleşmesindeki özel madde gereği Beşiktaş karşılaşmasında yer almadı. 
     
     BEŞİKTAŞLI FUTBOLCULARA SEVGİ SELİ 
     Siyah-beyazlı takımın taraftarları, maç öncesi ısınmak için sahaya çıkan futbolculara büyük sevgi gösterilerinde bulundular. Futbolcuları tek tek tribüne çağıran taraftarlar, alkışlarla oyuncularına moral verdiler. 
     
     BEŞİKTAŞ TARAFTARINA AZ BİLET 
     Karşılaşmada siyah-beyazlı taraftarlara az sayıda bilet ayrıldı. 
     Yalnızca kale arkası ve maraton tribününün bir bölümü verilen Beşiktaşlı taraftarlar kendilerine ayrılan yerleri büyük ölçüde doldururlarken, Büyükşehir Belediyesi Ankaraspor taraftarlarının azlığı dikkati çekti. 
     
     PROTOKOL TRİBÜNÜ 
     Protokol tribününde karşılaşmaya ilginin az olduğu gözlendi. 
     Karşılaşmayı yalnızca Çalışma ve Sosyal Güvenlik Bakanı Murat Başesgioğlu, Ankara Büyükşehir Belediye Başkanı Melih Gökçek ve bazı milletvekilleri birlikte izledi. 
     
</TEXT>
</DOC>
