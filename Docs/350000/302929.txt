<DOC>
<DOCNO> 302929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yasam/ayas.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bölgede büyük bir deprem daha olacak' 
</HEADLINE>
<TEXT>


İki hafta önce, Endonezya civarında deprem ve tsunami riski gördüğünü söyleyip yetkilileri uyaran Prof. Kerry Sieh, şimdi aynı bölgede yeni bir deprem bekliyor... 

DIŞ HABERLER SERVİSİ 

Yaklaşık 10 yıldır Endonezya ve civarında incelemelerde bulunan California Teknoloji Enstitüsü'nden Prof. Kerry Sieh'in, olası bir tsunami felaketi konusunda Endonezyalı yetkilileri defalarca uyardığı ortaya çıktı. Sahil şeridinde yaşayan binlerce kişinin tsunamiyle ölebileceğini öngören Sieh, kendi imk nlarıyla bastırdığı 5 bin uyarı afişini riskli gördüğü adalara dağıttı. 

Eğitim verecekti 
Kilise toplantılarına da katılan Sieh, halkı sahilden uzak yerlerde yaşamaya teşvik etmeye çalıştı. İki hafta önce de San Francisco'daki bir konferansta, bölgede yaşanacak deprem ve tsunami konusundaki endişelerini dile getiren Sieh, "Kimse bir depremin ne zaman olacağını tahmin edemez ancak bu bölgenin yüksek risk altında olduğu ve bu depremin de bir gün gerçekleşeceği açıktı" dedi. Tsunami üzerine bir eğitim programı uygulamak üzere Endonezyalı yetkililerle anlaştığını söyleyen Sieh, yeterli ödenek bulunamadığı için programın iptal edildiğini sözlerine ekledi. 

Stres artıyor 
Son olarak bölgede yeni bir depremin yolda olduğunu vurgulayan Sieh, "Güneydeki tektonik plakalarda artan stres, yeni, büyük bir depreme zemin hazırlıyor" diye konuştu. 




</TEXT>
</DOC>
