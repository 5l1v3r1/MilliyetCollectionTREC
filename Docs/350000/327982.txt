<DOC>
<DOCNO> 327982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/magazin/axmag02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rimi Rimi Ley' şartnameye uymuyor iddiası 
</HEADLINE>
<TEXT>



Eurovision Şarkı Yarışması Türkiye Finali'nde yarışan "Sen Benim Aşkımsın" adlı şarkının söz yazarı ve bestecisi Ümran Akdokur, Ukrayna'da 21 Mayıs'ta yapılacak yarışmada Türkiye'yi temsil edecek olan "Rimi Rimi Ley" adlı parçanın, TRT tarafından hazırlanan şartnamedeki özellikleri taşımadığı iddiasıyla mahkemeye başvurdu. Ankara İdare Mahkemesi'ne avukatı aracılığıyla bir dilekçe veren Akdokur, şarkıcı Gülseren'in söylediği parçanın şartnamedeki "Eserin özgün olması, daha önce hiç yayımlanmamış ve ticari amaçla kullanılmamış olması" şartlarını taşımadığını öne sürdü. 
Başvuruda ayrıca, şarkının söz yazarı Göksan Arman'ın TRT Büyük Orkestrası'nda çalışmasının da şartnameye uymadığı iddia edildi. 



</TEXT>
</DOC>
