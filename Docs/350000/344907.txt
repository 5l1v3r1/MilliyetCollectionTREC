<DOC>
<DOCNO> 344907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/aspo.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Fenerbahçe 1-0 
</HEADLINE>
<TEXT>


Galatasaray'ı ligin finalinde devirdi, büyük maratonu üst üste ikinci kez zirvede bitirdi. Cim-Bom galibiyet için yüklendi, ancak faturayı Nobre kesti 


90 dakika 

Kelepçe vuruldu, ama yumruk gelmedi 
MEHMET DEMİRKOL 

5 - 1'lik kupa hezimeti, Daum'a bin bir tedbirli ilginç bir oyun kurdurmuştu. Serkan savunmanın soluna Ribery'yi kontrole gitmiş, Anelka da aynı kanada Galatasaray'ın nisbeten zayıf olduğu savunma bölgesine geçmişti. Selçuk, Tuncay, Aurelio üçlüsü, rakibin orta sahayı geçmesine izin veriyor, çok arkada kalıyordu. Bu geriye çekilmişlik ve Fenerbahçe forvetlerinin hiç yapmadığı erken baskıyı rakibin yapması, ev sahibinin top yapmasını, oyun kurmasını tamamen engelledi. Çok acele, hiç düşünmeden sürekli topu ileri vurdular. 
Galatasaray, Ribery ve Hakan Şükür dışında tüm hatlarıyla oyunun iki yönünde de büyük bir üstünlük sağladı. Fenerbahçe'ye oranla çok daha hızlı ve etkiliydiler. Ancak Fenerbahçe'nin defansta kalabalık kalması nedeniyle bu oyunun hak ettiği kadar pozisyona giremediler. Ancak rakiplerine göre durumları çok daha iyiydi. Bu oyun Fenerbahçe'ye ilk yarıda sadece tek bir organize akın şansı yarattı 22. dakikada Alex'in pasına Tuncay'ın çok kötü vuruşunu, hepsi bu kadar... Bu belki oyun planının sonucuydu, yalnız bu işte kupa maçı sonrası moral tamiratın yapılamamış olmasının da payı vardı. Çünkü bu ikinci yarıda iyice ortaya çıktı. 
Fenerbahçe'deki görülmemiş bir panikti. Sahada iki pas yapamayan bir takım vardı. Zaman geçtikçe seyirci de kendi oyuncularına tepki koymaya başlamıştı ki, en fazla tepki alanların başında gelen Selçuk, Nobre'ye golü attırdı. Gol Fenerbahçe'yi ancak daha iyi bir savunma yapmaya teşvik edebildi. Seyirci de rahatlamıştı. Galatasaray baskısıyla Fenerbahçe'yi kelepçeledi, ama maç sonuna kadar o yumruğu atamadılar. 100. yılın finalinde iyi oynadılar, ama şampiyon ezeli rakipti. 

Daum'dan büyük jest 

Fenerbahçe'de ikinci zaferine imza atan Alman hoca şampiyonluğu, eski yönetici Zeynep Sabancı'nın, Beşiktaşlı olan merhum eşi Mehmet Sabancı'ya armağan etti 

Sarı - Lacivertli takımı 30 yıl aradan sonra üst üste 2. kez şampiyonluğa taşıyan Teknik Direktör Christoph Daum maç sonrası sevinçten havalara uçtu. Alman hoca şampiyonluğu, geçen yıl 41 yaşında kalp krizi sonucu hayata veda eden, Fenerbahçeli eski yönetici Zeynep Sabancı'nın, Beşiktaşlı merhum eşi Mehmet Sabancı'ya hediye ettiğini söyledi. Tecrübeli teknik adam, "Üst üste ikinci yıl şampiyon olmak çok güzel. Duygularımı kelimelerle anlatmam mümkün değil. Şampiyonluğumuzu artık aramızda olmayan Mehmet Sabancı ve eşi Zeynep Sabancı'ya hediye ediyorum" dedi. 
Başkan Aziz Yıldırım'ın bu başarıda çok büyük pay sahibi olduğunu da dile getiren Daum, "Şampiyonluk başkanımıza ve taraftarımıza da hediyemiz olsun" diye konuştu. Daum yeni sezonda Şampiyonlar Ligi'nde başarılı olmak için çaba harcayacaklarını da vurguladı. Tecrübeli teknik adam, "Geçen sezon 9 puan topladık ve bana göre başarılı olduk. Yeni sezonda bunun üzerine çıkmaya çalışacağız. Efsane başkan Aziz Yıldırım'la çok daha büyük başarılar elde edeceğimize yürekten inanıyorum" ifadesini kullandı. 

'İki yıl daha' 

Fenerbahçe Teknik Direktörü Christoph Daum, sözleşmesini iki yıl daha uzatacağını söyledi. Alman Bild Am Sonntag gazetesine açıklamalarda bulanan tecrübeli çalıştırıcı, Başkan Aziz Yıldırım'ın Şükrü Saraçoğlu Stadı'nda kendisi ile görüştüğünü ve anlaşmaya vardıklarını belirtti. 
Gazetelerde kendi yerine yeni isimlerin çıkmasından huzursuz olmadığını kaydeden Daum, taraftarların her zaman kendisinin yanında olduğunu ifade etti. 
Kupa finalinde Galatasaray'a karşı aldıkları 5-1'lik mağlubiyeti 'kalbimizin ortasından vurulduk" diye niteleyen Daum, "Ama bu bizim için itici bir güç ve motivasyon oldu" dedi. 

'Gerekeni yaparız' 

Fenerbahçeli oyuncular maç sonrası soyunma odasında "100, 100" diye tempo tuttu. Bunun üzerine Başkan Aziz Yıldırım cebinden önce 100 lira çıkardı, 100 bin tezahüratı üzerine "merak etmeyin" dedi 

Fenerbahçeli oyuncular karşılaşma sonrası Aziz Yıldırım'ı "Büyük Başkan buraya" diyerek soyunma odasına davet etti. 
Yıldırım bunun üzerine yanında bulunan Asbaşkan Murat Özaydınlı'ya "Başıma gelecekleri biliyorum. Prim isteyecekler. Seni vekil tayin ediyorum. Git gerekeni söyle" dedi. 
Özaydınlı'yı yeterli görmeyen Sarı - Lacivertli oyuncuların ısrarı üzerine Fenerbahçe başkanı odaya girdi. Tüm takım "100, 100, 100" diye bağırınca Başkan Aziz Yıldırım cebinden 100 lira çıkardı. 
Futbolcuların 100 bin dolar istemesi üzerine de "Siz formanız için oynarsınız. Ben bunu biliyorum. Ama merak etmeyin gerekeni yaparız" dedi. 
Başkanın prim konusunda garanti vermesi üzerine tüm takım "Şampiyon Fenerbahçe. En büyük Fenerbahçe" tezahüratlarıyla soyunma odasını inlettiler. 

GÜNÜN ADAMI 
Aday çoktu 
Oyunun en etkili oyuncusu, hücum yerinde tartışmasız Necati Ateş'ti. Fenerbahçe savunmasını en çok sarsan oyuncuydu. Sürekli alan değiştirdi ve rakip savunmayı zorladı. Ama görülmemiş bir vuruş beceriksizliğiyle girdiği onca pozisyonu harcadı. Öte yandan Fenerbahçe'de göze çarpan oyuncu Ribery'yi durdurma göreviyle sol beke geçmiş Serkan'dı. Acar Fransız'ı çok iyi ve sert bir oyunla durdurdu ve takımda Rüştü ve Önder'le birlikte ayakta kalan oyuncu oldu. Futbol olarak bunlar göze çarpıyor, ama ilginç bir durum var. Oyun boyunca en çok hata yapan, en çok tepki alan Selçuk'un yaptığı. Bir tek olumlu hareketle, çok iyi ortayla Nobre'ye golü attırdı. Skora bakarsanız yıldız odur. 

MAÇIN HAKEMİ 
İyi yönetti 
İsmet Arzuman için de çok zor bir maçtı. En az Fenerbahçeli futbolcular kadar gergindi. Ancak bunu yönetimine yansıtmadı. Aslında kendisini zorlayacak çok pozisyon da olmadı. İkinci 45 dakikada bir - iki faul düdüğünde avantaj kuralını uygulamadı ve hata yaptı. Yine skora etki etmedi ve olumlu not aldı. 

MAÇIN DAKİKALARI 
Selçuk orta, Nobre kafa 

15 Ribery'nin ceza sahası dışından yerden sert şutu, Rüştü'den döndü. Hakan'dan önce topa Luciano yetişti. 
22 Fenerbahçe'nin ilk organize akını, Alex'in sağdan terse kestiği topa Tuncay gelişine vurdu, ama çok kötü ve üstten auta. 
24 Hakan'ın nefis pasıyla soldan içeri girip çaprazdan şuta hazırlanan Necati'ye Önder zamanında bir müdahaleyle son anda engel oldu. 
32 Ergün'ün gelişine 20 metreden Rüştü'nün soluna vurduğu şutu, tecrübeli kaleci uzanıp aldı. 
51 Ümit'in sağdan terse güzel ortasına Alex'in vurduğu kafa çok zayıftı. Top Mondragon'da kaldı. 
58 Selçuk'un kaptırdığı topla Necati daldı, ceza sahasına soldan girdi, ama çok kötü vurdu. Top Rüştü'de kaldı. 
60 Ayhan'ın soldan sert ve şık ortasına Serkan'ın pozisyonunu bozduğu Necati altı pas içinde çok ama çok kötü vurup topu yandan auta attı. 
66 Alex'in göbekten sağa açtığı topu Selçuk harika ortaladı. Nobre kafayla Mondragon'un sağına güzel vurdu. Kolombiyalı'nın müdahalesi yeterli olmadı 1 - 0. 
81 Hasan Kabze ceza yayı üzerinde beklemeksizin sert vurdu, top Rüştü'de kaldı. 
85 Oyuna yeni giren Deniz, Alex'in pasıyla ceza sahasına girdi. Soldan vurduğu şut tersten auta gitti. 

GÜNÜN AYIBI 
Saraçoğlu standartları bozuldu 
Kadıköy'de hiç küfür edilmiyor iddiası, biraz fazla iddialıydı. Dünya'nın hangi stadında böyle bir temizlik sağlanabilmiş ki Hatta böyle birşey sağlanabilir miydi ya da sağlanmalı mıydı Bunlar da tartışma konusu. Ama şu kesinlikle söylenebilir, sezon başından bu yana mümkün olabilecek dil hijyeni sadece bu statta vardı. Bu konuda yurt çapında bir planlama yapacak olanlara bir standart sunulmuştu Küfürde Kadıköy standartları. Dün bu standart bozuldu. 
Maçtan önce Özhan Canaydın'a edilen küfürlerle. Hatta bir ara DJ marifetiyle üzerine küfürlü güfteler bezenmiş bildik şarkıların çalınıp, ilgili yerlerde ses kısılmasıyla. Ve tabii küfür, şiddetin ilk adımıdır. Çünkü ardından tünele giren Galatasaraylılar'a şişelerin yağması geldi. Önemli yol almış Fenerbahçe tribünleri en başa döndü. 

NOTLAR 
Liverpool Fenerli 
Şampiyonlar Ligi finali için dünden itibaren İstanbul'a gelmeye başlayan Liverpool taraftarları, dünkü maç öncesinde Fenerbahçe'ye destek verdi. Bağdat Caddesi'nde Sarı - Lacivertliler ile buluşan İngilizler, ellerindeki Liverpool bayraklarıyla tempo tuttu. 

Fatih Terim Santra'da 
CNN Türk'te pazartesi günleri yayınlanan ve Yiğiter Uluğ'un sunduğu Santra programının bugünkü konuğu Fatih Terim olacak. Bir dönem İtalya'nın Milan takımını çalıştıran Terim'in katılacağı program 22.05'te başlayacak. 

Anderlecht boşuna geldi 
Belçika'nın Anderlecht Kulübü, Serhat Akın'ı izlemek üzere Galatasaray derbisine geldi. Kulüp menajeri Herman von Holsbeek'in, Sarı - Lacivertli oyuncuyla ve menajeriyle de bir görüşme yaptığı öğrenildi. Ancak Serhat dün görev yapmayınca, Holsbeek boşu boşuna gelmiş oldu. 

Dışarıda kaldılar 
Yabancı gazeteciler adresi şaşırdı Medya tribününe TSYD'nin akredite yaptığını bilmeyen 40 kadar yabancı gazeteci, Fenerbahçe Kulübü'ne başvurdu. Buradan olumsuz yanıt alınca bu kez derneğe başvuran gazetecilere yer bulunamadı. 

PAF'larda Fener galip 
PAF Ligi'nde Fenerbahçe, lider Galatasaray'ı 2-1 yendi. Dereağzı Tesisleri'ndeki maçın ilk yarısını Sarı - Lacivertliler Emrah'ın golüyle 1-0 önde tamamladı. Galatasaray, 72'de Özgürcan ile eşitliği sağladı. 82'de penaltıdan Güven sonucu ilan etti. 

392 gün sonra derbi kazandı 
Ezeli rakibi Galatasaray'ı 1 - 0 yenen Fenerbahçe'nin tam 392 gün sonra bir derbide yüzü güldü. Sarı - Lacivertliler, Beşiktaş'ı 3-1 yendiği 25 Nisan 2004 tarihinden bu yana çıktığı 4 derbiyi de yitirmişti. Fenerbahçe, Galatasaray'a karşı da evinde üst üste 5. maçı kazandı. 

YILDIZ TABLOSU 
FENERBAHÇE 34 Rüştü 6 5 Ümit Özat 5 19 Önder 7 2 Luciano 7 30 Serkan 7 21 Selçuk 4 15 Aurelio 5 10 Tuncay 5 20 Alex 6 17 Hooijdonk Dk.88 11 Nobre 6 27 Kemal Dk.90 2 39 Anelka 5 24 Deniz Dk.84 

YEDEKLER 
1 Volkan, 3 Servet, 7 Mehmet, 9 Serhat 

GALATASARAY 1 Mondragon 5 19 Cihan 6 4 Song 5 2 Tomas 6 5 Orhan 6 28 Ribery 7 6 Arif Dk.82 8 Conceiçao 5 55 Sabri Dk.73 5 67 Ergün 6 18 Ayhan 6 25 Necati 5 58 Hasan K. Dk.79 5 9 Hakan Ş. 4 
YEDEKLER 
12 Aykut, 3 Bülent, 20 Volkan, 33 Uğur 


</TEXT>
</DOC>
