<DOC>
<DOCNO> 342844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/guncel/axgun02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonsomania İstanbul'da 
</HEADLINE>
<TEXT>


Formula 1'deki Renault Takımı'nın pilotu Alonso, Sultanahmet Meydanı'nı dolduran on binlerce hayranı için yedi tur attı. Alonso, "İstanbul'da yarışacağım için çok heyecanlanıyorum" dedi 

MURAT AĞCA 

İstanbul'un eski adıyla At Meydanı, hipodrom olarak kullanıldığı dönemler de dahil tarih boyunca belki de hiç bu kadar sürati ve insanı bir arada görmemişti. Yüzyıllar boyunca tek beygirli arabaların yarıştığı Sultanahmet Meydanı, bu kez bu sezonun yıldız pilotu Fernando Alonso'nun kullandığı 900 beygirlik Formula 1 aracı Renault R25'in motor sesiyle çınladı. Renault'nun 'Roadshow' aktivitesi için İstanbul'a gelen Alonso, meydanı dolduran binlerce hayranına özel hazırlanan pistte attığı 7 turla unutulmaz dakikalar yaşattı. 

Türkiye çok önemli 
Şovu öncesi Milliyet'in sorularını yanıtlayan İspanyol yıldız, otomotiv pazarında da lider durumda oldukları Türkiye'ye özel önem verdiklerini, bu yüzden İstanbul'a gerçek F1 aracı getiren ilk ekip olduklarını belirterek, "İstanbul'daki yarış için Türkiye'ye birkaç gün erken gelip, tüm testleri kusursuz yaparak bu yarışı mutlaka kazanmak istiyoruz. Umarım hayranlarım o gün bizi destekler" dedi. 
Bu sezon 5 yarışın tümünden puan çıkaran tek pilot olan ve üçünü kazanıp 44 puanla liderlik koltuğunda oturan Alonso, şampiyonluk için kendisini favori gördüğün belirterek, "Hata yapmazsak ipi biz göğüsleriz. İkinciliği de takım arkadaşım Giancarlo Fisichella alır" diye konuştu. İstanbul gibi tarihi bir kentte yarışacak olmasının kendisini heyecanlandırdığını söyleyen Alonso, "İstanbul Speedpark'ın resmini gördüm. Müthiş bir pist. 21 Ağustos'taki çok hızlı olacak" şeklinde konuştu. 

'Schumacher yaşlandı ' 

Fernando Alonso, Formula 1'in efsane ismi Michael Schumacher'in veliahtı olarak gösterilmesinin gurur verici olduğunu ancak onunla bir gün aynı takımda yarışabileceğine inanmadığını söyledi. Alonso, "Onunla yaş farkımız takım arkadaşı olmamıza olanak vermiyor" dedi. Formula 1'de son 5 yılda yaşanan Ferrari ve Schumacher üstünlüğünün artık yarışların tadını kaçırdığını söyleyen Alonso, "F1 iyice sıkıcı olmaya başlamıştı. Renault'nun çıkışı Formula 1'e renk getirdi" diye konuştu. 

Kadir Topbaş için kask imzaladı 

Renault, meydanda 1905'ten başlayarak birçok spor modelinin yer aldığı bir sergi de düzenledi. Bu araçlar, daha sonra pistte tur attı. Alonso da Megane aracıyla tur atarak seyircileri selamladı. Organizasyonu Turizm Bakanlığı Müsteşarı Ali Alp, Vali Muammer Güler, İstanbul Belediye Başkanı Kadir Topbaş, TOMSFED Başkanı Mümtaz Tahincioğlu ile Renault Mais Genel Müdürü İbrahim Aybar da izledi. Alonso, Kadir Topbaş için minyatür bir kask imzaladı. 

Sultanahmet Meydanı inledi 

Sultanahmet Meydanı, dün tarihi günlerinden birini yaşadı. Erken saatlerden itibaren meydanı dolduran on binlerce Alonso hayranının yanı sıra, turistler de şovu ilgiyle izledi. Sultanahmet Camii önünde poz veren ve hayranlarını selamlayan İspanyol pilot Alonso, Formula 1'in Türkiye'ye gelecek olmasının motor sporlarına ilgiyi artıracağına dikkat çekerken, bir Türk pilotun artık pistlerde yarışması gerektiğini söyledi. 


</TEXT>
</DOC>
