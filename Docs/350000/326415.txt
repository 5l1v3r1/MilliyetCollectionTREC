<DOC>
<DOCNO> 326415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur50.html </URL>
<DATE> 2005/03/23/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Okul bahçesine asılan AB bayrağı, tartışma yarattı... 
</HEADLINE>
<TEXT>

     Bursa'da, Yıldırım Kız Meslek Lisesi'nin bahçesindeki direğe AB Bayrağı asılması, tartışma konusu oldu. 
     Türk Eğitim-Sen Bursa 2 No'lu Şube Başkanı Selçuk Türkoğlu, okul bahçesine AB Bayrağı asılmasına tepki gösterirken, Bursa Milli Eğitim Müdürü Reşat Kumbasar bayrağın, AB'nin MEGEP projelerinde pilot okul seçilmenin sevinciyle birkaç saatliğine asıldığını söyledi. 
     Türkoğlu, Nevruz Bayramı kutlamaları sırasında Türk Bayrağı'na yapılan saygısızlığı kınamak amacıyla düzenlediği basın toplantısında, saldırıyı, Türk Milleti'ni ve Türkiye Cumhuriyeti'ni bekleyen tehlikelerin bir habercisi olarak nitelendirdi. 
     Selçuk Türkoğlu, ayrıca Yıldırım Kız Meslek Lisesi'nde, dönem başından bu yana okul girişindeki bayrak direklerinde Türk Bayrağı'nın yanı sıra bir de AB Bayrağı dalgalandırıldığını belirterek, pazartesi ve cuma günleri yapılan bayrak törenlerinde göndere Türk Bayrağı ile AB Bayrağı'nın da çekildiğini iddia etti. 
     Türkoğlu, anayasa, kanun, yönetmelik ve Milli Eğitim Bakanlığı'nın genelgelerinde bayrak törenlerinin usulünün ve manasının açıklandığına işaret ederek, şöyle konuştu 
     ''Genelgelerde sözü edilen kutsal bayrak, AB bayrağı mıdır Dünyada hangi ülke, kendi bayrağının yanında başka bayrakla tören yapmaktadır Nitece olarak, o bayrak mutlaka oradan kalkacaktır, ancak bu olay, toplumun, özellikle eğitim kurumlarının ne tür bir psikoloji ve ezilmişlik duygusu içinde olduğunun göstergesi durumundadır.'' 
     
     MİLLİ EĞİTİM MÜDÜRÜ KUMBASAR 
     Milli Eğitim Müdürü Reşat Kumbasar da AA muhabirine yaptığı açıklamada, Yıldırım Kız Meslek Lisesi, Tophane Endüstri Meslek Lisesi ve Ali Osman Sönmez Endüstri Meslek Lisesi'nin, AB'nin mesleki eğitimi geliştirmek için başlattığı MEGEP Projesi kapsamında pilot okul olarak seçildiğini kaydetti. 
     Bu okullarca yapılan çalışmaların takdir topladığını ve başarılarının sembolü olarak bu okullara Milli Eğitim Bakanlığı tarafından AB bayrağı gönderildiğini belirten Kumbasar, ''Yıldırım Kız Meslek Lisesi'ne asılan bayrak, okulun başarısının sembolü ve pilot okul seçilmenin sevinciyle birkaç saatliğine asılmış, daha sonra indirilmiştir. Bayrağın asılmasında herhangi bir art niyet yoktur'' diye konuştu. 
     
</TEXT>
</DOC>
