<DOC>
<DOCNO> 321372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/aspo.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızların altında 0-2 
</HEADLINE>
<TEXT>


Eren atıldı, herkes Sarı-Lacivertli takım rahatlar sandı. Ama giderek krize giren lider tıkandı. Tuncay da kırmızı alınca, ev sahibi kıpırdandı. Ama faturayı Fenerbahçe çıkardı 


90 dakika 

MEHMET DEMİRKOL 

Henüz 34. saniyede Bülent Demirlek'in elindeki sarı kart 34 numaralı Malatyalı Eren'i cezalandırıyordu. İstanbul kulüplerini peşinden koşturan Malatya'nın genç sol beki, Nobre ile ilk karşılaşmasında, arkadan yaptığı faul nedeniyle riske girmişti. 34. dakikada, Serkan'a yaptığı acemice hareketle, hem Aykut Kocaman'ın planını alt üst etti, hem talip olanların kafasında kuşku bıraktı. 
Eren oyundan çıkana kadar Malatya, Alex ve Anelka'ya hareket alanı bırakmayan sıkı bir savunma yapıyor, Fenerbahçe'nin işleyen kanadı, solunu iyi tıkıyor ve duran toplar dışında rakibine şans vermiyordu. Bunun tek istisnası, 9'da Alex'in sürüklediği akın ve verdiği pasın sonucunda Nobre'nin auta giden şutuydu. Malatya'nın etkili olduğu anlarda kullandığı silah, neredeyse otomatikleştirilmiş tek paslarla hızlı çıkışlardı. Oyunu rakip kaleye yıktıkları 29 ve 30. dakikalarda, mutlak gollük iki şans da yakaladılar. İlkinde, Toth'un güzel şutunu Rüştü kornere çeldi. Bir dakika sonra ilk yarının en önemli gol şansında Boliç'in topuk pasını, Murat Erdoğan, çok kötü bir şutla, altı pastan auta yolladı. Kırmızı kart sonrası, bu şanslar artık hayaldi. Boliç dahil, tüm Sarı-Kırmızılılar, kendi yarı alanlarına çakıldılar. Bu dakikalarda dikkat çeken, Fenerbahçe'nin artık sağ kanadını da kullanmaya başlamasıydı. Ama gollük pozisyonları yine duran toplardan buldular. Öncesinde olduğu gibi. 13'te korner sonrası Anelka'nın auta giden kafası, 28'de serbest vuruş dönüşünde direği sıyırıp auta giden Aurelio şutu ve 40'da bir korner sonrası Luciano'nun altı pastan şutunun Fevzi tarafından kornere atılışı. 
Belki Malatya çekilmiş, Fenerbahçe rakip alana yerleşmişti, ama Sarı-Lacivertliler Malatya'nın eksik, şaşkın ve organizasyonu bozulmuş yapısını delecek tempoya asla ulaşamadı. 

Hamleler 
Daum 2. yarıya Luciano - Mehmet Yozgatlı değişikliği ile başladı. Deniz savunmaya geçti, Serkan çapa oldu. Yozgatlı'nın sağ kanadı hareketlendirmesini planlıyordu. Ama bu hamle de Fenerbahçe'nin can sıkıcı tedirginliğini ortadan kaldırmadı. Malatya'ysa, eksik kalmanın yarattığı paniği atlatmıştı. Yine tek paslarla çıkmaya başladılar. Ve eksik olmalarına rağmen açık bırakmadılar. Fenerbahçe'nin duran top ve kanat organizasyonlarında ilk topları karşılayıp rakibi sıfırladılar. 60'da Fevzi'de kalan Anelka'nın şutu dışında pozisyon vermediler. Daum'un hamleleri değilse de, Fenerbahçe'yi biraz olsun hareketlendiren, 61'de Tuncay'ın oyundan atılışın yarattığı geçici hırs oldu. Ama Alex'i kullanamamaları, Serkan'ın hücuma hiç gitmeyişi, Yozgatlı ve Ümit'in ortalarının başarısızlığı, bu hırsı da çabucak köreltti. Durum Fenerbahçe açısından çok kötüydü. Ama bildiğimiz bir gerçek de önümüzde duruyordu. Sahne Türkiye'yse, Fenerbahçe en kötü durumda bile maçı çevirebilecek büyük yeteneklere sahipti. Bunlardan en yenisi, 79. dakikada, Aurelio'nun rakibin en iyi işleyen yönünden tek paslarla çıkışlarından birinde kaptığı topla golü buldu. Brezilyalı'nın pasında Anelka sağ çaprazda Mert'i geçer geçmez muhteşem şutla Fevzi'nin altından 0-1'i yakaladı. Golün etkisi, Malatya için disiplinsiz hücum denemeleriydi. Fenerbahçe Alex'i kullanarak bundan yararlanıp, hücumda rahatlık sağladı ve pozisyonlar buldu. 90'da, bir kornerde Nobre'nin golüyle de oyunu bitirdi. 

Maçın hakemi 
Kartlar doğru 
BÜLENT Demirlek için zor bir maçtı. Eren'e gösterdiği iki kartta da haklıydı. Tuncay'a çıkardığı kırmızı kartta da doğru karar verdi. Ancak birçok faul pozisyonunda yanlış düdük çaldı. Bunda da yardımcılarının olumsuz katkısı büyüktü. Pozisyonları yakından izledi, en az futbolcular kadar koştu. Skora etkisi olmadı. 

'Alışamadım' 

MARCİO Nobre maçtan sonra yaptığı açıklamada, "Yıllarca forvet oynadım. Yeni mevkime henüz alışamadım" dedi. Brezilyalı futbolcu, Daum'un her kararına saygı duyduğunu belirtti, Anelka'nın her geçen gün daha iyi duruma geldiğini kaydetti. 

Maçtan notlar 
PAF takımı yara aldı 
SARI - Lacivertli ekibin PAF takımı, Malatyaspor ile 1-1 berabere kalarak, şampiyonluk yolunda ağır bir yara aldı. Fenerbahçe'nin golünü Raşit attı. 

105 gün sonra 
FENERBAHÇE tam 105 gün sonra deplasmanda galibiyete ulaştı. Sarı - Lacivertli ekip en son 20 Kasım 2004'te Trabzonspor'u rakip sahada 2-0 mağlup etmeyi başarmıştı. 

500 kişilik destek 
MALATYA deplasmanında Fenerbahçe'yi 500 taraftarı izledi. 10 bin kişi kapasiteli İnönü Stadı'nın tribünlerinde çok az boşluk kalırken, 1000 polis görev yaptı. 

Çocuklar için el ele 
HER iki takım oyuncuları sahaya "0-6 Yaş Arası Eğitim İçin El Ele" pankartıyla çıktı. Hem Malatyasporlu, hem de Fenerbahçeli futbolcular seramonide yanlarına küçük çocukları aldılar. 

Hasret giderdiler 
MALATYASPOR Teknik Direktörü Aykut Kocaman maç öncesi eski öğrencileri Mehmet Yozgatlı ve Selçuk ile bir süre sohbet etti. Kocaman ayrıca eski takım arkadaşı Rüştü ile de hasret giderdi. 


</TEXT>
</DOC>
