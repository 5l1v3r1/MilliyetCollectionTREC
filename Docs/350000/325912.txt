<DOC>
<DOCNO> 325912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy03.html </URL>
<DATE> 2005/03/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
TBMM Başkanvekili Alptekin TCK'da hata varsa ısrar etmek doğru olmaz 
</HEADLINE>
<TEXT>

     TBMM Başkanvekili İsmail Alptekin, 1 Nisan'da yürürlüğe girecek yeni Türk Ceza Kanunu'nda TCK hata varsa, gereken düzeltmelerin gelecek yasama döneminde yapılabileceğini belirtti. 
     Alptekin, Milli Saraylar Daire Başkanlığı'nca Dolmabahçe Sarayı'nda düzenlenen ''Dünden Bugüne Demokrasi Yolculuğumuz'' konulu panelde yaptığı konuşmada, TBMM'nin önceki dönemlerde bir itibar kaybı yaşadığını dile getirerek, son dönemdeki önemli atılımlarla Meclis'in itibarının yeniden yükseldiğini kaydetti. 
     Kamuoyu araştırmalarının da bunu gösterdiğini vurgulayan Alptekin, yapılan reformlarla halkın beklentilerinin önemli ölçüde karşılandığını, siyasetin ve siyasetçilerin itibarının da arttığını söyledi. 
     Alptekin, artık TBMM'nin kapılarının kurumlara ve halka açık olduğunu, bu çerçevede televizyon ve internet gibi teknolojik imkanların da kullanıldığını dile getirerek, Türkiye'nin 1960'lardan sonra tanıştığı darbeler dönemi ve diğer bütün engelleri aşan bir ülke olma yolunda ilerlediğini vurguladı. 
     Soruları da yanıtlayan İsmail Alptekin, ''gazeteciler için olumsuz sonuçlar doğurabileceği belirtilen yeni TCK hakkındaki görüşüne'' ilişkin bir soruya şu yanıtı verdi 
     ''Yeni TCK'ya ilişkin yanlış anlaşılan bir nokta var. Bu düzenlemelerin tamamını biz yapmadık. Önceki dönemlerde hazırlıklarına başlanmış ve bir önceki dönemde tamamlanmış olan yeni TCK, bazı iyileştirmelerle birlikte bu yasama döneminde kabul edildi. Bu düzenlemeler kapalı kapılar ardında yapılmadı. Komisyonlarda, alt komisyonlarda tartışılarak, üniversitelerin ve ilgili herkesin görüşleri alınarak hazırlandı. İtiraz edilen maddelerle ilgili eleştiriler, eğer bu aşamalarda dile getirilseydi düzeltilme imkanı olabilirdi. Ama o zaman üzerinde durulmamış. Yine de eğer yeni TCK'da hata varsa, hatada ısrar etmek de doğru olmaz, gereken düzeltmeler önümüzdeki yasama döneminde yapılabilir. Bu benim şahsi görüşüm.'' 
     
     ''YENİ ANAYASA'' 
     Eski TBMM Başkanı Hüsamettin Cindoruk da Türkiye'nin yaklaşık 150-200 yıllık demokrasi yolculuğu bulunduğunu, bu süreçte bazı kesintilerle birlikte ülkede birçok demokrasi denemeleri yapıldığını, son dönemlerde de AB üyeliği yolunda zorunlu bir hukuk değişimi içerisine girildiğini söyledi. 
     Türkiye'nin ülke gerçeklerini yansıtan bir anayasa yapması gerektiğini savunan Cindoruk, ''Türkiye hiç vakit kaybetmeden demokratik Türkiye Cumhuriyeti'nin anayasasını yapma kararlılığını göstermelidir. Bu, Türkiye'nin temel sorunudur'' dedi. 
     TBMM Anayasa Komisyonu Başkanı Burhan Kuzu ise göreve geldiği günden beri maddelik bir anayasa çalışması üzerinde durduğunu anlatarak, ancak komisyonlarda bir türlü uzlaşma sağlanamaması nedeniyle bunun hayata geçirilemediğini söyledi. 
     Çalışmalarda 10 madde üzerinde uzlaşma sağlandığını ve bunun da yeterli olmadığını belirten Kuzu, anayasal düzenlemeler nedeniyle demokraside olması gereken ''çoğulculuk'' yerine ''çoğunluk'' anlayışının hakim olduğunu ve bunun da olumsuz sonuçlar doğurduğunu kaydetti. 
     
     YÜZDE 10 BARAJI 
     Kuzu, seçimlerdeki yüzde 10'luk ülke barajına ilişkin bir soruya, ''Yüzde 10'luk ülke barajının yüksek olduğunu yıllardan beri savunuyorum. Ama bu barajın yüzde 10'un altına çekilmesinin, bu şartlarda ülke yararına olmayacağı inancındayım. Bu baraj aşağı çekilebilir veya tamamen kaldırılabilir, ama başkanlık sistemine geçilmesi şartıyla'' yanıtını verdi. 
     Gazeteci-yazar Mehmet Altan, Türkiye'nin demokrasi yolculuğunda iç dinamiklerin güçlü olmaması nedeniyle hiçbir zaman gerçek muhalefetin var olmadığını öne sürerek, ''Bugüne kadar yapılan sadece iktidardan pay kapma kavgasıydı. Gerçek muhalefeti AB sayesinde son dönemlerde görmeye başladık'' dedi. 
     
</TEXT>
</DOC>
