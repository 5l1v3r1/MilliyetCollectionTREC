<DOC>
<DOCNO> 336149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/pulur.html </URL>
<DATE> 2005/04/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Aldatılanlar şimdi anlıyorlar... 
</HEADLINE>
<TEXT>


"ALDATILMANIN bilinçaltı öfkesi" başlıklı yazımıza çok tepki geldi. 
Biz ne diyorduk... 
Şiddete dayalı toplum olaylarına karışan insanların bilinçaltında aldatılmanın öfkesi vardır. Bu insanlar yıllar yılı "Kıbrıs Türk'tür, Türk kalacaktır " diye şartlandırılmışlardı. Kıbrıs'ın gittiğini, Türk olarak kalmayacağını anlayınca da aldatıldıklarını anlamışlardır. Aynı şekilde "Kürt yoktur, Ermeni sorunu uydurmadır, Avrupa bizim büyük dostumuzdur " diye de aldatılmışlar, bunu anlayınca da öfkelenmişlerdir. Yüzlerce insanın "Bayrak yırtıldı" diye kışkırtılmasının altında yatan bu öfkedir. 

HELE şimdi Başbakan'ın "Avrupa'dan, bizi parçalamaya yönelik gayretler içinde, önümüze tezler de geliyor" demesinden sonra, bu öfkeyi iyi tahlil edip değerlendirmek gerekir. 

YAZIMIZA tepki gösterenlerden bir Kıbrıslı "Asıl aldatılan biz olduk " dedi 
"Siz yavruvatandan oldunuz ama, biz vatanımızdan oluyoruz." 
Dediği doğruydu... 

ANNAN Planı kabul edilirken neler denmişti 
Kuzey Kıbrıs Türk Cumhuriyeti izolasyondan kurtulacaktı. 
Kurtuldu mu 
İzolasyon ne demekti 
Tek başına bırakmak demekti, tecrit demekti. 
KKTC yıllardır ticari ve ekonomik tecrit altındaydı, buna son verilecekti. 
Kıbrıslı buna kandı, pek güzel de aldandı... 
"Çözüm, çözüm" diye sandıklara koşanlar ertesi gün KKTC'ye uçakların ineceğini, limanlara gemilerin yanaşacağını, dünya ile ticaret yapacaklarını sandılar. 
Hele hele Avrupa Birliği'nin göndereceği "avrolar" bir gelse... 
Annan Planı kabul edildi, Avrupa'nın dostu Mehmet Ali Talat Cumhurbaşkanı seçildi, "çözümsüzlük anıtı" Denktaş yerinden indirildi. 
Ne oldu 

KKTC tanındı mı, dış ticaret yolları açıldı mı, uçaklar dolusu turist KKTC'ye indi mi 
Yooo. 
Çözüm bu mu 
Üstelik Annan Planı'na "Hayır" diyen Rum kesimi "Kıbrıs Devleti" olarak tanınacak... 

KIBRISLI Türk'ün hakkı vardı, aldatılmışlardı. 
Hele biraz daha sabretsinler, devlet içinde devlet olamayacağına göre KKTC kendisini feshetsin, "çözüm" çığırtkanları ceplerine AB pasaportu koyup rahat ederler. 
Yeter ki karınları doysun, milli gelirleri Rumların seviyesine erişsin, gerisi boş laf 
Bağımsızlıkmış, yurtseverlikmiş, bunlar çağın gerisinde kalan "dinozor" masalları... 



</TEXT>
</DOC>
