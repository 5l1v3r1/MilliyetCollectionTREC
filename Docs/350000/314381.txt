<DOC>
<DOCNO> 314381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun24.html </URL>
<DATE> 2005/02/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bush yüzünden 700 memura bir günlük mecburi izin 
</HEADLINE>
<TEXT>

     AB Konseyi, ABD Başkanı George Bush'un Brüksel ziyareti sırasında 700 memuruna ''mecburi izin'' vereceğini bildirdi. 
     ''Güvenlik önlemleri nedeniyle'', 22 Şubat'ta yapılması planlanan ziyaret çerçevesinde, temasların yapılacağı konsey binasındaki 700 memurundan ''kalabalık etmemelerini'' isteyen konsey, o gün işlerine gelmeyecek olan personelin maaşlarında kesinti yapılmayacağını duyurdu. 
     AB Konseyi'nin merkezi olan ''Juste Lipse'' binasında toplam 1800 memur çalıştığı, sadece o gün ''gereksiz olan'' 700 memurun işe gelmemesinin istendiği ifade edildi. 
     Öte yandan, ABD Dışişleri Bakanı Condoleezza Rice'ın, hafta başında yaptığı Brüksel temasları sırasında Belçikalı ve Amerikalı güvenlik birimleri arasında çıkan tartışmaların, Başkan Bush'un ziyaretinde de tekrar etmemesi için önlemler alındığı ve ''Amerikalılarla diyalog arandığı'' duyuruldu. 
     Brüksel havaalanına özel uçakla gelen Rice'ın uçağından inen Amerikalı koruma görevlileri, Belçikalı meslektaşlarına, ''gazetecilerin çok yakında bulunduğu ve uzaklaştırılmaları gerektiği'' uyarısını ''kaba bir şekilde'' yapmışlardı. 
     Belçikalılar, kameralar önünde cereyan eden tartışmada, Amerikalılara, ''Burası Brüksel, kendi ülkenizde değilsiniz. Kararı biz veririz'' demişler ve güvenlik sorumluları arasında ''itiş-kakış'' yaşanmasına neden olmuşlardı. Rice, merdivenlerin önünde bu gerginlik olurken uçaktan inmek durumunda kalmıştı. 
     
</TEXT>
</DOC>
