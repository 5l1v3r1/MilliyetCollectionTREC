<DOC>
<DOCNO> 305647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/siy02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Livaneli aday oluyor 
</HEADLINE>
<TEXT>


CHP'yi antidemokratik olarak niteleyen Livaneli, genel başkanlığa oturmak için değil, o koltuktan kalkabileceğini göstermek için aday olacağını söyledi 

SALİHA ÇOLAK Ankara 


CHP'de, etkili 3. aday arayışına giren muhalefetin adresi belli oldu. Kemal Derviş'le hareket eden Zülfü Livaneli, milletvekilleri ve il başkanlarıyla yaptığı toplantıların ardından genel başkanlığa talip olduğunu kaydetti. 
Livaneli, "Örgüt, Baykal'ın koltuğunu koruyan askerler gibi davranırsa, parti intihar etmiş olur" dedi. Livaneli, genel başkanlık koltuğuna orada oturmak için değil, oradan kalkabileceğini göstermek için aday olacağını söyledi. Dünyada artık CHP gibi antidemokratik partiler kalmadığını, CHP tüzüğünün benzerinin ancak diktatörlüklerde bulunabileceğini belirten Livaneli, dün Ankara Neva Palas'ta 20 milletvekiliyle bir araya geldi. Toplantıda, önce bir hafta süreyle televizyon programlarına katılma, daha sonra da örgüt toplantıları düzenleme kararı alındı. 

Grup toplantısına katıldı 

ANKARA Milliyet 

Zülfü Livaneli, genel başkanlık kulisine başladıktan sonra ilk kez dün CHP grup toplantısına katıldı ve Baykal'ın konuşmasını dinledi. Livaneli, Meclis çalışmalarına ilgi göstermemesi nedeniyle eleştiriliyordu. 



</TEXT>
</DOC>
