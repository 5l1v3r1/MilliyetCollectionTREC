<DOC>
<DOCNO> 315189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur25.html </URL>
<DATE> 2005/02/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bestekar Alpay'ın son isteği toprağa verilirken gerçekleştirildi 
</HEADLINE>
<TEXT>

     Tedavi gördüğü Çanakkale SSK Hastanesi'nde önceki gün vefat eden bestekar Teoman Alpay, toprağa verildi. 
     Alpay'ın cenazesi SSK Hastanesi'nden alınarak, Necippaşa Camisi'ne getirildi. Sanatçı Sevim Sürer, yazdığı bir şiiri Alpay'ın tabutuna asarak, ''Gökyüzünde yalnız gezen yıldızlar adlı eseri tam kendisine uygun bir eserdir. Çok yalnızlığını biliyorum. Hayata dertli veda etti, onun için çok üzgünüm. Değerli bir sanatçıydı. Kendisini hastanede ziyaret ettiğim sırada bu dizeleri yazmıştım'' diye konuştu. 
     Alpay'ın yakını Gülveren Söylemezoğlu da oldukça üzgün olduğunu, belirterek, ''Kendisi çok yakınım olur. Sevdiklerine kavuşuyor. Sanatçılar öldükten sonra kıymetlenir denir, ama burada birkaç sanatçı yakını dışında kimseyi göremediğimiz için onu da diyemiyorum'' dedi. 
     Alpay'ın cenazesi, kılınan namazının ardından Şehir Mezarlığı'nda toprağa verildi. 
     Şehir mezarlığındaki törenin ardından sanatçı Aydın Çanakkaleli, Alpay'ın son vasiyetini yerine getirerek, mezarı başında klarnet çaldı. 
     Cenaze törenine, Çanakkale Vali Vekili Yusuf Ziya İnce, AK Parti Milletvekili İbrahim Köşdere, Belediye Başkan Vekili İbrahim Uyanık, ÇOMÜ Rektörü Prof. Dr. Ramazan Aydın, eşi Ruhsar Alpay ile diğer ilgililer ve vatandaşlar katıldı. 
     
     TEOMAN ALPAY KİMDİR 

     Çanakkale'de 1932 yılında doğan Teoman Alpay, Ankara Radyosu'nun açtığı ud sınavını kazanarak, radyonun saz sanatçıları arasına katılmış ve kendi dalında aşama kaydederek, Türkiye'nin en genç Türk Müziği yayınları şefliğine kadar yükselmiş ve bir ara Erzurum Radyosu Müdürlüğü de yapmıştı. 
     Alpay'ın ''Nasıl geçti habersiz, o güzelim yıllarım'' isimli eseri 1972 yılının şarkısı seçilirken, sonraki yıllarda ''Gökyüzünde yalnız gezen yıldızlar'', ''Buruk acı'', ''Sarmaşık günleri'' eserleri yine dereceye girmişti. 1997'de İstanbul FM dinleyicileri tarafından besteci Teoman Alpay'ın ''Kalbimi kıra kıra'' isimli eseri, en beğenilen eser seçilmiş ve Atatürk Kültür Merkezi'nde altın plaket ödülü almıştı. 
     Alpay'ın ayrıca ''Samanyolu'', ''Sevmekten Kim Usanır'' gibi birçok eseri bulunuyor. 
     Ruhsar Alpay'la evli olan Teoman Alpay, 2 çocuk babasıydı. 

     
</TEXT>
</DOC>
