<DOC>
<DOCNO> 302967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun10.html </URL>
<DATE> 2005/01/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Hırvatistan'da Mesiç ve Kosor ikinci turda 
</HEADLINE>
<TEXT>

     Hırvatistan'da dün yapılan devlet başkanlığı seçiminin ilk turundan alınan resmi sonuçlara göre, Devlet Başkanı Stipe Mesiç'in oyların yüzde 49.03'ünü, muhafazakar aday Jadranka Kosor'un ise oyların yüzde 20.18'inin aldığı bildirildi. Hırvat Seçim Komisyonu'ndan yapılan açıklamada, oyların yüzde 99'unun sayıldığı, alınan oy oranlarının, Hırvatistan'ın yeni devlet başkanını belirlemek için ikinci turun yapılmasını gerektirdiğini açıkladı. 
     Komisyon, seçime katılım oranını da yüzde 51 olarak açıkladı. 
     Devlet Başkanı Mesiç, sonuçların açıklanmasından kısa bir süre sonra gazetecilere yaptığı açıklamada da ''Bu büyük bir zaferdir'' derken, ilk tura katılan seçmenlere seslenerek, 16 Ocak'ta yapılması öngörülen ikinci turda da seçmen görevlerini yerine getirmeleri çağrısında bulundu. 
     Mesiç, ''Bana oy verenler, ülkenin Avrupa'ya doğru iyi yolda yönetildiğine ikna olmuştur'' ifadesini kullandı. Başbakan yardımcısı ve muhafazakarların adayı olan 51 yaşındaki Kosor ise seçmenlere teşekkür ederek, ''seçmenlerin, Hırvatistan'ın bir kadını başkan olarak görebilecek kadar olgun olduğunu kanıtladığını'' söyledi. 
     Kosor da seçmenleri ikinci turda oy kullanmaya çağırdı. 
     Hırvatistan, Mart 2005'te AB ile üyelik müzakerelerine başlıyor ve 2007'de müzakereleri tamamlamayı hedefliyor. 
     Sandık başı yoklamaları, dün akşam Mesiç'in ilk turda yeniden devlet başkanı seçildiğini gösteriyordu. 70 yaşındaki Mesiç'in oyların yüzde 51.8'ini aldığı belirtilmişti. 
     
</TEXT>
</DOC>
