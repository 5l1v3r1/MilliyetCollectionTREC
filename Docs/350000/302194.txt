<DOC>
<DOCNO> 302194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko43.html </URL>
<DATE> 2004/12/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sanayi Bakanı 2005 yılında Türkiye adeta şantiyeye dönüşecek 
</HEADLINE>
<TEXT>

     Sanayi ve Ticaret Bakanı Ali Coşkun, 2005 yılında Türkiye'nin adeta şantiyeye dönüşeceğini bildirdi. 
     Çeşitli ziyaret ve açılışlara katılmak üzere Antalya'ya gelen Sanayi ve Ticaret Bakanı Ali Coşkun AK Parti Genel Başkan Yardımcısı Necati Çetinkaya ile birlikte Vali Alladdin Yüksel ve Büyükşehir Belediye Başkanı Menderes Türel'i makamlarında ziyaret ederek şehrin sorunları hakkında bilgi aldı. 
     Bakan Coşkun, Valilik'te yaptığı açıklamada, Vali Yüksel'den brifing aldığını ve turizmde altın bir sezon yaşayan Antalya'nın sorunlarını değerlendirdiklerini söyledi. 
     Antalya'nın önce tarım ürünleriyle adını duyurduğunu, sanayileşmeye başladığını ve daha sonra da turizmde Akdeniz bölgesinde cazibe merkezi haline geldiğini belirten Coşkun, şunları kaydetti 
     ''Bu hızlı büyüme ve gelişme içinde Antalya'nın sorunları da değişiyor. Çok hızlı göç alıyor. Hükümet olarak Antalya'ya ayrı bir önem veriyoruz. Duble yol yapımı konusunda önceliği Antalya'ya verdik. Sayın Başbakan Antalya'ya çok büyük bir önem veriyor. 2005 yılında Antalya'nın eksiklikleri tamamlanacak.'' Ak Parti İl Başkanlığı'nı ziyaret eden Bakan Coşkun, burada yaptığı konuşmada da, halkın teveccühünün devam ettiği sürece hükümetin daha da başarılı olacağını söyledi. 
     AK Parti'nin ekonomik krizlerden sonra iktidar olduğunu, yüksek borç, yüksek faiz yüksek ve enflasyon, işsizlik ve hayat pahalılığı ile gelir dağılımındaki adaletsizlikle karşı karşıya kaldıklarını belirten Bakan Coşkun, ''2003 yılında makro ekonomik dengeleri kurduk. 2004 israfı önleme ve verimlilik yılı ilan edildi. Bunda da başarı sağlandı'' diye konuştu. 
     Bu güven ortamında, ekonominin tahmin edilemeyecek şekilde geliştiğini vurgulayan Bakan Ali Coşkun, şunları kaydetti 
     ''Sürdürülebilir büyüme devam ediyor. 2005 yılı öyle zannediyorum ki, Türkiye bir şantiye görünümüne kavuşacak. Gelecek nesillere daha iyi Türkiye bırakmaktan başka, hükümettin ve partimizin başka hesabı yok. Her şey Türkiye için diye yola çıktık. O yolda da devam ediyoruz.'' 
     
     KABİNEDE DEĞİŞİKLİK BAŞBAKAN'IN YETKİSİNDE 
     Bakan Coşkun, gazetecilerin, hükümette değişiklik yapılıp, yapılmayacağı sorusunu ise şöyle yanıtladı 
     ''Bu konu Sayın Başbakan'ın yetkisi dahilindedir. Başbakan böyle bir ihtiyaç duyarsa, gerekli değişikliği yapar. Şu anda kesinleşmiş ya da Sayın Başbakan'ın ima etmiş olduğu bir durum yok.'' 
     
     TURİZMCİLERİN SORUNLARINI DİNLEDİ 
     Bakan Coşkun Belediye ziyareti esnasında Türkiye Otelciler Birliği TÜROB Başkanı Ahmet Barut, Akdeniz Turistik Otelciler Birliği AKTOB Başkanı Osman Ayık ve turizmcileri kabul ederek, sorunlarını dinledi. Turizmciler Bakan Coşkun'dan Turizm Meslek Birlikleri Yasası'nın bir an önce çıkartılması için destek istediler. 
     
</TEXT>
</DOC>
