<DOC>
<DOCNO> 331075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun64.html </URL>
<DATE> 2005/04/07/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
İsrail AB'den, Hizbullah'ın terör listesine alınmasını istiyor 
</HEADLINE>
<TEXT>

     İsrail Dışişleri Bakanı Silvan Şalom, Avrupa ülkelerinden, Lübnan'daki Hizbullah'ı terör örgütleri listesine almalarını istedi. 
     Şalom, İtalya'da Dışişleri Bakanı Gianfranco Fini ile görüşmesinin ardından düzenlediği basın toplantısında, terörizmle mücadele etmeden barış olmayacağını söyledi. Şalom, 25 üyeli AB'ye ''Hizbullah hakkında doğru karara varmaları'' çağrısında bulundu. 
     Fini'nin makamından yapılan yazılı açıklamada ise iki bakanın, Suriye askerlerinin Lübnan'dan çekilmesi ve BM kararına uyulması için Suriye'ye yapılan baskının sürmesi gerektiği konusunda anlaştıkları belirtildi. İtalyan bakanın açıklamasında, Hizbullah'ın adı geçmedi. 
     ABD'nin Hizbullah'ı terörist örgüt olarak nitelendirip mal varlığını dondurmasına karşın, AB terör örgütleri listesine Hizbullah'ın eklenmesi çağrılarını reddetmişti. 
     
</TEXT>
</DOC>
