<DOC>
<DOCNO> 337364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko26.html </URL>
<DATE> 2005/04/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TCDD ihalesine katılan Çin firmalarından büyük damping 
</HEADLINE>
<TEXT>

     Demiryolu sektörünün yeniden yapılandırılmasına yönelik açılan ihalede son yılların en büyük indirimli fiyatı Çin firmasından geldi. 
     TCDD Genel Müdürlüğü'nün 32 adet elektrikli banliyö treni tedarik projesi için açılan ihalede, Çin firmaları yaklaşık 100 milyon dolarlık fiyat verdiler. 
     Edinilen bilgiye göre, geçtiğimiz hafta içinde yapılan elektrikli banliyö treni ihalesine ilişkin teklifler TCDD Genel Müdürlüğü tarafından alındı. İhaleye Çin, Güney Kore ve Japon firmalarının yanı sıra Avrupa'dan sadece İspanyol firması olmak üzere 6 firma katılarak teklif sundu. 
     Katılımcı firmaların öncelikli dış zarflarını açarak teminat mektubu gibi önemli belgeleri kontrol edildikten sonra, fiyat zarflarının açılışına geçen TCDD İhale Komisyonu birim fiyatları kayıtlara geçti. 
     
     BÜYÜK İNDİRİM 

     Uluslararası ihaleye ilk açılışta verilen tekliflere göre, Çin firmaları 100 milyon dolarlık fiyatlar ile büyük damping yaptılar. 
     İlk açılışta Çin Csrzhus Hou 102 milyon 100 bin dolarlık toplam fiyatı ile ihalenin taban fiyatını oluştururken, bu firmayı yine ikinci sırada 109 milyon dolarlık fiyatı ile Çin'li Dong Fang izledi. 
     İhalenin ilk açılışta en yüksek tavan fiyatlarını ise Japon firmaları sundular. İhalenin tavan fiyatı ile taban fiyatı arasında yüzde 80 fark olduğu gözlendi. 
     
     GÜNEY KORELİ FİRMA 3. SIRADA YER ALDI 

     Çin firmalarından sonra ilk açılışta üçüncü sırayı, son yıllarda TCDD'nin ihalelerini kazanarak dikkat çeken Türk-Güney Kore hükümetler arası işbirliğinin en büyük potansiyelini oluşturan Hyundai firmasının bir kolu olan G.Kore'li Rotem firmasının teklifi aldı. 
     Japon Mitsuii ile konsorsiyum oluşturarak ihaleye gelen Güney Kore'li firma 130 milyon dolar civarında fiyat verdi. 
     
     İHALEYE TEK AVRUPA FİRMASI KATILDI 

     İhaleye katılan tek Avrupalı firma olan İspanyol CAF ise 154 milyon dolar düzeyinde sunduğu teklif ile orta sırayı aldı. 
     TCDD Genel Müdürlüğü alınan teklifler üzerindeki değerlendirme çalışmalarını tamamlayarak ihaleyi kazanan firmayı önümüzdeki günlerde belirleyecek. 

     
</TEXT>
</DOC>
