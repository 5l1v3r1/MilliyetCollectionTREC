<DOC>
<DOCNO> 324387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko18.html </URL>
<DATE> 2005/03/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Doğan Holding Dışbank ile ilgili çalışmalar devam ediyor... 
</HEADLINE>
<TEXT>

     Doğan Şirketler Grubu Holding A.Ş., Dışbank ile ilgili halen devam eden çalışmalar sonucunda somut gelişmelerin ortaya çıkması halinde bu durumun kamuya usulüne uygun olarak açıklanacağını bildirdi. 
     Doğan Şirketler Grubu Holding A.Ş.'den İMKB'ye gönderilen yazıda, bugün bir basın organında iştiraklerden Türk Dış Ticaret Bankası A.Ş. ile ilgili bir haber yayımlandığı hatırlatılarak, ''Bu çerçevede, şirketimiz tarafından 15 Mart 2005 tarihinde yapılan açıklamamızda belirttiğimiz durum haricinde bir gelişme olmadığını, halen devam eden çalışmalar sonucunda somut gelişmelerin ortaya çıkması halinde keyfiyetin kamuya usulüne uygun olarak açıklanacağını bildiririz'' denildi. 
     Türk Dış Ticaret Bankası A.Ş.'den de aynı konuya ilişkin benzer bir açıklama yapıldı. 
     
     THY 
     Türk Hava Yolları A.O.'dan İMKB'ye yapılan açıklamada, dün yapılan Yönetim Kurulu toplantısında, THY'nin Usaş sermayesindeki payından yüzde 3 oranındaki 1 milyon 26 bin YTL nominal değerde Usaş hissesinin İMKB'de satılması, bu konuda gerekli tüm işlemlerin yapılması hususunda Genel Müdürlüğün yetkili kılındığı bildirildi. 
     
     BSH PROFİLO 
     BSH Profilo Elektrikli Gereçler Sanayii A.Ş.'nin 15 Mart 2005 tarihinde başlayan yüzde 4,951 oranında bedelsiz artırım işleminde, bedelsiz artırım karşılığı olan hisse senetlerinin, ilgili üyelerin müşteri alt hesaplarına bugün alacak kaydedildiği, şirketin sermaye artırım karşılığı YENİ hisse senedi verdiği kaydedildi. 
     
     DYO BOYA 
     Dyo Boya Fabrikaları Sanayi ve Ticaret A.Ş.'den İMKB'ye yapılan açıklamada, şirketin ortağı bulunduğu S.C. Dyo Balkan SRL.'nin sermayesinin 14 milyar 63 milyon 200 bin Rumen Lei'nden 18 milyar 841 milyon 100 bin Romen Lei'ne artırılmasına 2 milyar 480 milyon 500 bin Romen Lei ile iştirak ettiği belirtildi. 
     
</TEXT>
</DOC>
