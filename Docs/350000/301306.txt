<DOC>
<DOCNO> 301306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy05.html </URL>
<DATE> 2004/12/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sezer'in veto ettiği müdür evine geri döndü 
</HEADLINE>
<TEXT>

     Milli Eğitim Bakanlığı'nın yurt dışı kadrolarından eğitim müşavirlğine atanmayı amaçlayan, ancak adı "skandal" uygulamalara karıştığı için kararnamesi Çankaya Köşkü'nden dönen Dışilişkiler Genel Müdür Vekili İbrahim Kapaklıkaya'nın, İçişleri Bakanlığı'na geri döndüğü öğrenildi. 
     Edinilen bilgilere göre, Milli Eğitim Bakanlığı'nda skandala dönüşen yurt dışı kadrolara atama işlemlerinin baş aktörü olan İbrahim Kapaklıkaya, MEB'den ayrıldı. İçişleri Bakanlığı'nda mülkiye müffettişi olarak görev yaparken Hüseyin Çelik'in Milli Eğitim Bakanı olmasının ardından MEB Dışilişkiler Genel Müdürlüğü'ne getirilen, ancak genel müdürlüğü kadrosunun başka bir bürokratın üzerinde olması nedeniyle bu göreve asaleten atanamayan Kapaklıkaya, MEB'in yurt dışı teşkilatındaki eğitim müşavirliği kadrosuna atanma çabaları da sonuç vermeyince eğitimle ilişkisini tamamen kesti. 
     
     KÖŞK VETO ETTİ 

     "Milli Eğitim Bakanlığı Yurt Dışı Teşkilatına Sürekli Görevle Atanacak Personel Hakkında Yönetmelik"te 2004 yılının şubat ayında yapılan değişiklikle kendisine uygun kriterler konulan ve yazılı sınav sonrası mülakatı yardımcısı tarafından yapılan Kapaklıkaya'ın eğitim müşavirliği Çankaya Köşkü'ne takılmıştı. Kasım ayı içinde kararnamesi Cumhurbaşkanı Ahmet Necdet Sezer'den dönen Kapaklıkaya, bunun üzerine asıl kadrosu olan İçişleri Bakanlığı mülkiye müffettişliğine dönüş yaptı. 
     Öte yandan Kapaklıkaya'nın yerine genel müdür yardımcılığını vekaleten yürüten İbrahim Özdemir getirildi. 
     Özdemir, vekaleten bulunduğu genel müdür yardımcılığından yine vekaleten genel müdürlüğe kaydırıldı. Özdemir'in genel müdür yardımcılığına ilişkin asaleten ataması da Çankaya Köşkü'den dönmüştü. 

     
</TEXT>
</DOC>
