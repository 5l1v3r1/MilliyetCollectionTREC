<DOC>
<DOCNO> 320365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy13.html </URL>
<DATE> 2005/03/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Topuz Af yasası bir yıl yeniden TBMM gündemine getirilemez 
</HEADLINE>
<TEXT>

     CHP Grup Başkanvekili Ali Topuz, Cumhurbaşkanı Ahmet Necdet Sezer'in yeniden görüşülmek üzere TBMM'ye iade ettiği ve 671 bin üniversite öğrencisinin affını öngören yasanın TBMM'de yeterli çoğunlukla kabul edilmediği için reddedilmiş sayılması gerektiğini ve bir yıl geçmeden yeniden Genel Kurul gündemine getirilemeyeceğini öne sürdü. 
     Topuz, Parlamento'da düzenlediği basın toplantısında, yeterli çoğunlukla kabul edilmediği için asker gönderme ve asker bulundurmayı içeren 1 Mart Tezkeresi'nin Genel Kurul'da reddedilmiş sayıldığını anımsatarak, öğrenci affına ilişkin yasanın da aynı durumda olduğunu savundu. TBMM İçtüzüğü'nün reddedilen tasarı ve tekliflerin yeniden gündeme getirilebilmesi için aradan en az bir yıl geçmesini hükme bağladığını belirten Topuz, ''Salı günü komisyona getirmekten söz ediyorlar. Komisyona getirseler bile bir yıl Genel Kurul gündemine getirilemez. Cumhurbaşkanı da bizim görüşmeler sırasında dile getirdiğimiz gibi en az 330 oy gerektiğini ifade etmiştir. Meclis, dolayısıyla bunu reddetmiş sayılır'' dedi. 
     AK Parti'nin ''Israrcı'' olarak tutumunu sürdürebileceğini de kaydeden Topuz, ''Hodri meydan... Getirsinler kabul etsinler, yanlışlığını bir kez daha gösterelim. Hükümet ısrar eder bunu yeniden görüşüp çıkartırsa Anayasa Mahkemesi'ne götürürüz'' diye konuştu. Topuz, bu düzenleme ile ''Anayasa'da belirlenen üniversite özerkliği zedelendiği'' gerekçesiyle'' Anayasa'ya aykırılık'' iddiasında bulunacaklarını da bildirdi. 
     Topuz, bir soru üzerine daha önce bu tür durumlarla ilgili aynı iddialarda bulunulmamasını ''Usul hatası'' olarak değerlendirdi. 
     
     ''100 KİŞİDEN 3-4'Ü'' 
     CHP Grup Başkanvekili Ali Topuz, istatistiklerin, af yasalarından yararlanan her 100 öğrenciden sadece 3 ya da 4'ünün öğrenimini başarıyla tamamladığını ortaya koyduğunu söyledi. Bu nedenle af yasalarının başarılı sonuçlar ortaya koyduğunun söylenemeyeceğini bildiren Topuz, üniversitelerin, öğrencilerin büyük bölümünü kazanmaya dönük çalışmalar yapması gerektiğini ifade etti. ''Gençler avutuluyor'' diyen Topuz, ''Gençlere seslenmek istiyorum, sizin sırtınızdan siyaset yapılıyor. 3'ünüzü mezun etmek için 97'niz sokağa salınıyor. Bizi destekleyin, kapsamlı, sizlerin büyük bölümünün başarılı olmasını sağlayacak bir düzenleme üniversiteler tarafından yapılsın'' dedi. 
     Öğrenci aflarının daha çok askerliğini erteletmek isteyenlerin işine yaradığını da savunan Topuz, kendilerine gelen af istekleri ile bedelli askerlik isteklerinin aynı adreslerden gönderilmesinin bunu ortaya koyduğunu söyledi. 
     
     ''3 MART BAYRAM OLMALI'' 
     Topuz, basın toplantısında 3 Mart'ın ''Hilafetin, din bakanlığının kaldırılması ve öğretim birliğinin kabulünün'' yıldönümü olduğunu da belirtti. Bu günün bayram olarak kutlanmasını isteyen Topuz, TBMM gündeminde CHP Denizli Milletvekili Mustafa Gazalcı tarafından verilen bir yasa teklifi bulunduğunu da anımsattı. 
     Bu tarihin Türkiye'nin bugün nüfusunun çoğunluğu müslüman ülkeler arasında örnek gösterilmesini sağladığını belirten Topuz, Milli Eğitim Bakanı Hüseyin Çelik'in bu günle ilgili bir açıklama yapmasını beklediklerini bildirdi. Ancak Bakan Çelik'in tam tersi yönde açıklamalarının kamuoyuna yansıdığını ifade eden Topuz, ''Yaptığı açıklamalarla bu günü karartmaya çalışıyor. Bunları düzeltmezse kendisine Anayasa suçu işleyen bir bakan suçlaması yöneltme hakkımız doğacak'' diye konuştu. 
     
</TEXT>
</DOC>
