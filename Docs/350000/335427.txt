<DOC>
<DOCNO> 335427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/yasam/ayas.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkçılardan 1 günlük eylem 
</HEADLINE>
<TEXT>


Sağlık çalışanları, bugün Türkiye genelinde iş bırakma eylemi yapacak. Sadece acil durumdakiler ile hastanede yatmakta olan hastalar, tıbbi tedavi görebilecek 

ANKARA Milliyet 

Türk Tabipleri Birliği TTB ile Sağlık ve Sosyal Hizmet Emekçileri Sendikası SES , Sosyal Sigortalar ve Genel Sağlık Sigortası Yasa Tasarısı'nın geri çekilmesi için bugün iş bırakacak. İş bırakma eylemi süresince acil tanı ve tedavi endikasyonu olan hastaların bakımı aksatılmayacak. Acil servisler, eylem süresince polikliniklerde görevli hekimlerce takviye edilecek. 

Davul zurna yasak 
Diyaliz, yoğun bakım, kanser hastaları ile çocuk ve hamilelerin tıbbi tedavisi aksatılmadan sürdürülecek. Yatarak tedavi gören hastaların her türlü tıbbi işleminin aksatılmadan yürütülmesini sağlayabilecek sayıda personel, mesai dışı sürelerde olduğu gibi servislerde hazır bulunacak. Bütün hekimler, eylem boyunca hasta ve yakınlarına eylemin amacını açıklayacak. Hastane bahçesi ve binasında davul zurna çalınmayacak, halay çekilmeyecek. 

Bazı iller katılmıyor 
Ankara'da sağlık çalışanları çalıştıkları kurumlarda sabah toplanacak, ardından Numune Hastanesi'nde buluşacak. Buradan toplu olarak Sağlık Bakanlığı'na yürünecek. İstanbul'da da eylem kapsamında, SSK Okmeydanı Eğitim Hastanesi önünde 11.00'de basın açıklaması yapılacak. Eyleme Sakarya, Malatya ve Isparta-Burdur'un da aralarında bulunduğu bazı illerdeki tabip odaları destek vermeyecek. 

Eylemin gerekçesi ne 

Sağlık çalışanları, Sosyal Sigortalar ve Genel Sağlık Sigortası Yasa Tasarısı ile kayıt dışında çalıştırılanlara ait sağlık harcamalarının, kayıtlı emekçilere yüklenmeye çalışıldığını savunuyor. 


</TEXT>
</DOC>
