<DOC>
<DOCNO> 309010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas16.html </URL>
<DATE> 2005/01/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İngiltere'de estetik ameliyatlar bir yılda yüzde 65 arttı 
</HEADLINE>
<TEXT>

     İngiltere'de estetik ameliyatlarının son bir yılda yüzde 65 oranında arttığı açıklandı. 
     Estetik ameliyatlarının artmasının bu ameliyatlara karşı yaklaşım tarzındaki önemli değişime işaret ettiğini belirten uzmanlar, estetik ameliyatlarının artık tabu olarak görülmekten çıktığını, ameliyat olan kişilerin de yeni görüntülerini sunmaktan büyük gurur duyduklarını belirttiler. 
     İngiliz Estetikçiler Birliği tarafından tutulan istatistikler, kadınların özellikle göğüs, yüz gerdirme ve göz çevresi operasyonları yaptırdığını, erkeklerin ise en çok burun estetiği yaptırdığını ortaya koydu. 
     Estetikçiler Birliği üyesi hekimlerin, 2004 yılında 16.367, 2003 yılında ise 10.738 estetik ameliyat yaptıkları hatırlatıldı. 
     İstatistiklerin, İngiltere'deki bir estetik cerrahın yılda ortalama 137 ameliyata girdiğini ortaya koyduğu bildirildi. 
     
</TEXT>
</DOC>
