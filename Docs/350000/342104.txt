<DOC>
<DOCNO> 342104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/spo30.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



BOKS 

3 final, 8 bronz 
3. Avrupa Bayanlar Boks Şampiyonası'nda başarılı maçlar çıkaran Milli Takımımız'da üç sporcumuz finale yükseldi. 50 kiloda Hasibe Özer, 52'de Sümeyra Kaya ve 54'te Seda Duygu Aygün cumartesi günü altın için mücadele edecek. 60'ta Gülsüm Tatar, Derya Aktop ve Nagihan Gül, 63'te Kıymet Karpuzoğlu, 66'da Yeliş Yeşil, 70'te Nurcan Çarkçı, 75'te Emine Özkan ve 80 kiloda Selma Yağcı ise rakiplerine yenilerek, bronz madalya ile yetindiler. 

TENİS 

Şenoğlu gururu 
Tenisin Dünya çapındaki yıldızı Venüs Williams, WTA Tour kapsamındaki bayanlar turnuvasına katılmak üzere geleceği İstanbul'da, 15 Mayıs'ta İpek Şenoğlu ile Boğaziçi Köprüsü'nde gösteri maçı yapacak. Organizasyon komitesi adaylar arasında İpek'te karar kılarken, bu maç iki kıta arasındaki ilk mücadele olarak tarihe geçecek. 

FUTBOL 

Kocaman jest 
Çaykur Rizespor Teknik Direktörü Erdoğan Arıca, sezon bittiğinde kendisinden boşalacak görev için Aykut Kocaman'ı bizzat teklif ettiğini açıkladı. Arıca, "Hatta başkanın yanından arayıp, bunu kendisine söyledim. Rizespor'un teklifine olumlu yaklaştı. Bir hafta süre istedi. Önümüzdeki hafta kendisiyle tekrar görüşülecek" dedi. 

TARTIŞMA BİTİYOR 

Akıllı top tamam 
2006 Dünya Kupası'yla birlikte 'top çizgiyi geçti mi geçmedi mi' tartışmaları tarihe karışacak. FIFA Başkanı Sepp Blatter, Almanya'daki turnuvada içinde mikroçip bulunan sensörlü topların kullanılacağını açıkladı. Uygulama ilk olarak eylülde Peru'da düzenlenecek 17 Yaş Altı Dünya Şampiyonası'nda denenecek. 

M.UNITED 

Müthiş hamle 
Ünlü Amerikalı işadamı Malcom Glazer, Manchester United'ı satın alma projesinde dev bir adım attı. Glazer, iki İrlandalı McManus ve Magnier'e ait yüzde 28.7'lik hisseleri 1.5 milyar dolar karşılığında satın alıp, kulüpteki hisse senedi oranını yüzde 57'ye yükseltti. Glazer'ın kulüp yönetiminde tek başına söz sahibi olabilmesi için yüzde 18'lik daha hisse senedi alıp, yüzde 75 oranına ulaşması gerekiyor. 



</TEXT>
</DOC>
