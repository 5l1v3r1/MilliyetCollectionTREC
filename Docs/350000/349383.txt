<DOC>
<DOCNO> 349383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy18.html </URL>
<DATE> 2005/06/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
ABD gezisinin gündemi stratejik ortaklık 
</HEADLINE>
<TEXT>

     CNNTÜRK 

Türk-ABD ilişkilerinin seyrini belirleyecek gezi bu akşam başlıyor. Başbakan Recep Tayyip Erdoğan'ın ABD Başkanı George Bush ile randevusu önümüzdeki çarşamba günü. 
     Kıbrıs sorunu, Irak, terörle mücadele ve Türkiye'nin Avrupa Birliği yolculuğu, görüşmenin önemli gündem maddeleri. Ankara açısından asıl beklenti ise, stratejik ortaklık vurgusunun güçlü bir şekilde yapılması. 
     Başbakan Erdoğan ile ABD Başkanı Bush son olarak NATO zirvesi öncesinde Ankara'da kapsamlı bir görüşme yapmışlardı. O günden bugüne yaşananlar Erdoğan'ın ABD ziyaretinde gündeme taşınacak. 
     Erdoğan'ın Beyaz Saray randevusu ise önümüzdeki çarşamba günü gerçekleşecek. Görüşmenin Ankara açısından en önemli gündem maddesi aslında iki ülke arasındaki ilişkiler. 
     Yaşanan olumsuzlukların geride bırakıldığı ve stratejik ortaklık mesajlarının güçlü bir şekilde verilmesi Ankara açısından önem taşıyor. 
     
     İkinci gündem maddesi Kıbrıs 

     Görüşmenin diğer önemli gündem maddesi ise Kıbrıs sorunu. Erdoğan Kıbrıs sorununun çözümü için KKTC ve Türkiye'nin tavrını anlatacak ve gelinen noktada KKTC'Ye yönelik ambargonun haksızlığına dikkat çekecek. 
     Kongre üyelerinin KKTC'yi ziyaretlerinden duyduğu memnuniyeti de dile getirecek olan Başbakan Erdoğan, ABD'den izolasyonun kaldırılması için daha somut adımlar atılmasını isteyecek. 
     Kıbrıs konusu sadece Erdoğan-Bush görüşmesinin değil, başbakanın Newyork'ta BM Genel Sekreteri Kofi Annan ile yapacağı görüşmenin de en önemli gündemi olacak. 
     Erdoğan 9 haziran perşembe günü biraraya geleceği Annan ile Ada'da çözüm için neler yapılabileceğini konuşacak. 
     
     Üçüncü gündem maddesi Irak 

     Erdoğan-Bush görüşmesinde Irak'taki gelişmeler de masaya yatırılacak. Erdoğan Türkiye'nin Irak konusundaki hassasiyetlerini bir kez daha karşı tarafa iletecek. 
     Ankara açısından Irak gündemli görüşmelerin en önemli konusu ise PKK varlığı. Ankara tarafından birçok defa dile getirilen sorunla ilgili olarak Erdoğan, PKK'Ya yönelik etkin mücadele yapılmasını isteyecek. 
     Görüşmede, Ortadoğu sorunu da ele alınacak. Başbakan Erdoğan İsrail ve Filistin'e yaptığı ziyaretleri anlatacak. 
     Türkiye'nin AB ile ilişkileri de konuşulacak konular arasında. Başbakan Erdoğan müzakerelerin 3 ekimde başlamasının önemine dikkat çekecek. Ankara AB konusunda da ABD Başkanı Bush'tan güçlü bir mesaj bekliyor. 
     Başbakan Erdoğan, Washington ve New York'ta Türk-ABD dernekleri ile Musevi kuruluşlarının temsilcileriyle ve ABD'de yaşayan Türklerle biraraya gelecek. 
     
     Ziyaret öncesi İncirlik jesti 

     Başbakan Erdoğan, ABD Başkanı George Bush'la yapacağı görüşme için bu akşam yola çıkarken, ziyaret öncesinde Washington'a 'İncirlik jesti' yapıldı. Irak ve Afganistan operasyonları için İncirlik'i 'lojistik merkez' ilan eden ABD, 2 Haziran'dan itibaren 'blok bilgi' esasına göre dev kargo uçaklarını üsse indirmeye başladı. 
     Bakanlar Kurulu kararnamesine göre İncirlik'in 23 Haziran'a kadar her uçuş için onay ilkesine göre kullanılması gerekiyordu. Diplomatik kaynaklar, kitle imha silahlarının yayılmasını önleme tatbikatının Türkiye'de yapılacağının açıklanmasının ardından İncirlik üssüne uçuşların başlatılmasının, Bush görüşmesi öncesi ikinci önemli jest olarak değerlendirdi. 
     

     
</TEXT>
</DOC>
