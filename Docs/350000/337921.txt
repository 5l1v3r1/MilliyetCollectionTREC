<DOC>
<DOCNO> 337921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonyas22.html </URL>
<DATE> 2005/04/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Barnier Kadınlara şiddet dünya çapında tehdit 
</HEADLINE>
<TEXT>

     Fransa Dışişleri Bakanı Michel Barnier, kadınlara yönelik şiddeti, ''21. yüzyılın başında bütün toplumlar açısından tehdit'' olarak nitelendirdi. 
     BM, AGİT ve AB temsilcilerinin katılımıyla Paris'te düzenlenen uluslararası toplantının açılışında konuşan Barnier, kadınları hedef alan şiddetin ''sınır tanımadığına'' işaret etti. 
     ''Kadınlara yönelik şiddet, maalesef dün olduğu gibi bugün de evrensel bir olgu'' diyen Barnier, şiddetin en demokratik olanlar dahil, bütün toplumları olumsuz etkilediğini vurguladı. Şiddetin aile ortamında, çalışma yerlerinde ve okullarda bile hüküm sürdüğünü kaydeden bakan, kadınların barış zamanında da savaş zamanında da şiddete maruz kaldığını, savaşların en büyük kurbanlarının da kadınlar olduğunu vurguladı. 
     BM temsilcisi Rachel Mayanja da çeşitli ülkelerde yapılan araştırmaların, kadınların yüzde 10 ila 69'unun, hayatlarında en az bir kere şiddete maruz kaldığını gösterdiğini anlattı. 
     ''21. yüzyılda kadına karşı şiddet'' konulu toplantı, yarın sona erecek. 
     
</TEXT>
</DOC>
