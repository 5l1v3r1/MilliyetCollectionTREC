<DOC>
<DOCNO> 347089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun05.html </URL>
<DATE> 2005/05/30/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Avrupa Komisyonu sonuçtan hiç memnun değil 
</HEADLINE>
<TEXT>

     Eski Avrupa Komisyonu Başkanı ve İtayla muhalefet lideri Romano Prodi, Fransa’daki referandum sonuçlarından hiç memnun kalmadığını söyledi. 
     Prodi yaptığı açıklamada, "Eğer sonuç hayır yönündeyse, bu hiç memnuniyet verici değil. Bu sıkıntılı sinyali iyi algılamak gerek" dedi. 
     İtaylan ANSA ajansının haberine göre Prodi, Avrupa projesinin sebatla devam ettirilmesi gerektiğini vurguladı. 
     
     ORTAK AÇIKLAMA YOLA DEVAM EDİYORUZ 

     AB Komisyonu Başkanı Jose Manuel Barroso, AB Dönem Başkanı Lüksemburg Başbakanı Jean-Claude Juncker ve Avrupa Parlamentosu Başkanı Joseph Borrel, Fransa’daki AB Anayasası referandumuyla ilgili ortak açıklama yaparak, "AB bugün yoluna devam ediyor" dediler. 
     Fransız seçmenlerin AB Anayasası’na "Hayır" tercihinde bulunduğu, kaydedilen açıklamada, şöyle denildi 
     "Bu kararı not alıyoruz. AB’nin kurucusu ve 50 yıldır süren inşasının ana motorlarından biri olan bir ülkenin, bu kararını üzüntüyle karşılıyoruz. Yoğun tartışmaların ardından gelen bu demokratik karara saygı gösteriyoruz." Fransız referandumunun sonuçlarının, öncelikle Fransız makamlar tarafından derinlemesine bir analiz gerektirdiği, bunun için zaman ihtiyaçları olacağı vurgulanan açıklamada, şu görüşlere yer verildi 
     "AB kurumları da zamanı gelince, onay sürecinin sonuçlarının tamamını dikkate alarak düşüneceklerdir. 
     Hatırlatmak gerekir ki bugüne kadar AB halkının yüzde 49’unu temsil eden 9 üye ülke anayasayı onayladılar. Üye ülkelerin çoğunluğu henüz onay sürecini tamamlamadı. Fransa’daki tartışmaların boyutu ve referandum sonuçları, ulusal düzeyde ve AB düzeyinde siyasi sorumluların projeyi daha iyi anlatmak durumunda olduğunu bize gösteriyor. Her birimiz rollerimiz konusunda kendimizi sorgulamalıyız. 
     Ulusal hükümetler, AB kurumları, siyasi partiler, sivil toplum, AB projesinin daha iyi anlaşılmasına katkıda bulunmak için çalışmalıdırlar." AB’nin daha önce de zor anlar yaşadığı ve her seferinde daha fazla güç kazanarak sorunları aştığı ifade edilen açıklamada, "AB bugün yoluna devam ediyor, kurumlar işliyor. Zorlukların bilincindeyiz. 
     AB’yi ilerletme yollarını tekrar bulacağımıza inanıyoruz. Buna birlikte katkıda kararlıyız" denildi. 
     
     "ZOR GÜNLER" 

     Fransa’daki AB anayasası referandumunun sonuçlarını değerlendiren AB Komisyonu Başkanı Jose Manuel Barroso ve AB Dönem Başkanı Lüksemburg Başbakanı Jean-Claude Juncker, AB’nin zor günler yaşadığını belirterek "politikacıların ve sorumluların kendilerini sorgulayacaklarını" söylediler. 
     Brüksel’de düzenledikleri ortak basın toplantısında soruları yanıtlayan Barroso ve Juncker, Fransızların demokratik kararına saygı gösterdiklerini, gereken analizlerin yapılacağını ifade ettiler. 
     Barroso, AB’nin içinde bulunduğu bu zor günlerde siyasi sorumlulardan kararlılık, irade, vizyon, mücadele ve birlik beklendiğini söyledi. 
     Juncker, Fransa’dan gelen "Hayır" yanıtının kalpleri kırdığını ancak saygıyla "not edildiğini" belirterek Fransa’daki tartışmaların deneyim kazandırdığını, referanduma katılım oranının yüksekliğinin etkileyici görüldüğünü, AB projesine tüm Avrupa halklarının bu ilgiyi göstermelerinin temenni edildiğini anlattı. 
     Anayasaya karşı çıkanların verdikleri mesajda çelişkiler ve tezatlar bulunduğunu, bu mesajın anlaşılmasının zor olduğunu belirten Barroso ve Juncker, bu tartışmaların sadece Fransa’da yaşanmadığını, tüm AB halklarının kararlarının beklenmesi ve dikkate alınması gerektiğini, referandum sonuçlarının 16-17 Haziranda, Brüksel’de yapılacak AB zirvesinde değerlendirileceğini belirttiler. 
     Juncker, "Anayasanın öldüğünü" söyleyen bir gazeteciye, "Ben doktor değilim. Anayasa ölmedi ama güçsüz kaldı" yanıtını verdi. 
     Fransa hükümetini imalı sözlerle hedef alan Juncker, diğer hükümetlerin AB projesini kamuoylarına daha iyi anlatmaları gereği üzerinde durdu. 
     Barroso, sorumluluğun başkalarına yüklenemeyeceğini, ileriye bakmak gerektiğini, bir üye ülkeden ret gelmesinin süreci durdurmayacağını ve tek ülkenin temel alınmasıyla sonuç değerlendirmesi yapılamayacağını ifade etti. 
     "Bu zorluktan bir çıkış yolu arayacaklarını" belirten Barroso ve Juncker, halkları AB konusunda yeterince heyecanlandıramamış olmaktan yakındılar. 
     Juncker, Fransa referandumunun Hollanda, Polonya, Çek Cumhuriyeti gibi ülkelerdeki referanduma etkileri olabileceğini, sürecin devam edeceğini söyledi. 
     Barroso, Fransa’dan gelen "Hayır" yanıtının nedeninin ve bu yanıttan gelen mesajların ciddi bir şekilde tartışılması gerektiğini, 25 ülke arasında uzlaşmaya ihtiyaç olduğunu, sorunlar, şüpheler ve korkular bulunduğunu, bir "korku federasyonu" haline gelindiğini, AB projesinin ilerlemesi için birlik ihtiyacı bulunduğunu söyledi. 
     
     VERHEUGEN DURUM ABARTILMAMALI 

     Avrupa Komisyonu Başkan Yardımcısı Guenter Verheugen, AB anayasasının Fransa’da reddedilmesine karşın, AB’deki entegrasyon sürecinin devam edeceğini söyledi. 
     Verheugen, Alman ARD televizyonuna yaptığı açıklamada, Fransa’daki sonucun AB için bir "felaket olmadığını" belirterek, "durumun abartılmaması gerektiğini" belirtti. 
     Avusturya’nın aşırı sağcı siyasetçilerinden Joerg Haider da yaptığı açıklamada, "Brüksel’deki bürokratlar yanlış hesap yaptı" dedi. 
     Haider, "Brüksel’deki bürokratlar, Avrupalı yurttaşlarla oydaşma yolu bulmalı. Böyle bir fırsat var. Durumu çok trajik görmüyorum. 
     Birkaç değişiklikle uzlaşma yolu bulunur" dedi. 
     
</TEXT>
</DOC>
