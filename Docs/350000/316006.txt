<DOC>
<DOCNO> 316006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/yilmaz.html </URL>
<DATE> 2005/02/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Amman'da nöbet tuttu 
</HEADLINE>
<TEXT>

Irak'ta 2 aydır rehin tutulan armatör Sadıkoğlu'nu Türkiye'ye getiren özel uçakta yer alan 4 kişiden biri olan işadamı Şehmuz Tatlıcı, "Amman'da 4 gün bekledim" diyor 
Irak'ın Basra kenti yakınlarında, devrik lider Saddam Hüseyin'in askerleri tarafından 16 Aralık günü rehin alınan armatör Kahraman Sadıkoğlu, dün Atatürk Havalimanı'na indi. Yalnız değildi. Yanında işadamı Şehmuz Tatlıcı, Tatlıcı'nın damadı Cumali Güneş ve Sadıkoğlu'nun sahibi olduğu Tuzla Tersanecilik Genel Müdürü Suphi Ural vardı. 
Ekip, Sadıkoğlu'nu 4 gündür Amman'da bekliyordu... 
Basra'dan Birleşmiş Milletler'in BM askeri uçağı ile Irak'ın başkenti Bağdat'a getirilen işadamı, buradan yine BM'nin koruması altında Ürdün'ün başkenti Amman'a indi. Sadıkoğlu'nun Türkiye'ye sivil yolculuğu Amman'da başladı. İşadamı beraberindeki 3 kişilik heyetle, Çukurova'dan kiralanan özel bir uçakla dün saat 18.20'de Atatürk Havalimanı'na indi. 
Genel Müdürü Suphi Ural, kaçırılma olayını başından sonuna kadar takip eden ve Sadıkoğlu'nu rehin tutanlarla pazarlığı yürüten kişiydi. 
Tatlıcı ile Sadıkoğlu'nun ilişkisi veya yakınlığı neydi 
Tatlıcı "Sadıkoğlu 20 yıllık ahbabım" diyor. 
Sadıkoğlu'nun Amman'a geleceği bilgisini aldıktan sonra THY uçağı ile bu kente inen Tatlıcı, "aracılarla" yürütülen pazarlık sonuçlanana kadar neredeyse nöbet tuttu. 

Cevap gibi refakat 
Sadıkoğlu'nun zorlu yolculuğu sonuçlanırken, Atatürk Havalimanı'nda kamuoyuna bir resim verildi. 
Tatlıcı ile bu resmi konuştuk. 
Önce gelişmeleri hatırlamakta yarar var. 
Sadıkoğlu'nun rehin tutulduğu günlerde akrabası ve armatör İhsan Kalkavan basına "Kaçırılma olayında Doğulu bir işadamı ve bir siyasetçinin de olma ihtimalini araştırıyoruz" demişti. 
Bu sütunlarda Kalkavan'ın Tatlıcı'yı ima ettiği bilgisini paylaşmıştım. Tatlıcı'ya soruyorum, "Kalkavan'ın açıklamasını nasıl değerlendirdiniz " 
"Şanssız bir açıklama. İhsan'ı da tanırım, dostları arkadaşımdır. Şadan Kalkavan da Türk Armatörler Birliği Başkanı Kalkavan da Sadıkoğlu'nun bir diğer akrabası bu demeç sonrasında beni arayarak "Talihsiz açıklama" yorumunu yaptı. Amman'dan Kahraman'la gelmem bütün iddialara en iyi cevap değil mi " 
Tatlıcı'ya Sadıkoğlu ile aralarında bir borç - alacak ilişkisi veya iş ortaklığı olup olmadığını da sordum. 
Tatlıcı "Borç alacak meselesiyle bu işin ne alakası var. Ben 70 yaşına yaklaşan bir adamım. İnsan üç kuruş alacağı var diye hayatını tehlikeye atar mı " sorusunu yöneltiyor... 
Tatlıcı'ya, Amman'daki buluşma sırasında Sadıkoğlu'nun rehin tutulduğu dönemde korkulu günler geçirip geçirmediğini de sordum. 
"Bazı insanlar korkmaz" diyerek hem kendi, hem de Sadıkoğlu'na ilişkin bir tahlilde bulundu. 
Tatlıcı'nın verdiği mesajı İhsan Kalkavan almış mıydı 
Kalkavan "Şehmuz Bey'in gitmesi yararlı olmuştur. Konuyla ilgilenmesi iyi bir şey" diyor. 
Ya iddialar... 
Kalkavan bunlara ilişkin olarak da "Tatlıcı orada yaptığı işlerle ilgili olarak vicdani sıkıntılar içinde olabilir. En büyük dileğim bu kaçırılma operasyonun ardında, Türkiye bağlantısının olmamasıdır. SHP'li bir arkadaşının da yardımcı olduğunu duyduk. Kahraman biliyor bunları, samimi olarak itiraf eder mi Ancak o ne kadar kamufle ederse etsin, mantıklı bir insandır, olayları doğru şekilde değerlendirecektir" açıklamasını yapıyor. 

Tersanesini satmıştı 
Kalkavan, Kahraman Sadıkoğlu'nun kaçırılma olayı ile birlikte maddi sıkıntıya da girdiğinden de söz ederken, Irak'ta rehinecilerin yürüttüğü pazarlıkla ilgili bilinmezlere değiniyor 
"Kahraman, Irak'taki haklarını kaybetti mi, bilmiyoruz. Türk işadamının kaçırılması, aynı zamanda milli servet olan oradaki potansiyelinden feragat edip etmediği Türk halkını da ilgilendiriyor, kendisi bunları açıklayacaktır." 
Sadıkoğlu'nun kaçırılması ile birlikte ekonomik olarak zorlanacağını ifade eden Kalkavan'a Yönetim Kurulu Başkanlığı'nı yürüttüğü Asya Finans'tan kullandığı 30 - 40 milyon dolarlık krediyi hatırlatıyorum. 
"Irak'ta yaptığı işlerle parasını ödüyordu, zorlanacak. Bunlar önemli değil, canı sağ olsun" diyor. 
Sadıkoğlu, Asya Finans'tan kullandığı krediyi kapatabilmek için Tuzla'daki Türkter Tersanesi'ni 14 milyon dolara Yardımcı ve Danimarka Clipper Group ortaklığına satmıştı. Bununla Asya Finans'taki kredi borcunun önemli bir bölümünü ödeyen Sadıkoğlu, kalan borcunu da taksitlendirmişti. 
Evinde dinlenen Sadıkoğlu, dün yakınlarıyla telefon görüşmelerini sürdürdü. İşadamının, bugün bir basın toplantısı yapması bekleniyor. 
Rehinelerden fidye vererek kurtulan Sadıkoğlu, gazetelerde bugün çıkan ilanlarda Başbakan'a, Dışişleri Bakanı'na ve MİT'e teşekkür de ediyor. 



</TEXT>
</DOC>
