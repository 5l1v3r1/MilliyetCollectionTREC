<DOC>
<DOCNO> 317656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur40.html </URL>
<DATE> 2005/02/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Minibüsçülere AB standardı geldi, 23 şoför ceza yedi .. 
</HEADLINE>
<TEXT>

     İstanbul Minibüsçüler Esnaf Odası Başkanı Ali Kemal Aktürk, minibüs sahibi ve şoförler için daha önce açıkladıkları kuralların uygulanmasına başlandığını belirterek, ilk gün kurallara uymayan 23 şoför hakkında işlem yapıldığını bildirdi. 
     Aktürk, AA muhabirine yaptığı açıklamada, AB uyum çalışmaları kapsamında sektörde çalışanların uyması gereken kuralları, geçen hafta kamuoyuna duyurduklarını hatırlattı. 
     Kurallar konusunda ayrıca minibüs sahipleri ve şoförlerin bilgilendirildiğini ifade eden Aktürk, şunları kaydetti 
     ''Kuralları dün itibariyle uygulamaya başladık. İlk gün bu kurallara uymayan 23 şoför hakkında işlem yapıldı. Asıl denetimler 25 Şubat Cuma gününden itibaren yapılacak. İstanbul genelinde toplam 6 bin 200 hatlı minibüs var. Bunlar için Oda tarafından 9 ayrı ekip oluşturuldu. Bu ekipler sürekli denetim yapacak ve açıkladığımız kurallara uymayanları tutanakla tespit edecek. Oda olarak biz İstanbullulara bir söz verdik AB'ye girerken minibüsçüler üzerine düşen görevi yapacak. Kuralların uygulanmasında kararlıyız. Bu konuda kimseye müsamaha gösterilmeyecek.'' Aktürk, kuralların uygulanması konusunda vatandaşlardan destek beklediklerini vurgulayarak, vatandaşlardan, kurallara uymayan esnafı Oda'ya şikayet etmelerini istedi. 
     Bu arada, minibüs esnafı, Oda tarafından açıklanan kurallardan bazılarının uygulanabilir olmadığını ileri sürdü. 
     Esnaf, kravat takma, araçtaki aksesuvarların çıkartılması ve sigara içmeme gibi düzenlemeleri uygulanabilir bulurken, korna çalma, ayakta fazla yolcu alma ve trafikteki seyirle ilgili bazı düzenlemelerin ise hayata geçirilemeyeceğini savundu. 
     Kurallara uyan bazı sürücülerin kravat takıp, tıraş olduğu gözlenirken, çoğunluk ise düzenlemelerden haberi olmadığını öne sürdü. 
     
     YENİ KURALLAR 

     Oda Başkanı Aktürk'ün daha önce açıkladığı kurallar özetle şöyle 
     -Trafik kurallarına kesin uyulacak. 
     -Minibüslerde kesinlikle korna çalınmayacak. 
     -Minibüsler kalkış yerinden son durağa kadar gidecek ve kısa mesafe yapılmayacak. 
     -Bütün şoförler saç-sakal tıraşı olacak ve kılık-kıyafetine dikkat edecek. 
     -Şoförler bundan sonra hiçbir şekilde yolcuyla sürtüşmeyecek ve yolcuya saygılı olacak. 
     -Seyir halindeyken hiçbir özel araç sıkıştırılmayacak, hatalı sollama yapılmayacak. 
     -Şoför, seyir halindeyken kesinlikle sigara içmeyecek. 
     -Minibüsler fabrikadan çıktığı şekilde olacak ve hiçbir aksesuvar ayna, yazı ve benzeri takılmayacak. 
     -Havalı kornalar sökülecek. 
     -Minibüslerde muavin bulundurulmayacak. 
     -Tarifeye uyulacak. 
     
</TEXT>
</DOC>
