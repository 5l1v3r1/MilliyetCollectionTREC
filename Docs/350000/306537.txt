<DOC>
<DOCNO> 306537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur14.html </URL>
<DATE> 2005/01/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Karne almaya gidiyordu... Montu servis kapısına takılınca öldü .. 
</HEADLINE>
<TEXT>

     Nevşehir'de, servis minibüsünün kapısına montunun takılması sonucu sürüklenen 9 yaşındaki Semih, hayatını kaybetti. 
     AA muhabirinin aldığı bilgiye göre, Nevşehir Cumhuriyet İlköğretim Okulu 2. sınıf öğrencisi Semih Çeliker 9 , karnesini almak için sabah Süleyman Erdel yönetimindeki 50 S 110 plakalı okul servisine bindi. 
     Servis aracının bir başka öğrenciyi almak için durduğu sırada, araçtan inen Semih Çeliker, kapıya takılan montunu kurtarmak isterken araç hareket etti. 
     Bir süre yerde sürüklenerek ağır yaralanan Semih Çeliker, kaldırıldığı Nevşehir İ. Şevki Atasagun Devlet Hastanesi'nde tüm müdahalelere rağmen kurtarılamadı. 
     Kaza haberini duyan baba Mustafa Çeliker hastanede sinir krizleri geçirdi. 
     Arkadaşlarının ölüm haberini alan Cumhuriyet İlköğretim Okulu 2-C sınıfı öğrencileri gözyaşlarına boğuldu. Semih Çeliker'in oturduğu masaya çiçek koyan öğrenciler, arkadaşları için gözyaşı döktüler. 
     Sürücü Süleyman Erdel'in gözaltına alındığı, soruşturmanın sürdürüldüğü bildirildi. 
     
</TEXT>
</DOC>
