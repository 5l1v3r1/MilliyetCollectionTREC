<DOC>
<DOCNO> 319372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur28.html </URL>
<DATE> 2005/02/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul Valiliği Topkapı Sarayı'nın bahçesindeki göçükte ihmal yok 
</HEADLINE>
<TEXT>

     İstanbul Vali Yardımcısı Cumhur Güven Taşbaşı, Topkapı Sarayı bahçe duvarının bir kısmında meydana gelen göçükte herhangi bir ihmalin söz konusu olmadığını bildirdi. 
     Taşbaşı, İl Kültür ve Turizm Müdürü Ahmet Emre Bilgili ile bahçe duvarının yıkıldığı yerde yaptığı basın açıklamasında, Topkapı Sarayı Müzesi'nin Gülhane Parkı'na bakan Fil Bahçesi beden duvarının 23 metrelik kısmının, Cumartesi günü ''duvar yorgunluğu'' nedeniyle kendiliğinden çöktüğünü belirtti. 
     Yıkılan duvarın, 16. yüzyıl sonunda Mimar Sinan ve Davut Ağa tarafından Harem bahçelerini genişletmek için yapılan bahçe duvarının bir bölümü olduğunu belirten Taşbaşı, olayı haber alır almaz İl Kültür ve Turizm Müdürlüğü, Müze Müdürlüğü ve Anıtlar Müdürlüğü'nun müdahalede bulunduğunu söyledi. 
     Taşbaşı, ''Fiziki olarak burada emniyet tedbirleri alınmıştır. Çünkü Topkapı Sarayı'nın içinde çok önemli, kıymetli hazinelerimiz mevcuttur. Gülhane Parkı yaya ve araç trafiğine kapatılmıştır. Anıtlar Müdürlüğü'nün teknik elemanları hemen konuyla ilgili neler yapılması gerektiğini tespit ettiler'' diye konuştu. 
     İstanbul Büyükşehir Belediyesi'nin, Gülhane Parkı'nda bir restorasyon çalışması olduğunu belirten Taşbaşı, şunları kaydetti 
     ''Hemen onunla ilgili müteahhidi çağırdık. Müteahhit, duvarın aslına uygun şekilde yapılmasını sağlayacak. İl Özel İdare Bütçesi'nden burada yapılması gereken bir harcama söz konusu olursa onu da hemen çıkaracağız. Burada meydana gelen göçükte herhangi bir ihmal söz konusu değildir. Bu, bir yorgunluk meselesidir ama bizim için bir ders oldu. Böylece Saray'ın diğer duvarları da gözden geçirilip yeniden bir göçme tehlikesi olabilecek yer varsa oralarla ilgili restorasyon çalışmamızı da başlatmak için bize bir uyarı oldu diyebilirim. Bu artık bizi uyarıyor, bu binalar biz artık yorulduk, biz restore edin, bize bakın, bizi yenileyin diyor. Biz de bu uyarıyı dikkate alacağız.'' Taşbaşı, bazı basın yayın organlarında yer aldığı gibi, yıkılan duvarın restorasyonuna henüz başlanmadığından, duvarın yıkılmasının Gülhane Parkı'ndaki restorasyonla bir ilişkisi bulunmadığını belirterek, ''Restorasyon bu bölümde değil, başka bölümde'' dedi. 
     Yıkılan duvarın onarımı için etrafına tahta perde çevrilmesine aynı gün başlandığını, yıkılan taşların temizlenmesi ve ayıklanmasına devam edildiğini anlatan Taşbaşı, fiziki tedbirleri aldıktan sonra Gülhane Parkı'ndaki giriş çıkış yasağının kalkacağını, bunun çok uzun sürmeyeceğini ve birkaç gün alacağını söyledi. 
     
</TEXT>
</DOC>
