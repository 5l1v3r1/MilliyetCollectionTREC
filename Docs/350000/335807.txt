<DOC>
<DOCNO> 335807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yazar/sazak.html </URL>
<DATE> 2005/04/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs nereye 
</HEADLINE>
<TEXT>


TESEV'in 'Quo Vadis Cyprus - Kıbrıs Nereye ' konulu çalışma raporunda, 17 Nisan'da KKTC Cumhurbaşkanı seçilen Mehmet Ali Talat döneminde Annan Planı temelinde tarafları yeniden masaya oturtabilmenin şartları tartışmaya açılıyor. Kıbrıs'ta çözüm mümkün mü 
Ankara Anlaşması'nın 10 yeni AB ülkesine uyarlanması Kıbrıs Cumhuriyeti'nin 'tanınması' anlamına gelecek mi 
Galatasaray Üniversitesi'nden Prof. Işıl Karakaş, protokolün AB Konseyi ile imzalanacak olmasının 'üstü kapalı tanınma' sayılamayacağını anlattı. 
TESEV Dış Politika Direktörü Mensur Akgün'ün yönettiği panelde AB üyesi olan Güney Kıbrıs'la Kuzey'i eşit şartlarda birleştirecek açılımlar ele alındı. Can Paker'e göre 'Rum kesimi hayır dedi diye Annan Planı çöpe atılamaz ' Annan Planı temelinde müzakerelere yeniden başlanması yönünde TESEV'in atağa geçeceğini belirten Paker'in yaklaşımı şöyle "Zorlukların farkındayız. Papadopulos'un uzlaşmaz tutumunu, Türkleri azınlık olarak görmek istediğini biliyoruz. Ama yine de uluslararası toplumun harekete geçebileceğini ve Kıbrıs sorununun kazasız belasız çözülebileceğini düşünüyoruz." 
Talat'ın seçimi, AB çevrelerinde ve ABD'de olumlu karşılansa da referandumda Annan Planı'na 'hayır' demelerine karşın AB üyesi olan Güney Kıbrıs'ı masaya oturmaya zorlamak kolay değil. Çünkü dünya, 'Kıbrıs Cumhuriyeti' olarak Rumları tanıyor. Rum yönetimi Türk askeri varlığı adadan çekilmedikçe müzakere kapısını açmıyor. Oyunu yeniden başlatmak, Rumların elinde. Güney Kıbrıs istemedikçe, Annan Planı'nı canlandırmak güç olacak. Kopenhag'da Güney'e 'tek başına' AB yolu açılmakla, referandumun silahı etkisini kaybetmişti. Nitekim Kuzey'den çıkan 'evet' oyları AB üyeliğine yetmedi. 
Sonuçta 'Atı alan Üsküdar'ı geçti ' 
AB Konseyi, bu saatten sonra üyesi olan bir devlete Türklerle masaya oturmaları yönünde ne kadar baskı yapar 
TESEV'in panelinde dış politika uzmanı Sylvia Tiryaki'nin analizi hayli gerçekçiydi "Kıbrıslı Rumlar tümüyle olmasa bile, şu anda görevde bulunan siyasi liderleri, Türklerle iktidarı paylaşmaya ve eşit siyasal haklara sahip olmaya hazır ve istekli durmuyorlar. Şu anda top Rumların sahasında. Papadopulos, hayaline ulaşmak için iki önemli faktörü kullanacak gibi gözüküyor Türkiye'nin AB'ye girme özlemi ve AİHM'nin Kıbrıslı Rumların Kuzeydeki malvarlığıyla ilgili almış olduğu kararlar." 
Tiryaki'ye göre Kıbrıs'ın 'bölünmüş statüsü'yle AB üyesi yapılması hataydı ancak buna rağmen AB, 'Kafasını kuma gömmeyi tercih ediyor.' Kuzey'deki çözüm iradesine yeterli siyasal desteği vermiyor. 
Kıbrıs nereye diye sorarken, 'platonik' beklentilerle 'çözüm'e ulaşmaktaki gerçeklik arasındaki zorlukları görebilmeliyiz. 



</TEXT>
</DOC>
