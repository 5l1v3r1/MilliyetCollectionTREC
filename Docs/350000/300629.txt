<DOC>
<DOCNO> 300629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo21.html </URL>
<DATE> 2004/12/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Zehiroğlu Yerli ve yabancı bazı futbolcularla görüşmelerimiz sürüyor 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, yerli ve yabancı bazı futbolcularla görüşmelerinin sürdüğünü söyledi. 
     Zehiroğlu, AA muhabirine yaptığı açıklamada, teknik direktör Rıza Çalımbay'ın isteği doğrultusunda transfer arayışlarına başladıklarını belirtti. 
     Transfer için şu aşamada isim vermesinin doğru olmayacağını ifade eden Zehiroğlu, ''Hocamızın daha önceden izleyip beğendiği yerli ve yabancı bazı futbolcularla görüşmelerimiz sürüyor. Eğer şartlar uygun olursa önümüzdeki günlerde takıma faydalı olacak iki oyuncuyu takımımıza kazandırmak istiyoruz. Taraftarımız merak etmesin. Daha başarılı Çaykur Rizespor için gereken takviyeler yapılacak'' dedi. 
     Zehiroğlu, takımda bazı genç oyuncuların olduğunu da kaydederek, ''Bu futbolcuları kiralayarak tecrübe kazanmalarını sağlayacağız. Oynadıkça daha başarılı olacak ve gelecekte Çaykur Rizespor'a büyük faydalar sağlayacaklar'' diye konuştu. 
     Öte yandan, yeşil-mavili ekip, ikinci yarı hazırlıkları için 4 Ocak'ta Antalya'da toplanarak Topkapı Palas Otel'de 15 günlük kamp yapacak. 
     
</TEXT>
</DOC>
