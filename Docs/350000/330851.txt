<DOC>
<DOCNO> 330851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur36.html </URL>
<DATE> 2005/04/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
RTÜK yine ceza yağdırdı... 
</HEADLINE>
<TEXT>

     Radyo ve Televizyon Üst Kurulu RTÜK , ''Sabah Yıldızları'', ''Gelinim Olur Musun'' ve ''Bir Prens Aranıyor'' programlarında yarışmacıların birbirlerine yönelik onur kırıcı konuşmalarına yer veren Show TV'nin uyarılmasını kararlaştırdı. 
     RTÜK'ten yapılan açıklamaya göre, 17 ve 23 Mart'ta gerçekleştirilen toplantılarda, 3984 sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yapan kuruluşlarla ilgili izleme raporları değerlendirilerek karara bağlandı. 
     Buna göre, Üst Kurul, 3984 sayılı yasanın 4756 sayılı yasayla değişik 4. maddesinin ''yayınların toplumun milli ve manevi değerlerine ve Türk aile yapısına aykırı olmamasına'' ilişkin c bendiyle ''kişilerin manevi şahsiyetlerine eleştiri sınırları ötesinde saldırıda bulunulması, cevap ve düzeltme haklarına saygılı olunmasına'' ilişkin bend kapsamında 10, 11 ve 21 Mart'ta yayınladığı ''Sabah Sabah Seda Sayan'' adlı programda, ''Size Anne Diyebilir miyim '' programı yarışmacıları ve seyircilerin birbirine yönelik hakaretleri nedeniyle Kanal D'nin savunmasının istenmesini kararlaştırdı. 
     Gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmamasına ilişkin z bendi kapsamında 7 Aralık 2004 tarihindeki ana haber bülteni ile 15 Ocak 2005 tarihindeki hafta sonu haberlerinde biri cinayetle sonuçlanan iki ayrı saldırının görüntülerini açık olarak yayınlaması nedeniyle Kanal 7'nin savunması istendi. 
     Yasanın ilgili maddesinin e ve z bendleri kapsamında 15 ve 16 Mart 2005 tarihlerinde yayınladığı ''Size Anne Diyebilir Miyim '' adlı yarışma programında yarışmacıların birbirine yönelik hakaretleri ve kavgaları nedeniyle Kanal D'nin savunmasının istenmesine karar verildi. 
     Yasanın e ve z bentleri kapsamında 15, 16, 17 ve 21 Mart'ta yayınladığı ''Bir Prens Aranıyor'' adlı programda, evlilik kurumunun manevi yönünden çok maddi yönlerinin ön plana çıkarılması nedeniyle Show TV'nin savunması istendi. 
     
     ATATÜRK VE DEVLET ADAMLARI HAKKINDA İFADELER 
     ''İnsanların dil, ırk, renk, cinsiyet, siyasi düşünce, felsefi inanç, din, mezhep ve benzeri nedenlerle hiçbir şekilde kınanmaması ve aşağılanmamasına'' ilişkin d bendi kapsamında 23 Eylül 2004 tarihinde yayınladığı ''Seher Vakti'' adlı programda Atatürk ve devlet adamları hakkında kullanılan ifadeler nedeniyle Ankara'da yayın yapan Arifan Radyo'nun savunmasının istenmesine karar verildi. 
     ''Türkiye Cumhuriyeti'nin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilke ve inkılaplarına aykırı yayın yapılmamasına'' ilişkin a bendi kapsamında 4 Ocak 2005 tarihinde yayınladığı program nedeniyle Diyarbakır'da yayın yapan Can TV'nin savunması istendi. 
     Program hizmetlerinin bütün unsurlarının, insan onuruna ve temel insan haklarına saygılı olmasına ilişkin s bendini, 10, 11 ve 14 Mart'ta yayınladığı ''Sabah Yıldızları'' adlı programda ''Gelinim Olur Musun '' ve ''Bir Prens Aranıyor'' yarışmacılarının birbirlerine yönelik onur kırıcı konuşmalarına yer vermek suretiyle ihlal eden Show TV'nin uyarılması karara bağlandı. 
     
     HAYVANLARA EZİYET GÖRÜNTÜLERİ 
     Yayınların müstehcen olmamasına ilişkin t bendini, ''kadına, güçsüzlere ve küçüklere karşı şiddet ve ayrımcılığın teşvik edilmemesine'' ilişkin u bendini, 1 ve 7 Mart'ta yayınladığı ''Yalnız Değilsin'' adlı programda, saldırıya uğramış küçük bir çocuğun görüntülerini ekrana getirmek suretiyle ihlal eden ATV'nin uyarılması kararlaştırıldı. 
     Yine aynı bendi, 29 Ocak ve 12 Şubat'ta yayınladığı ''A Takımı'' adlı programda hayvanlara yapılan işkence görüntülerini yayınlayarak ihlal eden ATV'nin uyarılmasına karar verildi. 
     ''Yayınların şiddet kullanımını özendirici veya ırkçı nefret duygularını kışkırtıcı nitelikte olmamasına'' ilişkin v bendi ile u ve z bendlerini 23 ve 28 Şubat 2005 tarihlerinde yayınladığı ''Köpek'' adlı dizi filmdeki şiddet sahneleriyle ihlal eden ATV'nin uyarılması kararlaştırıldı. 
     Haberlerin yayınlanmasında tarafsızlık, gerçeklik ve doğruluk ilkelerine bağlı olunması ve özgürce kanaat oluşumunun engellenmemesine ilişkin l bendini, 14 ve 15 Ocak 2005 tarihlerindeki haber bültenlerinde işkence görmüş bir genç kızın görüntülerini açık olarak yayınlayarak güvenlik güçlerini suçlayıcı ifadeler kullanmak suretiyle ihlal eden TV-8'in uyarılmasına karar verildi. 
     Yasanın e bendini, 5, 7, 9, 10, 11 ve 13 Aralık 2004 tarihlerinde yayınladığı Cine-5 haber bültenlerinde ''Gelinim Olur Musun '' programının yarışmacılarından birinin hakaret ve şiddet içeren konuşmalarını yayınlayarak ihlal eden Cine-5'in uyarılması karara bağlandı. 
     Yasanın ilgili maddesinin s bendinin 28 Ocak 2005 tarihindeki ana haber bülteninde konuyla ilgisi bulunmayan kişileri onur kırıcı bir olayın tarafı olarak göstermek suretiyle ihlal TGRT'nin uyarılmasına karar verildi. 
     
     ŞAKA PROGRAMINA UYARI 
     Suçlu olduğu yargı kararıyla kesinleşmedikçe hiç kimsenin suçlu ilan edilmemesi veya suçluymuş gibi gösterilmemesi, kişileri suç işlemeye yönlendirecek veya korku salacak yayın yapılmamasına ilişkin k bendi ile e ve z bentlerini 7, 9, 21, 23 ve 28 Mart 2005 tarihlerinde yayınladığı ''Dertler Derya'' adlı programdaki küfürlü konuşmalarla ihlal eden Star TV'nin uyarılması karara bağlandı. 
     İlgili maddenin k , v ve z bendlerini, 20 Şubat 2005 tarihlerinde yayınladığı ''Şaka Maka'' adlı programda şaka boyutlarını aşan, fiziksel ve psikolojik travmalara neden olabilecek görüntülere yer vermek suretiyle ihlal eden Kanal 6'nın uyarılması kararlaştırıldı. 
     Maddenin ı bendini, 12 Ocak ve 23 Şubat 2005 tarihlerinde yayınladığı ''İhbar Dosyası'' programında çeşitli kişilere yönelik suçlayıcı ifadeleriyle ihlal eden Kanal 6'nın uyarılmasına karar verildi. 
     İlgili maddenin z bendini 27 Şubat 2005 tarihinde yayınladığı ''Katil Doğanlar'' adlı filmdeki şiddet sahnelerini yayınlayarak ihlal eden Kanal Türk'ün uyarılmasına karar verildi. 
     Radyo televizyon yayınlarının genel ahlaka uygun olarak kamu hizmeti çerçevesinde yapılacağına ilişkin hükmü 15 Mart'ta yayınladığı ''Sabah Sabah Seda Sayan'' adlı programda ''Size Anne Diyebilir Miyim '' yarışmacılarının düzeysiz konuşmalarıyla ihlal eden Kanal D'nin uyarılması kararlaştırıldı. 
     Ayrıca, 3984 sayılı yasanın 4756 sayılı yasayla değişik 33. maddenin ilgili fıkrasını, yayınlarında değişik logolar kullanmak suretiyle ihlal eden ''NR ''nın uyarılmasına karar verildi. 
     
</TEXT>
</DOC>
