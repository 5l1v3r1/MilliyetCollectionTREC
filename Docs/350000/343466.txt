<DOC>
<DOCNO> 343466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas18.html </URL>
<DATE> 2005/05/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kadınlar daha kolay alkol bağımlısı oluyor 
</HEADLINE>
<TEXT>

     Hilal YILMAZ LONDRA, DHA 

      ALMAN bilim adamları tarafından yapılan bir araştırma, kadınların erkeklere oranla daha kolay alkol bağımlısı olabileceğini ortaya koydu. Araştırmada, kadınların beyninin alkol alımına bağlı olarak daha kolay zarar görebileceği de saptandı. 
     Heidelberg Üniversitesi uzmanlarınca yürütülen çalışmada alkol bağımlısı 76 kadın ve erkek ile 82 sağlıklı kişinin beyinleri tarandı ve sonuçlar birbiriyle karşılaştırıldı. Buna göre, alkol bağımlısı olan kadınların beyin travması, ruhsal hastalıklar ve kalp rahatsızlıklarına yakalanma olasılığının erkeklere oranla daha fazla olduğu tespit edildi. 
     Habere geniş yer ayıran İngiliz gazetesi The Times, İngiltere’deki Alkolle Mücadele adlı yardım kuruluşunun başkanı Srabani Sen’in, "Kadınların metabolizması erkeklere oranla alkolü daha kolay ve çabuk emiyor. Günümüzde alkol alan kadınların sayısının her geçen gün arttığını düşünürsek, sonuçların oldukça vahim olduğunu görebiliriz" şeklindeki sözlerine yer verdi. 
     
</TEXT>
</DOC>
