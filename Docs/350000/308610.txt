<DOC>
<DOCNO> 308610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/yazar/sazak.html </URL>
<DATE> 2005/01/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'de adaylar 
</HEADLINE>
<TEXT>


Kurultaya bir hafta kala, CHP'de muhalefet cephesindeki 'adayı teke indirme' uğraşında sona geliniyor. 
Tüzüğün aday olmak için kurultayda 260 dolayında delegenin imzasını zorunlu kılması nedeniyle, 29 Ocak'taki genel başkanlık yarışının şu anda bu güce sahip iki aday arasında geçmesi bekleniyor. 
Deniz Baykal ve Mustafa Sarıgül. 
Öteki adayların 260'ı aşan sayıda imza toplama şansı giderek zayıflıyor. 
Dün Sarıgül Diyarbakır'da, Zülfü Livaneli İzmir'deydi. 
İstanbul'da 'tek aday' sürecini etkileyecek önemli bir görüşme Sarıgül ile Hasan Fehmi Güneş arasında gerçekleşti. 
Mevcut adayların hepsinin, 2005 sonbaharında yapılacak olağan kurultaya kadar 'Güneş' formülü altında birleşmeleri önerisi, Ertuğrul Günay ve Anadolu hareketi tarafından destekleniyor. 
Sarıgül çekilirse, Zülfü Livaneli de ikna edilecekti. 
Ancak Hasan Fehmi Güneş-Mustafa Sarıgül görüşmesi, hiç de böyle bir havada geçmemiş Dün konuştuğum Sarıgül üzerinde etkili kurmaylardan birisi şu değerlendirmeyi yaptı 'Muhalefetin adayı teke indirme gibi bir sorunu yok. Çünkü Baykal ve Sarıgül dışında bir ismin, 260 imzayı aşma şansı gözükmüyor. Bu kurultayın tek hedefi var. Genel başkanı değiştirmek. Bunu da Sarıgül yapacak. Deniz Baykal'ı kurultay kararı almaya iten, Sarıgül'ün başlattığı harekettir. CHP yönetimi buna niye zorlandı, çünkü arkasında halk var. O halde bu kurultayda Baykal değişmez tabusu yıkılmalı. Bu yönetim gittikten sonra demokratik bir tüzükle olağan kurultaya gidilmeli. O kurultayda herkes eşit şartlarda aday olur.' 
Manzara çok açık 
'Sarıgül çekilmeyecek ' 
Peki bu durumda Ertuğrul Günay-Hasan Fehmi Güneş ve Zülfü Livaneli cephesindeki muhalif oylar kime gidecek 
Sarıgül'ün kurmayı şunu söyledi 'Herhalde Deniz Baykal'a gitmez. Baykal seçilirse CHP biter. Delege de bunu görüyor. Partinin önünü açmak için yönetimin değişmesi şart. Muhalefet Baykal'a oy atmayacağına göre, ilk turda Sarıgül'ün alacağı oy belirleyici olacak. Deniz Bey yeterli sayıya ulaşamazsa, muhalif oylar o zaman Sarıgül'e akar.' 
Genel merkeze yakın kaynakların, Baykal açısından garantili gördükleri oy sayısı 550 dolayında. Temmuz kurultayında CHP lideri 618 oyla 'güvenoyu' almıştı. 
Kurultaya bir hafta kala 'imza toplama savaşı' da sürüyor. Baykalcılar, bölge toplantılarına katılan delegelerden imza alıyorlarmış. Ancak seçime geçildiğinde bu oylar sandığa gider mi 
Muhalefet, Parti Meclisi seçimlerinin de 'blok liste' yerine 'çarşaf liste' ile yapılması yönünde önerge hazırlıyor. 
CHP'nin bu kadar sert başkanlık mücadelesinden 'bölünmeden' çıkabilmesi için dengeli bir yönetim şart 



</TEXT>
</DOC>
