<DOC>
<DOCNO> 303587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/kohen.html </URL>
<DATE> 2005/01/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
ABD ile çıkar ayarı... 
</HEADLINE>
<TEXT>


2004'ü, AB ile kapattık 2005'i de ABD -ve de Ortadoğu- ile açtık... Gerçekten yeni yılın daha ilk günlerinde iki önemli ziyaret dış politika gündemine oturdu. Biri, ABD Dışişleri Bakan Yardımcısı Richard Armitage'in Ankara ziyareti. Diğeri de, Dışişleri Bakanı Abdullah Gül'ün İsrail-Filistin-Ürdün gezisi... 
Birincisi, geçen yıl sarsıntı geçiren Türk-Amerikan ilişkilerinin yeniden rayına oturtulması çabasıyla ilgili. İkincisi ise, İsrail'le 2004'te bozulmaya yüz tutan ilişkilerin yeniden canlandırılmasına ve Ortadoğu'da yeni bir diplomatik açılımın başlatılmasına yönelik... 
Yılın daha ilk günlerinde meydana gelen bu iki gelişme, Türk diplomasisinin "çok yönlü" bir zeminde hareketlenmekte olduğunu gösteriyor. 

GEÇEN yıl tüm dikkatlerin ve çabaların AB üzerinde odaklandığı süreç içinde, Türk-ABD ilişkileri inişli çıkışlı bir seyir izlemişti. Bunda, ilişkilerde "belirleyici bir faktör" durumuna gelen Irak'taki -ve özellikle Kuzey Irak'taki- gelişmelerin büyük payı var. Bu yüzden Türkiye'de resmi düzeyde bir güven bunalımı, halk düzeyinde de, yoğun bir Amerikan aleyhtarlığı ortaya çıkmıştır. Aynı şekilde ABD'de de Türkiye'ye karşı güven ve sempatide ciddi bir erozyon kendini göstermiş, bu da ilişkilerde soğukluk yaratmıştır. 
Bu durum nasıl düzelir 
Önce iki tarafın da ilişkilerin düzelmesi arzusunu duyması ve bu yönde çaba göstermesi gerek. 
Türkiye'nin böyle bir ihtiyaç duyması için pek çok neden var. Ankara'nın Washington ile birçok alanda sıkı bağları vardır. Bunların zedelenmesi, Türkiye'nin zararınadır... Ayrıca Türkiye'yi rahatsız eden bölgesel sorunların Irak gibi ABD'ye rağmen çözümlenmesi de pek mümkün değildir. 
Bush yönetiminin politikaları kamuoyunda kızgınlık ve nefret gibi duygulara yol açabilir. Ama devlet politikasının, çıkarları ve gerçekleri ön planda tutması, rasyonel bir yol izlemesi gerekiyor. 
Dışişleri Bakanı Abdullah Gül'ün, Armitage'in ziyaretinde "Türk-ABD ilişkileri, dış politikamızda, her şeyin üstündedir... Bu, ilişkilerimizin uzun vadeli, stratejik ortaklığa dayalı olmasıdır" şeklinde konuşması Ankara'nın tavrını açıkça sergiliyor... 

HALEN Türk-ABD ilişkilerinde bir "çıkar ayarı"na ihtiyaç vardır. 
Kabul etmeli ki, Türkiye ile Amerika, Soğuk Savaş'ta olduğu gibi, aynı veya birbirine çok yakın frekansta değiller artık. Ortaya çıkan yeni sorunlar Kuzey Irak'taki Kürt oluşumu, PKK'nın varlığı gibi Ankara ile Washington'u birbirinden bir hayli uzaklaştırmıştır. 
Bu "çıkar ayarı" nasıl yapılır Tabii ki konuşarak, tartışarak. Ancak iki tarafın da öncelikle bazı temel noktaları göz önünde bulundurması gerekiyor... 
ABD, Türkiye'de çok şeyin değiştiği gerçeğini görmeli. Resmi düzeyde Ankara'da bugünkü Amerikan politikasından duyulan rahatsızlıklar ve kuşkular, halk düzeyinde de yayılan anti-Amerikanizm bu gerçekler arasında... 
Türkiye, ABD'nin dünyada ve bölgede yayılan etkinliğini dikkate almalı ve sorunları düşmanlık göstererek değil, bir ortaklık anlayışıyla çözümlemeye çalışmalıdır. 
ABD Dışişleri Bakan Yardımcısı'nın Ankara'ya ziyareti bu yönde atılan bir adım olarak görülebilir. Gerçi bu kısa ziyaretten somut bir sonuç çıkmış değil. Ama diyaloğun ve temasların devam etmesi kararı, "çıkar ayarı"na yönelik yeni bir sürecin başlayacağı umudunu veriyor. 



</TEXT>
</DOC>
