<DOC>
<DOCNO> 315796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy37.html </URL>
<DATE> 2005/02/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mesut Yılmaz'ın yargılanmasına 24 Mart'ta devam edilecek 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner'in Yüce Divan'da yargılandıkları davaya, 24 Mart'ta devam edilecek. 
     Yüce Divan, eski Başbakan Mesut Yılmaz ile eski Devlet Bakanı Güneş Taner'in yargılandığı davada şimdilik 8 kişinin tanık olarak dinlenilmesine karar verdi. 
     Verilen aradan sonra Yargıtay Cumhuriyet Başsavcısı Nuri Ok ile sanıkların istemlerine ilişkin ara karar açıklandı. 
     Yüce Divan Başkanı Mustafa Bumin, Korkmaz Yiğit hakkında ''çete oluşturmak ve ihaleye fesat karıştırmaktan'' İstanbul 7. Ağır Ceza Mahkemesi'nde açılan davanın tutanakları, Alaattin Çakıcı hakkında İstanbul Cumhuriyet Başsavcılığı'nca ''çete oluşturmak ve ihaleye fesat karıştırmaktan'' yürütülen soruşturma ile varsa bu konuda açılmış davanın dosyasının istenmesine karar verildiğini bildirdi. 
     Bumin, TMSF'den, Türkbank'ın ihalesi öncesi bu bankaya ne kadar kaynak aktarıldığı, Emniyet Genel Müdürlüğü'nün İçişleri Bakanlığı ve Başbakanlığa gönderdiği 3 Ağustos 1998 tarihli bilgi notlarının onaylı örneklerinin de istenmesine karar verildiğini ifade etti. 
     Yüce Divan Başkanı Bumin, Celal Balaban, Aydın Esen, Yener Dinçmen, Adnan Yaylacı, Osman Tunaboylu, Kutlu Aktaş, Sema Erdem ve İbrahim Oktay'ın tanık olarak dinlenilmesi için davetiye çıkarılmasına karar verildiğini de belirtti. 
     Eşref ve Münire Albay'ın iddia makamının yanında davaya müdahil olma istemlerinin eylemden zarar görmedikleri için reddine karar verildiğini ifade eden Bumin, sanık Güneş Taner'in rahatsızlığı nedeniyle duruşmalardan vareste tutulması isteminin, gerektiğinde çağrılmak üzere, kabul edildiğini kaydetti. 
     Bumin, Yargıtay Cumhuriyet Başsavcılığı'nın ve sanıkların diğer istemlerinin gelecek duruşmada değerlendirmeyi kararlaştırdıklarını, duruşmanın 24 Mart 2005 tarihine bırakıldığını kaydetti. 
     
</TEXT>
</DOC>
