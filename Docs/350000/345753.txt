<DOC>
<DOCNO> 345753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo56.html </URL>
<DATE> 2005/05/25/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Başbakan Erdoğan İyi oynayan kazansın 
</HEADLINE>
<TEXT>

     Başbakan Recep Tayyip Erdoğan, Milan ile Liverpool takımları arasında yapılacak Avrupa Şampiyonlar Ligi 2004-2005 sezonu final maçını izlemek üzere Atatürk Olimpiyat Stadı’na geldi. 
     Başbakan Erdoğan, stada gelişinde yayıncı kuruluş Star TV’ye yaptığı açıklamada, İstanbul’da böylesine önemli bir final maçının yapılmasının büyük mutluluk olduğunu vurgulayarak, şöyle konuştu 
     "Bütün temennim ve arzum, bu organizasyonun gerek Türkiye’nin, gerekse İstanbulumuzun özellikle dünyadaki tanıtımına çok güzel bir vesile teşkil edecek olması. Ama bu final ile birlikte futbol sevdalısı olan ülkemiz insanı, ülkemiz gençliği bu akşam farklı bir heyecanı yaşama fırsatı bulacak. Temennim odur ki, hem iyi bir müsabaka olsun, bunu seyredelim, hem de iyi oynayan kazansın. Her iki kulübe de başarılar diliyorum ve ülkemize de tekrar hoşgeldiniz diyorum." Başbakan Erdoğan, maçta gönlünün hangi takımdan yana olduğunun sorulması üzerine de şunları kaydetti 
     "Sayın Blair de Sayın Silvio da çok çok değerli dostlarım. Bugün gün boyu İtalya Başbakanı, değerli dostum Silvio ile birlikteydik. O da aynen benim gibi iyi oynayan kazansın, dostluk kazansın, barış kazansın diyor. Ben de aynı temenniler içerisindeyim." 
     
</TEXT>
</DOC>
