<DOC>
<DOCNO> 316154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo31.html </URL>
<DATE> 2005/02/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ziya Doğan, eski takımı Trabzonspor'a karşı nasıl oynayacak 
</HEADLINE>
<TEXT>

     Gençlerbirliği Teknik Direktörü Ziya Doğan, ligde bu hafta yapacakları Trabzonspor maçıyla ilgili olarak rakiplerine karşı önlem almaktan çok kendi oyun sistemlerini sahaya yansıtacaklarını söyledi. 
     Ziya Doğan, Beştepe İlhan Cavcav Tesisleri'nde düzenlediği haftalık olağan basın toplantısında, Büyükşehir Belediyesi Ankaraspor maçında pozisyon zenginliği olarak kendilerinin daha iyi olduğunu, ancak Ankaraspor'un daha iyi oynayarak galibiyeti hakettiğini kaydetti. 
     Doğan, Trabzonspor maçında seyirci desteğine ihtiyaçları olduğunu ifade ederek, ''Şu ana kadar kendini deplasmanda hissedecek hiçbir takımla oynamadık. Çünkü Ankara'ya gelen büyük takımların seyircileri, bizim taraftarlarımızdan çok daha fazla. Trabzonspor'un da Ankara'da çok seyircisi var. Bu bakımdan başkentli futbolseverlerin Trabzonspor maçında seyirci avantajını bizden yana çevirmelerini istiyoruz'' dedi. 
     Fikstür bakımından ikinci yarıda dezavantajlı olduklarını belirten Doğan, ''Bu dönemi en az kayıpla kapatmaya çalışacağız. Futbolcularımızın topsuz alanda zaafları var. Bu zaafları gidermeye çalışıyoruz. Şayet hem fikstür dezavantajını lehimize çevirip hem de futbolcularımıza topsuz alanda da oyun disiplininden kopmamayı aşılarsak Gençlerbirliği daha iyi olacak'' diye konuştu. 
     
     SAKATLAR DÜŞÜNDÜRÜYOR 
     Doğan, takımda Skoko, Ali Tandoğan, Ümit ve Mehmet Nas gibi oyuncularına sakatlıkları nedeniyle fazla yükleme yapamadığını, bu nedenle de takım için çok önemli bu futbolculardan istediği verimi alamadığını söyledi. 
     Sakat oyunculardan istediği verimi alabildiği zaman taraftarlarına hem iyi futbol hem bol gollü galibiyetler izlettireceklerini belirten Doğan, ''Skoko, Ali Tandoğan, Ümit ve Mehmet Nas'ın bir an önce eski performanslarına kavuşmalarını umut ediyorum. Ben oyuncularım arasında ayrım yapmam. İdmanlarda kimi hazır görürsem, verdiğim görevi sahada kim iyi yaparsa o futbolcu oynar'' diye konuştu. 
     Doğan, Gökdeniz ve Fatih'e özel önlem alıp almayacağı biçimindeki bir soruya, ''Bizim de önemli silahlarımız var. Rakibin önemli oyuncularına önlem almayı düşünmüyoruz. Amacımız kendi oyun anlayışımızı sahaya yansıtmak'' yanıtını verdi. 
     
     BİLET FİYATLARI BELİRLENDİ 
     Öte yandan Gençlerbirliği Kulübü, bu hafta sonunda yapacağı Trabzonspor maçının bilet fiyatlarını belirledi. 
     Kulüpten yapılan açıklamada, bilet fiyatlarının kale arkası için 5, maraton tribünü için 10 ve kapalı tribün için de 15 YTL olarak kararlaştırıldığı bildirildi. 
     
     GTARI'NİN ACI GÜNÜ 
     Öte yandan teknik direktör Ziya Doğan, dedesi vefat eden Tunuslu futbolcu Sami Gtari'ye, cenaze törenine katılması için izin verdiğini ve bu futbolcunun Trabzonspor maçında yer alamayacağını sözlerine ekledi. 
     Kırmızı-siyahlılar, bordo-mavili ekiple yapacakları maçın hazırlıklarını bu akşam basına kapalı gerçekleştirecekleri idmanla sürdürecek. 
     
</TEXT>
</DOC>
