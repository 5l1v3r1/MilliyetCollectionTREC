<DOC>
<DOCNO> 338276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/dunya/axdun02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 'global cihad' uyarısı 
</HEADLINE>
<TEXT>


Terörizm raporunda, Irak'ın 'global cihadizmin yeni merkezi' yapılmaya çalışıldığı bildirildi 

YASEMİN ÇONGAR Washington 


Bush yönetimi, El Kaide ve onun çevresindeki "global cihadist" hareketin yeni koşullara uyum sağlayarak etkisini sürdürdüğünü ve Irak'ın bu hareketin merkezine dönüştürülmek istendiğini düşünüyor. 
ABD Dışişleri'nin yıllık terörizm raporunun "Global Cihad Evrim Geçiriyor ve Uyum Sağlıyor" başlıklı bölümünde yer alan bu değerlendirme, 11 Eylül saldırılarından 3.5 yıl sonra terörle mücadelenin yeni zorluklarla karşı karşıya olduğunu ortaya koydu. 
Rapora göre, "El Kaide'nin liderliği, örgütü ve yetenekleri zarar görmüş olsa da, bu grup yurtiçinde ABD içinde ve dışındaki Amerikan hedeflerini vurma kararlılığını sürdürüyor." 
El Kaide'nin büyük çaplı saldırılar gerçekleştirme gücünün azaltıldığını vurgulayan rapor, "Buna karşın, El Kaide anti - ABD, anti - Batı ideolojisini başka gruplara ve coğrafi bölgelere yaymıştır" saptamasına yer verdi. 
Rapor ayrıca, bu cihadist grupların giderek artan biçimde kendi başlarına hareket edebildiklerini, yerel düzeyde stratejik ve taktik kararlar aldıklarını ve küçük çaplı, ancak yaygın eylemlere yöneldiklerini vurguladı. 

Irak, yeni Afganistan 
Global cihadist hareketin 11 Eylül öncesinde Afganistan, Bosna ve Çeçenistan gibi çatışmalarda kuvvetlendiğini kayda geçiren rapor, "Yabancı savaşçıların, Irak'taki isyanı, Afganistan'ın bir önceki kuşağın cihadistleri için oluşturduğu türden bir eritme potası, eğitim sahası ve doktriner koşullandırma merkezine dönüştürmeye çalıştıkları görülüyor" ifadesine yer verdi. 


</TEXT>
</DOC>
