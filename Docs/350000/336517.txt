<DOC>
<DOCNO> 336517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/guncel/axgun01.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz'da bir 'garip' 
</HEADLINE>
<TEXT>


Edebiyatımızın 2 büyük ismi Orhan Veli ve Edip Cansever'in yeni kitapları raflarda yerini aldı. Orhan Veli'nin yaşamını anlatan kitap, Beykoz Belediyesi tarafından hazırlandı 

Sema Aslan 

Beykoz Belediye Başkanlığı Yayınları, Yard. Doç. Dr. Yılmaz Taşçıoğlu imzasıyla "Türk Şiirinde Bir Garip Adam Orhan Veli Kanık" isimli kitabı yayımladı. Bir kenti ya da yaşam birimini, sadece bir tapu belgesiyle sınırlamamak gerektiğine dikkat çeken Beykoz Belediye Başkanı Muharrem Ergül, "Beykozlu" olmanın da, onu geçmişten bugüne taşıyan kültürel değerlerine sahip çıkmak anlamına geldiğini belirtiyor. Beykoz'da doğan Orhan Veli Kanık, Beykoz Belediyesi'nin bu kapsamda hazırladığı kitapların ilkine konuk oldu. Belediye, bir başka Beykozlu olan Ahmet Midhat Efendi'nin de yaşamını kitaplaştırma aşamasında. 
"Türk Şiirinde Bir Garip Adam Orhan Veli Kanık", Orhan Veli'nin yaşamı, Cumhuriyet dönemi Türk şiirine katkısı, dönemin sanat hayatı içindeki yeri ile eserlerinden örnekleri ve ölümünün ardından yazılan makaleleri, görsel malzemelerle destekleyerek sunuyor. 1914'te Beykoz'da doğan Orhan Veli Kanık'ın çocukluğunun ilk dönemleri de Beykoz'da geçmiş. İlerleyen yıllarda eğitimine İstanbul'un yanı sıra Ankara'da da devam eden Kanık'ın, Türk şiirine birlikte katkıda bulunacağı ünlü şairler Oktay Rifat ve Melih Cevdet ile arkadaşlıkları öğrencilik yıllarında başlamış. Sadece edebiyatla değil, tiyatroyla da ilgilenen Orhan Veli, oyunculuk denemelerine de Beykoz'daki evlerinin bahçesinde kurduğu sahnede adım atmış ve bu alandaki çalışmalarına Ankara Halkevleri'nde devam etmiş. Garip Akımı ile ilgili ayrıntılı bölümlerin de yer aldığı kitap, "İstanbul'da Boğaziçi'nde Bir fakir Orhan Veli'yim..." diyen şairin İstanbul tutkusunu bir kez daha ortaya koyuyor. 

Cansever'e toplu bakış 
Yapı Kredi Yayınları, Edip Cansever şiirlerini "Sonrası Kalır" ismiyle yayımladı. 2 cilt halinde hazırlanan külliyattaki şiirlerin bir kısmı daha önce "Yeniden" Cem Yayınları , "Yerçekimli Karanfil" ve "Şairin Seyir Defteri" Adam Yayınları isimleriyle basılmıştı. Ancak "Sonrası Kalır", bu kitapların bir toplamı olmanın ötesinde, şairin 'gençlik hatası' olarak değerlendirdiği ilk kitabı "İkindi Üstü"ndeki şiirlerle, kimi daha sonraki tekrar baskılarda yer almayan veya yayımlandıkları dergilerde kalmış, gün yüzüne çıkmayı bekleyen şiirleri de içeriyor. 
Bedirhan Toprak'ın editörlüğünde hazırlanan Edip Cansever külliyatı, şairin sağlığında reddettiği ve tekrar baskısı yapılmayan "İkindi Üstü"ndeki şiirleri de içermesi bakımından önemli. 
Yayınevi, 'Toplu Şiirler' alt başlığı ile çelişmek istemediklerini ve vaktiyle yayımlanan "İkindi Üstü"nün edebiyat tarihine mal olduğunu özellikle belirtiyor. Kuşkusuz bu, şairin şiir serüvenini takip etmek isteyecek okur için kaçırılmaz bir fırsat. 


</TEXT>
</DOC>
