<DOC>
<DOCNO> 316636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/spo04.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in adaleti 
</HEADLINE>
<TEXT>


Trabzonspor Teknik Direktörü, iyi oynayan futbolcunun karşılığını mutlaka alması gerektiğini söyledi, "Oyuncumun bu konudaki haklarını sonuna karar korurum" dedi 


'Para dışarı gitmez' 
BORDO - Mavili takımın teknik patronu Şenol Güneş, formasının hakkını veren oyuncuların her zaman yanında olduğunu açıkladı. Tecrübeli teknik adam, "İyi oynayan oyuncu bunun karşılığını almalı. Bu konudaki haklarını sonuna kadar korurum. Ayrıca transferde en büyük parayı başarılı oyuncunun alması gerekiyor. Parayı dışarı verene kadar içerde tutarız" yorumunu yaptı. 

'Dengeler bozulmaz' 
GÜNEŞ, yönetimin gayet iyi çalışıp, gereken maddi desteği yaptığını belirtti. Tecrübeli hoca şunları söyledi "Herhangi bir mağduriyeti olan varsa yönetimimiz ona yardım eder. Ama bu düzeni, kuralı bozarak olmaz. Şu aşamada, Yattara veya başkasına ayrıcalık adı altında, dengeleri bozacak çok büyük bir şey yapmak doğru değil. Sözleşmelerde şartlar belli. Kimsenin şikayetçi olduğunu sanmıyorum." 

Kale artık kapalı 

TRABZONSPOR'UN iki kalecisi Petkoviç ve Hasan, ligde bugüne kadar oynanan 20 maçta kalelerinde sadece 14 gol görerek 1995 - 96 sezonundan bu yana en az gol yiyen file bekçileri oldu. 

Prim için son adım 

BORDO - Mavili futbolcular, yarınki Gençlerbirliği maçını da galibiyetle geçip, 4 maçlık seri galibiyetlere verilen özel primi almanın hesaplarını yapıyor. Gökdeniz, "Şampiyonluk şansımızı sürdürebilmek için seriyi bozmamamız gerekiyor" dedi. Bu arada Trabzonspor, Başkent ekibiyle oynayacağı maçın hazırlıklarını dün yaptığı idmanla sürdürdü. Kafile bu sabah Başkent'e gidip, kampa girecek. 


</TEXT>
</DOC>
