<DOC>
<DOCNO> 339271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo12.html </URL>
<DATE> 2005/05/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor maçlarında 107 gol... 
</HEADLINE>
<TEXT>

     Bu sezon 4 büyüklerden sonra ligin en fazla gol atan takımı olan Konyaspor’un maçlarında ligin bitimine 4 hafta kala fileler 107 kez havalandı. 
     AA muhabirinin derlediği bilgiye göre, ligin bitimine 4 hafta kala şampiyonluk ve ligde kalma yarışında heyecan giderek artarken, orta sıralarda mücadele veren takımlar ise maçlarına daha rahat çıkıyor. 
     Bu sezon 72 golle sezonun en çok gol atan takımı unvanını Fenerbahçe elinde bulundururken, bu takımı 62 golle Beşiktaş, 59 golle Trabzonspor ve 57 golle de Galatasaray izliyor. 
     4 büyüklerden sonra Anadolu takımları içinde en fazla golü 
     Konyaspor kaydetti. Bu yıl kez rakip fileleri havalandıran yeşil- beyazlılar, kalelerinde gördükleri 54 golle de en fazla gol yiyen takım sıralamasında 5. oldu. 
     Buna göre, bu sezon ligin en gollü karşılaşmaları Konyaspor’un yaptığı maçlar oldu. Yeşil-beyazlı ekibin maçlarında toplam 107 gol atılırken, Sakaryaspor’un yaptığı maçlarda 106, Akçaabatsebatspor’un maçlarında ise 100 gol kaydedildi. 
     Konyaspor Futbol Şubesi Sorumlusu Bahattin Karapınar, yaptıkları maçların bol gollü geçtiğini, Konyaspor’un bu özelliği ile lige renk veren takımların başında geldiğini söyledi. 
     Konyaspor’un maçlarına gelen seyircilerin heyecandan adeta yerinde duramadığını vurgulayan Karapınar, "Taraftarlar bizim maçımızda futbolun tadını tuzunu aldı. Maç sonunda keyifle ayrıldılar. Her zaman açık futbolu tercih ettik. Rakibe futbol oynatmama adına defans ağırlıklı oynayıp futbolu çirkinleştirmedik. Biz futbol adına ne gerekiyorsa yapmaya çalıştık. Bunda da başarılı olduğumuza inanıyorum" diye konuştu. 
     
</TEXT>
</DOC>
