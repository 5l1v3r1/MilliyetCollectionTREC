<DOC>
<DOCNO> 325038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun20.html </URL>
<DATE> 2005/03/19/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Irak savaşının ikinci yıldönümünde Avrupa'da protesto gösterileri... 
</HEADLINE>
<TEXT>

     Irak savaşının ikinci yıldönümünde, İngiltere'nin başkenti Londra'da on binlerce kişinin katıldığı protesto gösterisi düzenleniyor. 
     Londra'da savaş karşıtı göstericilerin Trafalgar Meydanı'na doğru yürürken geçtikleri ABD Büyükelçiliği önünde yoğun güvenlik önlemleri alındı. 
     Yunanistan'ın başkenti Atina'da, Yunanistan İşçi Sendikaları Konfederasyonu GSEE ile Yunanistan Kamu Çalışanları Sendikası'nın ADEDİ çağrısıyla düzenlenen gösteride ABD protesto edildi. 
     ABD Büyükelçiliği'ne yürüyen yaklaşık 5 bin gösterici, ''Bush bir numaralı terörist'' şeklinde pankartlar taşıdı, ''Savaşa hayır'', ''Irak'ta işgale son'' şeklinde sloganlar attı. 
     Selanik'te de yüzlerce kişi, ABD ve İngiltere konsoloslukları önünde gösteri düzenledi. Atina ve Selanik'teki gösteriler, olaysız sona erdi. 
     İsveç'in başkenti Stockholm'ün merkezinde toplanan yaklaşık 300 göstericinin de ''ABD, Irak'tan defol'' şeklinde sloganlar attığı kaydedildi. 
     Bu arada, İtalya'nın başkenti Roma, Norveç'in başkenti Oslo, İspanya'nın başkent Madrid dahil 9 kentinde de gösteriler planlandığı haber veriliyor. 
     
</TEXT>
</DOC>
