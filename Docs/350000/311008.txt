<DOC>
<DOCNO> 311008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko42.html </URL>
<DATE> 2005/01/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yapı Kredi veTurkcell hisseleri değer kaybetti... 
</HEADLINE>
<TEXT>

     Çukurova Grubu'nun Yapı ve Kredi Bankası ve Turkcell hisseleriyle ilgili durumu için kritik öneme sahip bugün her iki hisse de değer yitirdi. 
     Yapı ve Kredi Bankası hisseleri, 5.60 YTL'den 5.40 YTL'ye gerilerken, hisselerin değer kaybı yüzde 3.57 oldu. 
     Turkcell hisselerinin değeri de 9.95 YTL'den 9.80 YTL'ye inerken, hisse değer kaybı yüzde 1.51 olarak hesaplandı. 
     Pamukbank'ın Tasarruf Mevduatı Sigorta Fonu'na devrinin ardından Çukurova Grubu'nun Bankacılık Düzenleme ve Denetleme Kurulu BDDK ve TMSF ile imzaladığı 31 Ocak 2003 tarihli ana sözleşmeye göre, Grubun diğer bankası olan Yapı Kredi Bankası'ndaki doğrudan veya dolaylı toplam payını, banka sermayesindeki sahiplik oranını yüzde 10'unun altına düşürecek şekilde iki yıl içinde üçüncü şahıslara satması gerekiyordu. 
     Bu süre bugün dolarken, Çukurova Grubu'nun Yapı Kredi'de rehinli tutulan yüzde 13.1 oranındaki Turkcell hissesini geri alma opsiyon hakkı da sona erdi. 
     Borsa yatırımcıları, bütün gün Çukurova Grubu'ndan bu yönde açıklama beklerken, Borsa 2. Seans kapanışına kadar bir açıklama yapılmadı. 
     Geçen yıl Ağustos ayında yapılan ek sözleşmeye göre, Çukurova 31 Ocak 2005 tarihine kadar YKB hisselerini satamazsa, bu kez söz konusu tarihten Ekim 2005 sonuna kadar Çukurova ve TMSF satıştan birlikte sorumlu olacak. Buradan da bir sonuç alınamazsa Ekim sonundan itibaren satışı için tek yetki TMSF'ye geçecek. 

     
</TEXT>
</DOC>
