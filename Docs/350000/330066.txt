<DOC>
<DOCNO> 330066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun26.html </URL>
<DATE> 2005/04/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Batı Trakya'da Türk belediye başkanına 'yolsuzluk' davası... 
</HEADLINE>
<TEXT>

     Yunanistan'ın Batı Trakya bölgesindeki Kozlukepir Belediye Başkanı Halit Mehmet aleyhinde yolsuzluk suçlamasıyla dava açıldı. 
     Maliye Bakanlığı müfettişlerinin raporu üzerine, Gümülcine Savcısı Georgios Skiaderis tarafından doğrudan açılan davanın iddianamesinde, Belediye Başkanı Mehmet, tüm hisseleri kendisine ait bir şirketten belediyeye ihalesiz mal satın almakla suçlanıyor. 
     Savcı Skiaderis'in 22 Mart 2005 tarihinde açtığı davanın iddianamesinde, Halit Mehmet'in 2002 yılında kendi şirketinden, belediyenin su ve kanalizasyon ihtiyaçları için, 62 fatura karşılığında yaklaşık 200 bin Avro tutarında mal satın aldığı öne sürülüyor. 
     Gümülcine Asliye Ceza Mahkemesi'nde 26 Mayıs'ta görülmesi kararlaştırılan davada Başkan Mehmet'in suçlu bulunması durumunda, 5 ila 20 yıl arasında hapis ve siyasi haklardan mahrumiyet cezalarına çarptırılması öngörülüyor. 
     Bu arada, Halit Mehmet, buna benzer suçlamalarla daha önce de karşılaştığını, ancak suçsuz olduğunun kanıtlandığını söyledi. 
     Mehmet, Kozlukepir Belediye Başkanlığı'na ikinci kez seçildiğini hatırlatarak, ''Geçen dönemde de buna benzer suçlamayla karşılaştım. Suçlu olsaydım şu anda bu görevde bulunmazdım. Biz bu satın alımları bölgede büyük ihtiyaç olan, susuzluk sorunun bir an önce ortadan kalkması için yaptık'' diye konuştu. 
     
</TEXT>
</DOC>
