<DOC>
<DOCNO> 311795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur36.html </URL>
<DATE> 2005/02/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Palandöken'de Kayak Merkezi yakınlarında kar kayması .. 
</HEADLINE>
<TEXT>

     Erzurum'da Palandöken Kayak Merkezi yakınlarına kar kütlesi düştü. Kar kütlesinin altında kalan bir Rus turist kendi imkanlarıyla kurtuldu. 
     Bir Rus turist ise arama kurtarma ekiplerince kar altından ölü çıkarıldı. Palandöken Kayak Merkezi'nde yasak bölgede snowboard yaptığı iddia edilen ve bu sırada düşen kar kütlesi altında kalan Rus turistin 18 yaşında Alexsandre Kupin Faşa olduğu belirlendi. 
     Arama ve kurtarma ekiplerince yaklaşık 4 metrelik kar kütlesi altından çıkarılan Faşa'nın cesedi, Aziziye Araştırma Hastanesi'ne getirildi. 
     Erzurum Vali Yardımcısı Arslan Karanfil, meydana gelen kar düşmesi olayına maceraperest turistlerin neden olduğunu savundu. Karanfil, ''Bazı turistler tüm uyarılara rağmen pist dışında kayak yapıyorlar'' diye konuştu. 
     Palandöken Dağı'nda geçen yıl yaşanan kar düşmesi olayında, yürüyüş yaparken kar altında kalan ve boynu kırılan İngiliz uyruklu Alasdair Ros 60 hayatını kaybetmişti. 
     Diğer 4 kişiden 3'ünün kar kütlesi altında kalmadan kurtulduğunu, birinin ise kendi çabalarıyla kar altından çıkmayı başardığını bildiren Aslan, kimlik tespiti ve olayla ilgili geniş açıklamanın daha sonra yapılacağını kaydetti. 
     
     ÇIĞ DEĞİL KAR KAYMASI 

     Erzurum Vali Yardımcısı İbrahim Yurdakul, Palandöken'de meydana gelen olayın ''çığ'' değil, ''kar kayması'' olduğunu söyledi. 
     Yurdakul, pistlerin dışında bir ya da 2 maceraperest turistin snowboard denemesiyle kar kütlesi düştüğünü, bunun da çığ olarak algılandığını söyledi. 
     Kar kütlesinin düştüğü ''D Hattı'' denilen yerde kar altında canlı olup olmadığının belirlenmeye çalışıldığını belirten Yurdakul, olay yerinde askeri ve sivil savunma ekipleri ile Gençlik ve Spor İl Müdürlüğü Müdür ve elemanlarının köpek ve çubuklarla arama kurtarma çalışması yaptığını, Köy Hizmetleri'nden de iş makinasının olay yerine gönderildiğini kaydetti. 
     
</TEXT>
</DOC>
