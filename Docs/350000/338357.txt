<DOC>
<DOCNO> 338357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yasam/ayas.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin çetesine yine operasyon 
</HEADLINE>
<TEXT>


'Lale' operasyonunun 2. dalgasında, Sedat Şahin'in askeri ve bürokratik bağlantılarını sağladıkları sanılan 10 kişi gözaltında 

ERDAL KILINÇ İstanbul 

Sedat Şahin'in 16 adamıyla tutuklandığı 'Lale' operasyonu sürüyor. Organize Suçlarla Mücadele Şube Müdürlüğü ekipleri, Şahin'in askeri ve bürokratik bağlantılarını sağladıkları iddia edilen isimleri takibe aldı. Telefon ve kameralı takibin ardından Ankara ve İstanbul'da düzenlenen operasyonlarda, aralarında Metin Arı, İbrahim Avcı, İbrahim Paksen, Murat Aydın, İsmail Şen Atmaca, İlke Akın ve bir bankanın Merter Şube Müdürü'nün de bulunduğu 10 kişi gözaltına alındı. Ankara'da da, bir gazetecinin ifadesine başvuruldu. 

'Sizin için varım' 
Arı'nın, para tahsilatı için temasa geçtiği Şahin'in isteği üzerine Ankara'daki bir bürokratik engeli aşıp Vedat Şahin'i arayarak, "Sizin için varım" dediği telefon kayıtlarına geçti. 
Banka şube müdürünün de, polisin Şahin grubuyla ilgili malvarlığı araştırmasını çeteye ilettiği belirlendi. Banka şube müdürünün, 'gizli' ibareli malvarlığı araştırma belgelerinin fotokopilerini Şahin'e elden teslim ettiği öne sürüldü. Operasyonda Atmaca'ya ait 34 D 4400 plakalı BMW X5 model cipe de el konuldu. 




</TEXT>
</DOC>
