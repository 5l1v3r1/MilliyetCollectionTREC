<DOC>
<DOCNO> 346484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur19.html </URL>
<DATE> 2005/05/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çalışkan Doğan'a saldırıyı teröristler değil, çıkar grupları yaptı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Mersin Atakent Belediye Başkanı Fevzi Doğan’a yönelik bombalı saldırının terör olayı olmadığını, saldırının çıkar grupları tarafından gerçekleştirildiğinin değerlendirildiğini bildirdi. 
     Çalışkan, Emniyet Genel Müdürlüğü’nde düzenlediği haftalık bilgilendirme toplantısında, 5188 Sayılı yasa ile özel güvenlik görevlilerine geniş yetki verildiğini söyledi. Bugüne kadar, sertifika almak amacıyla 375 özel güvenlik şirketi ve 270 özel güvenlik eğitim kurumunun başvurduğunu kaydeden Çalışkan, bunlardan 274 şirket ile 237 eğitim kurumuna faaliyet izni verildiğini söyledi. 
     İsmail Çalışkan, bir soru üzerine, Mersin Atakent Belediye Başkanı Fevzi Doğan’a jandarma bölgesinde yapılan saldırı konusunda polisin de çalıştığını bildirdi. Çalışkan, şu ana kadar yapılan çalışmalar çerçevesinde saldırının terörist nitelikli değil, çıkar gruplarına dayalı bir olay olduğunun değerlendirildiğini kaydetti. 
     Milletvekilleri ve yargı mensuplarına trafik cezası uygulamasıyla ilgili soruyu yanıtlarken de Çalışkan, genelgenin tespit tutanağı şeklinde uygulandığını, bu konuda çalışmaların sürdüğünü ifade etti. 
     İsmail Çalışkan, Uluslararası Af Örgütü’nün Türkiye’de işkence, kötü muamele, olaylara müdahalede orantısız güç kullanımının devam ettiğine dair iddialarını da yanıtladı. Bu konuda Türkiye’nin hukuki düzenlemeler yaptığını, gözaltı süresi, gözaltına alınan kişilerin yakınlarına haber verme, hukuki yardım alma hakkı getirildiğini vurgulayan Çalışkan, emniyet birimlerinde ise nezaretlerin standartlara kavuşturulduğunu, denetlendiğini, adli tıp raporlarının aldırıldığını, ifadelerin banda kaydedildiğini, ayrıca polisin meslek öncesi ve sonrası sürekli eğitime alındığını anlattı. 
     İşkence iddialarının büyük bölümünün terör olayları ve organize suç örgütü mensupları tarafından ileri sürüldüğünü kaydeden Çalışkan, iddiaların istisnasız ve titiz incelendiğini bildirdi. 
     Avrupa İnsan Hakları Mahkemesi’ne 1987 yılından bu yılın başına kadar 9 bin 591 başvuru yapıldığını, bu başvuruların büyük bölümünün kamulaştırma bedelleri, düşünce ve ifade özgürlüğü, adil yargılanmama, mülteci başvuruları, dernek ve sendika faaliyetleri ile ilgili olduğunu ifade eden Çalışkan, "Mayıs 2005 tarihi itibariyle Dışişleri Bakanlığı kanalıyla Emniyet Genel Müdürlüğü’ne gönderilen başvuruların yapılan incelemeleri neticesinde polis uygulamalarından veya yasal mevzuat eksikliğinden kaynaklandığı tespit edilen toplam 445 başvuru bulunmaktadır" dedi. 
     Çalışkan, bu başvurulardan 218’inin sonuçlandırıldığını, 227’si ile ilgili işlemlerin sürdüğünü belirtti. 
     
</TEXT>
</DOC>
