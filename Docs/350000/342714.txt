<DOC>
<DOCNO> 342714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/yazar/asik.html </URL>
<DATE> 2005/05/15/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Veysi Mungan 
</HEADLINE>
<TEXT>


Veysi Mungan'ın Rekabet Kurumu'na yaptığı başvuru kabul edilmiş. Kurum, Roche ile ilgili son şik yeti inceleme kararı almış. 
Bir adam katrilyonluk ilaç vurgunlarıyla tek başına mücadeleye devam ediyor. Kimdir Veysi Mungan Roche ilaç firmasının eski Müşteri İlişkileri Müdürü. 2 yıl önce Neorecormon adlı ilacın Beşer Ecza Deposu'na 88, SSK'ya ise 231 milyon liradan satıldığını görünce Genel Müdür Faruk Yöneyman'a bunun rekabet kuralları ve ülke çıkarlarına aykırı olduğunu bildiren... Bu uyarısı sonucu işinden atılan... Ama mücadeleden vazgeçmeyen... Cumhuriyet Savcılığına suç duyurusunda bulunarak Roche'un yasadışı faaliyetleriyle ilgili soruşturma başlatan sorumluluk sahibi yurttaş... 
Savcılık soruşturması sürerken Başbakanlık Teftiş Kurulu'nun incelemesi de tamamlandı. 
Başmüfettiş Mehmet Kılınçer başkanlığındaki çalışma gurubu, diğer yolsuzluklara ek olarak, Roche'un Neorecormon'u en ucuz ilacın satıldığı Portekiz fiyatından değil Yunanistan fiyatından satarak ayrıca 8,3 trilyon haksız kazanç sağladığını saptadı. Savcılığa gönderilen 65 sayfalık rapor, kimi başka yolsuzlukları da içeriyor. Veysi Mungan'a dönersek... İlaç sektörü tarafından işsizlikle cezalandırılan Mungan yılmıyor, soyguna karşı mücadelesini tek başına sürdürüyor. Alkışlıyoruz... 

2004 yılında hayali ihracat yüzde 117 artmış. 
Olsun... Biz yine de bu memlekette bir gün yolsuzluğun biteceğini hayal etmeye devam ederiz... 
Haldun Ertem 

Sinekli politika Fıkrayı Esra Gülru İzol, "Türkiye'nin dış politikasını anlatan fıkra" notuyla göndermiş... 
Farklı uluslardan insanların bulunduğu toplulukta kola bardaklarından birer sinek çıkmış. 
İngiliz, başka bir bardakta yeni bir kola istemiş. 
Finlandiyalı, sineği bardaktan çıkardıktan sonra kolayı içmiş. 
Rus, kolayı sinekle birlikte içmiş. 
Çinli, sineği yemiş, kolayı içmemiş. 
Yahudi, sineği yakalayıp Çinliye satmış. 
Japon, analiz için sineği Tokyo'ya göndermiş. 
Yunanlı, kolanın yarısını içtikten sonra itiraz ederek yeni bir kola istemiş. 
Norveçli, kolayı içtikten sonra bardaktaki sineği balık yemi olarak kullanmış. 
İrlandalı, sineği ezip kolayla karıştırmış ve İngiliz'e içirmiş. 
Amerikalı, 5 milyon dolarlık tazminat davası açmış. 
Türk, kolayı içtikten sonra olayı şiddetle kınamış. 

Fakir adamın, nazik olma zorunluluğu yoktur. 
Cicero 

Sarı Zeybek Sarı Zeybek adıyla piyasaya sürülecek rakının tanıtımı, izin alınırsa, Atatürk Müzesi'nde yapılacakmış. Rakıyı 2 ay sonra piyasaya sürecek ELDA şirketinin yetkilisi, Atatürk Müzesi'nde tanıtım yapmak için Kültür ve Turizm Müdürlüğü'ne başvurduklarını bildirmiş. Sevgi - Der adlı derneğin Başkanı Serpil Barış, haklı olarak olayı protesto ediyor, istenen iznin verilmemesini öneriyor. ELDA şirketi, anlaşılan Bekri Mustafa ile Atatürk'ü karıştırdı. 

Yatık Emine, Anayurt Oteli, Gece Yolculuğu gibi filmleriyle tanıdığımız usta yönetmen Ömer Kavur ile Camus, Wilde, Freud çevirileriyle tanınan düşün adamı Selahattin Hilav'ı peş peşe kaybettik... İnsan ömrünün en uzunu da kısadır. Önemli olan geriye ne bıraktığımız. 2 aydın adamı saygıyla anıyoruz... 

İşte başarı Türkiye'nin gelmiş geçmiş en büyük maliyecisi kimdir 
Cavit Bey, Kemal Kurdaş, Ziya Müezzinoğlu, Zekeriya Temizel... Hayır bilemediniz... 
Türkiye'nin gelmiş geçmiş en büyük maliyecisi hatta siyasetçisi Kemal Unakıtan'dır. 
Hayali ihracattan vergi kaçakçılığına, evrak sahteciliğinden orman arazisi kapatmaya kadar yığınla mali suç işlemesine rağmen, bırakın hapse düşmeyi, bakan olmuş ve teker teker af çıkartarak hakkındaki davalardan kurtulmayı başarmıştır. Bir başka ülkede mali suçlardan hapsi boylaması gereken Kemal Bey, Türkiye'de saygın bir devlet adamı olarak Maliye Bakanlığı'nda oturmaktadır. Böylesi başarıyı tarih kaydetmemiştir. 



</TEXT>
</DOC>
