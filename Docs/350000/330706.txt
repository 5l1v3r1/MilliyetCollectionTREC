<DOC>
<DOCNO> 330706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko05.html </URL>
<DATE> 2005/04/06/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Döviz kurları... Tüzmen Her şey kendi dengesini bulur 
</HEADLINE>
<TEXT>

     Devlet Bakanı Kürşad Tüzmen, döviz kurları konusunda dengenin bir süre sonra bulunacağını, ancak ihracatçıların bu süreye kadar dayanmalarını istediklerini belirtti. 
     Manisa Genç İşadamları Derneği MAGİAD tarafından düzenlenen ''Dış Ticarette Yeni Ufuklar'' konulu toplantıda konuşan Tüzmen, Türkiye'nin yüzde 9.9'luk büyümesinde ana etkenin ihracat artışı olduğuna dikkati çekti. 
     Yaptıkları çalışmalarla komşu ve çevre ülkelerle olan dış ticaretin 18 milyar dolar seviyesine çıkarıldığını, Afrika pazarında paylarını artırdıklarını dile getiren Tüzmen, 2005 yılı için koydukları 71 milyar dolarlık ihracat hedefini 75 milyar dolara çıkarmak için çaba gösterdiklerini ifade etti. 
     Bakan Tüzmen, Türkiye'nin artık fiyat değil kalite rekabeti yapması ve yüksek teknoloji ürünlerine yönelmesi gerektiğini anlattı. 
     İhracatçının son dönemde döviz kurlarından şikayetçi olduğuna dikkati çeken Tüzmen, şöyle konuştu 
     ''Dolar kurunu 1 milyon 500 bin-1 milyon 600 bin aralığında tutabilseydik dış ticaret açığımız daha az olacak, ödemeler dengemiz biraz daha fazla verecekti. Bu dönemi daha rahat atlatacaktık. Ama önemli değil. Açığın boyutu yüzde 20'ler seviyesinde olduğu için rahat çevirebiliriz. Biraz daha dayanın. Merak etmeyin, ekonomi bir dengeler sistemidir. Her şey kendi dengesini bir süre sonra bulur. Ama oraya kadar ayakta kalmanızı istiyorum, dayanın. 
     Girdi maliyetlerinin düşürülmesi konusunda şu anda süper bir formül yok. Maalesef işçi maliyetleri girdi maliyetlerini artıran bir unsurdur. Dengeleri biraz daha yerli yerine oturtmaya devam edersek ileride buna dönük tedbirler alabiliriz. Ama şu anda herhangi bir şekilde bu maliyetleri aşağıya doğru indirecek elimizde bir tedbir yok. IMF ve diğerleriyle yaptığımız anlaşmalar çerçevesinde bir plan var. Bu plana uygun şekilde hareket ediyoruz. Şu anda girdileri birdenbire indirecek bir formül yok. Ben de isterim şapkadan tavşan çıkarmak, ama yok.'' 
     
     IRAK İLE TİCARET 
     Bakan Tüzmen, geçmişte en zor dönemlerde Irak'a giderek bu ülkeyle dış ticareti geliştirmeye çalıştığını, bu çabası nedeniyle ABD'deki bazı çevrelerden tepki gördüğünü hatırlatarak, ''Herkes kendi ülkesinin geleceğini düşünmek zorunda. Bugün olsa yine aynı şeyi yaparım. Ülkelerarası politikalarda duygulara yer yoktur'' dedi. 
     Serbest bölgelere vergi getirilmesinin yabancı yatırımları olumsuz etkilediğini söyleyen Tüzmen, IMF'nin, Türkiye'nin yabancı sermayeye ihtiyacı olduğunu söylemesine rağmen teşviklerin ''bir gecede yapılan kanun değişikliğiyle'' kaldırıldığını söyledi. Tüzmen, ''Çok mücadele verdim, ama başarılı olamadım o konuda. Ama ilk fırsatta onu eski haline getirmek için elimden geleni yapacağım'' dedi. 
     
     İPEKYOLU PROJESİ 
     Devlet Bakanı Tüzmen, İpekyolu Tren Projesi'ni 23 Nisan'da İstanbul'dan başlatacaklarını söyledi. Projenin daha önce bazı ülkelerin engellemeleriyle karşılaştığını, ancak kararlılıklarını koruduklarını ifade eden Tüzmen, ''23 Nisan'da İstanbul, 24 Nisan'da Ankara'dan İpekyolu Tren Projesi'ni başlatıyoruz. İlk durak İran daha sonra tüm Türk Cumhuriyetleri'ne gideceğiz. Özbekler izin vermek istememişti, sözlü izin aldık, yazılı izni bekliyoruz'' dedi. 
     Bu trende Türkiye'nin ihraç ürünlerinin olacağını ve ilk defa bir fuarı alıp ülke ülke dolaştıracaklarını anlatan Tüzmen, projenin, iddialı ve riskli olduğunu kaydederek, ''İnşallah bir ilki gerçekleştireceğiz'' diye konuştu. 
     TBMM Başkanı Bülent Arınç'ın da katıldığı toplantıda derneğin onursal başkanı olan Arınç, Devlet Bakanı Tüzmen'e MAGİAD fahri üyeliği belgesi verdi. 
     
</TEXT>
</DOC>
