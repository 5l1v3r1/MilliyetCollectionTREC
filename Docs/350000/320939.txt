<DOC>
<DOCNO> 320939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/spo03.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersimiz Beşiktaş 
</HEADLINE>
<TEXT>



Hagi tek tek anlattı 
GALATASARAY Teknik Direktörü Gheorghe Hagi, Beşiktaş derbisi öncesinde futbolcularıyla toplantı yaparak, rakip hakkında detaylı bilgiler verdi. Rumen çalıştırıcı, oyuncularına Siyah - Beyazlı takımın Sakaryaspor ile oynadığı son lig maçının kasetini izlettirdi. Hagi, rakibin zayıf yönlerini tek tek anlatıp, 90 dakika boyunca alınması gereken tedbirleri anlattı 

Orhan Ak kadroda 
SARI - KIRMIZILILAR, hazırlıklarını dün akşam Florya Metin Oktay Tesisleri'nde basına kapalı olarak yaptığı idmanla tamamladı. Antrenmana sakatlığı süren Hakan Ünsal dışında tüm futbolcular katıldı. Teknik direktör Hagi, Diyarbakır maçında sakatlanan ancak dün akşamki çalışmada yer alan Orhan Ak'ı da kamp kadrosuna dahil etti. Böylece sakat Hakan Ünsal dışında tüm futbolcular kamp kadrosunda yer aldı. 

Hagi çalım yedi 

GALATASARAY Teknik Direktörü Hagi'nin, Milliyet'te yer alan "Neden hep biz Fenerbahçe'den önce oynuyoruz " sorusuna Ergun Gürsoy'dan yorum geldi. Gürsoy, maçın hangi gün oynandığının önemli olmadığını söyleyerek, "Ama teknik ekibimiz istemiyorsa, haklarını ararız. Bana sorarsanız, yine cuma oynarım, deplasmansa daha da güzel olur, sonra hafta sonunda keyifle oturup diğer maçları izlerim. Sonradan oynayan daha stresli olur" dedi. 


</TEXT>
</DOC>
