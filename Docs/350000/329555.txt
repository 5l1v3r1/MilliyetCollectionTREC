<DOC>
<DOCNO> 329555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo03.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hodri meydan 
</HEADLINE>
<TEXT>


Galatasaray İkinci Başkanı Ergun Gürsoy, Fenerbahçe ile yaşanan gerilime işaret ederek, "Bu arenada savaş yapılıyor. Hangi aletler gerekiyorsa, biz de onu kullanıyoruz. Arkada kalmayı yediremeyiz" dedi 


Beşiktaş ile birlikte Fenerbahçe'ye karşı adeta cephe alan Galatasaray'da ezeli rakibe yaylım ateş devam ediyor. 
Ankaralı Galatasaray Yönetici ve İşadamları Derneği'nin düzenlediği geceye katılan İkinci Başkanı Ergun Gürsoy, Fenerbahçe ile yaşanan gerilim hakkında çarpıcı açıklamalar yaptı. Gürsoy, "Martta bağırmalar, çağırmalar olur. Mart bitti, nisan geldi, bu tür gerilimler de son bulur" dedi. 
Yarışta istenilmeyen şeylerin de yaşandığına dikkat çeken Gürsoy, "İster istemez bu arenada savaş yapılıyor. Bu koşullarda hangi aletler gerekiyorsa, biz de bunları kullanıyoruz. Arkada kalmayı kendimize yediremeyiz. Sezonu şampiyon bitireceğiz" yorumunu yaptı. DYP Genel Başkanı Mehmet Ağar, eski bakanlardan Işın Çelebi ve Necmettin Cevheri'nin de katıldığı gecede Ankaralı Galatasaray Yönetici ve İşadamları Derneği kulübe 100 bin dolar bağışta bulundu. 

Kayseri seferi 

Galatasaray, Kayserispor maçının hazırlıklarını basına kapalı yaptığı antrenmanla sürdürdü. Milli takımlardan dönen Tomas ve Mondragon'un katıldığı idmanda sakat Fevzi ile Hakan Ünsal yer almadı. Sarı - Kırmızılı ekip, pazar günkü maç için bugün Kayseri'ye gidecek. 

Satılık tuğla var 

Ali Sami Yen Stadı'nın eski açık tribünü satışa çıkıyor... Galatasaray Sportif A.Ş., yeniden inşaası için yıkılan tarihi tribünün tuğlalarını Nisan ayından itibaren mega storelarda satışa sunmanın hazırlıklarını yapıyor. 
Mozaik sanatçısı Ramazan Macit'in tezgahında üzerine Galatasaray amblemi işlenen tuğlaların, "Eski açık sarı desene" yazılı ambalajlarla taraftarlara ulaştırılacağı bildirildi. Daha önce Ali Sami Yen Stadı'nın koltuklarını da satışa çıkaran yönetim, manevi değeri yüksek olan tuğlalardan da gelir elde etmenin planını yapıyor. Tek tek elle yapılan çalışmalar sonucunda 200 tuğlanın hazır duruma getirildiği bildirildi. 

Aslan'dan gizli Akın 

Sarı-Kırmızılılar, sezon sonunda Fenerbahçe ile sözleşmesi sona erecek olan Serhat Akın'ı transfer listesinde başa aldı 
ÖZEL HABER - CÜNEYT KARAKAYA 


Yeni sezonun transfer planlamasına erken başlayan Galatasaray, yıldızları renklerine katabilmek için dört bir koldan harekete geçme kararı aldı. 
Sarı - Kırmızılı yöneticilerin yeni gözdesinin Fenerbahçe ile sözleşmesi sezon sonunda bitecek olan Serhat Akın olduğu öğrenildi. 
Camiadan bazı isimlerin golcü futbolcuyla sıcak temasa başladığı ve Serhat'tan "Gelebilirim" mesajı aldığı iddia edildi. Sarı - Kırmızılılar, önümüzdeki günlerde Serhat ile yüz yüze görüşme yapmaya hazırlanıyor. Galatasaray cephesine göre Fenerbahçe'nin yeni yıldızlar transfer edip, Serhat'ı ikinci plana atması, bu transferin gerçekleşme ihtimalini güçlendiriyor. 
Hagi'nin de Serhat ile ilgili gelen öneriye çok sıcak yaklaştığı ve "Alınırsa takıma büyük katkı sağlar. Onunla çalışmak isterim" dediği iddia edildi. 

İlk formaya özel ödeme 

Sarı-Kırmızılı kulübün 100. yıl anısına hazırlattığı özel formaların ilk ürünü www.pazaryerim.com adresli internet sitesinden açık artırmayla satıldı. Büyük ilgi gören açık artırma sonucunda forma 3 bin 600 YTL'ye alıcı buldu. Dünden itibaren satışa çıkarılan formalar için uzun kuyruklar oluştu. 

Kim tutar bu takımı 

Galatasaray'ın 100 yıllık geçmişinde önemli yere sahip yıldızların forma giyeceği "Rüya takım" kadroları belli oldu. 24 Nisan'da gerçekleştirilecek olan özel maçta Kubilay Türkyılmaz'dan Cevad Prekazi'ye kadar sayısız ünlü isim forma giyecek. Coşkun Özarı, Feldkamp, Sounnes ve Bülent Ünder gibi isimlerin teknik direktörlük yapacağı organizasyonun kadroları şöyle 

Parçalı formalılar 
Yasin Özdenak, Zoran Simoviç, Nihat Akbay, Yusuf Altıntaş, Hamza Hamzaoğlu, Cüneyt Tanman, Erhan Önal, Falko Götz, Uğur Tütüneker, Cevad Prekazi, Mirsad Kovaçeviç, Kubilay Türkyılmaz, İlyas Tüfekçi, Ali Çoban, Iosif Rotariu, Tanju Çolak, Didier Six, Mehmet Özgül, Bülent Alkılıç ve Sebastian Perez. 

Beyaz formalılar 
Taffarel, Stauce, Hayrettin Demirbaş, İsmail Demiriz, Reinhardt Stumpf, Raşit Çetiner, Gheorghe Popescu, Erdal Keser, Arif Kocabıyık, Suat Kaya, Tarık Hoçiç, Gheorghe Hagi, Metin Yıldız, Ahmet Ceyhan, Muhammet Altıntaş, Öner Kılıç, Dean Saunders, Gökmen Özdanak, Adrian Knupp ve Rudiger Abramczik. 


</TEXT>
</DOC>
