<DOC>
<DOCNO> 329793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/siyaset/axsiy01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan için üzülüyorum' 
</HEADLINE>
<TEXT>


AKP'den istifa edip siyasete ANAP'ta devam etme kararı alan Serpil Yıldız, Başbakan'ın çevresindeki ekibin kuşatmasından yakınıyor 

SALİHA ÇOLAK Ankara 


Siyasete DSP'de başlayan, prensipleriyle ters düşünce ayrılıp Karşıyaka'da, "Dinci parti değiliz" sloganıyla üye bularak AKP'yi örgütleyen Serpil Yıldız, ANAP milletvekili olarak devam etmeye karar verdiği soldan sağa siyaset macerasını Milliyet'e anlattı. 
Başbakan Erdoğan'ın çevresindeki ekibin kuşatmasından yakınan Yıldız, Erdoğan'a ancak bir kez not gönderebildiğini belirtti ve "Çok üzülüyorum, işi çok zor" dedi. Yıldız'ın DSP, AKP ve ANAP yolculuğundan satırbaşları şöyle 

24 yaşımda, programını beğendim, DSP'ye girdim. 1994'te Belediye Meclis Üyesi seçildim. 1999'da partinin, ilkelerimle çelişkilerini fazlasıyla hissettiğim için ayrıldım. Partilerde demokrasi çok önemli ama büyüdükçe geleneksel siyasete dönüyorlar. 

Tüzük ansızın değişti 
AKP'nin de prensiplerine baktım, davet aldım, geçtim. Tüzüğe bakıp bir partiye geçiyorsunuz. Ama tüzük bir gece ansızın değişmiş. Programda yazılanlarsa orada kalıyor, kadına pozitif ayrımcılıkta olduğu gibi. 

Ahbap çavuş ilişkisi 
AKP'nin kuruluşunda yer aldım. Karşıyaka gibi bir yerde bunu anlatmak çok zordu. Kuşkular vardı. FP'nin devamı olduğu, dini bir yapısı olacağı gibi... Bıkmadan anlattım, 'Bu partide demokrasi, fikir özgürlüğü var' dedim. Başbakan bu günlerde pek söylemiyor ama bunu hep söylerdi. Milletvekili toplantılarının ilkinde görüşmek için bir not gönderdim ama dönen olmadı. Çevresindeki birkaç kişiyi dinliyor, bu şekilde ortak aklın bulunması mümkün değil. Onu kırması lazım. Arkadaşlıklar, akrabalıklar, ekipler, ahbap çavuş ilişkisiyle nereye gidersiniz Demokrasi sözle olmaz, partiler sadece liderden oluşmuyor. 
Meclis Başkanlığı'na aday olduğumda, 'Sana bu aklı kim verdi ' dediler, benim aklım yokmuş gibi. Seçime tek adayla gidilmesini şık bulmadım. Ama, 'Vah vah, kendini mahvetti' gibi bakışlarla karşılaştım. 

Ben çürük değilim 
Başbakan, 'Gidenler çuvaldaki çürüklerdir' dedi. O zaman FP'den geçenler de böyle demektir. Kendimi çuvaldaki çürük olarak görmüyorum. Henüz ağaç olamadım ama meyveleri tam olan bir insan olarak görüyorum kendimi. Beynimde, fikirlerimde bir çürüme yok. 


</TEXT>
</DOC>
