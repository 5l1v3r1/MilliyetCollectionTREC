<DOC>
<DOCNO> 320770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo44.html </URL>
<DATE> 2005/03/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gaziantepspor, Trabzonspor'u bu kez yenmeyi hedefliyor... 
</HEADLINE>
<TEXT>

     Gaziantepspor, Trabzonspor ile 6 Mart Pazar günü yapacağı maçın hazırlıklarını sürdürdü. 
     Celal Doğan Tesisleri'nde Trabzonspor maçına hazırlanan kırmızı-siyahlı ekip, bugün yaklaşık 1.5 saat süren bir çalışma yaptı. Çalışmaya, sakat olan Mehmet Çoğum ile Bekir yine katılmadı. 
     Teknik direktör Nurullah Sağlam, yaptığı açıklamada, sakat olan 2 oyuncusu dışında tüm futbolcuların zorlu Trabzonspor karşılaşmasına hazır olduğunu söyledi. 
     Sağlam, Türkiye Kupası çeyrek finalinde oynadıkları ve 3-0 yenilerek elendikleri Trabzonspor'u bu kez lig maçında yenmeyi hedeflediklerini ve galibiyetten başka düşünceleri olmadığını belirterek, ''Trabzonspor maçını mutlak kazanmamız gerekiyor. Rakip zorlu ve ligde iyi bir çizgi yakaladı. İşimizin zor olduğunu biliyoruz. Her iki takım açısından çok önemli bir karşılaşma ve bu maçtan alınacak 3 puan bizim sıçrama yapabilmemiz için iyi bir fırsat olacak'' diye konuştu., Kulüp profesyonel futbol şubesi sorumlusu İbrahim Kızıl ise Trabzonspor ile Türkiye Kupası maçının ardından aynı hafta içinde 2. kez karşılaşacaklarına dikkati çekti. 
     Kızıl, hafta sonundaki karşılaşmaya galibiyet parolasıyla hazırlandıklarını ve sahaya mutlak kazanmak için çıkacaklarını söyledi. 
     Ligde kötü gidişata son vermek için Trabzonspor maçının bir fırsat olduğuna inandığını ifade eden Kızıl, ''Türkiye Kupası'ndan elendikten sonra artık lige döndük. Şimdi ligde varolabilmek için savaşacağız. Ortada bizim açımızdan iyi bir tablo yok. Biran önce kendimize gelip gerçek futbolumuzu ortaya koymak zorundayız. Ligde daha üst sıralara doğru tırmanmak istiyoruz. Zorlu Trabzonspor maçından mutlaka 3 puan çıkarmalıyız. Kendi sahamızda ve seyircimizin önünde sadece kazanmak için çıkacağız. Başka bir sonuç düşünmek dahi istemiyoruz'' dedi. 
     Trabzonspor'dan Türkiye Kupası'nda aldıkları yenilginin rövanşını alacaklarına inandıklarını ve her iki takımın da birbirlerini iyi tanıdıklarını ifade eden Kızıl, şöyle konuştu 
     ''Her iki teknik adam ve futbolcular birbirlerini iyi tanıyor. Aslında Türkiye liginde her takım, her takımı iyi tanıyor denilebilir. Bizim de rakibin de avantaj ve dezavantajları var. Ama bu kez herşey daha farklı olacak.'' Kırmızı-siyahlıların, 6 Mart Pazar günkü karşılaşmaya Hasagiç, Gökhan Zan, Bouazizi, Barış, İlhan, Devran, Sedat, Erhan Namlı, Tarık, Jaziri ve Lazarov ilk 11'iyle başlaması bekleniyor. 
     
</TEXT>
</DOC>
