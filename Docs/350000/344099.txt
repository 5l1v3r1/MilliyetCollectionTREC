<DOC>
<DOCNO> 344099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/ekonomi/eko04.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi, 'Emeklilik Akademisi' kuruyor 
</HEADLINE>
<TEXT>


Yapı Kredi Emeklilik, Boğaziçi Üniversitesi işbirliği ile Bireysel Emeklilik Akademisi'ni haziran ayında açmaya hazırlanıyor. Sektör çalışanları Akademi'de eğitim görebilecek 


81 bin üye sayısı ve 83.8 milyon YTL fon büyüklüğü ile bireysel emeklilik sektöründe ilk sırada yeralan Yapı Kredi Emeklilik, Boğaziçi Üniversitesi Yaşamboyu Eğitim Merkezi BÜYEM işbirliği ve uluslararası danışmanlık şirketi Watson Wyatt'ın önerisiyle Türkiye'nin ilk Bireysel Emeklilik ve Sigorta Akademisi'nin kuruluş çalışmalarına başladı. Akademinin, eğitim içeriği ve programının oluşturulmasıyla, haziran ayında eğitime başlaması planlanıyor. 
Her kademedeki çalışanlarının kariyer gelişimine önem verdiklerini vurgulayan Yapı Kredi Emeklilik Genel Müdürü Giray Velioğlu, hem bireysel emeklilik, hem de sigortacılıkta sektöre olan katkılarını eğitim alanında da sürdürmeyi amaçladıklarını söyledi. "Çalışanlarımızın ihtiyaç duyduğu eğitimleri bugüne kadar çeşitli eğitim kurum ile kuruluşlarından aldığımız destekle ve kendi bünyemizdeki eğitmenlerle, Eğitim Müdürlüğümüz aracılığıyla gerçekleştiriyorduk" diyen Velioğlu, bu eğitimleri sürekli geliştirme çabaları nedeniyle sistemlerini daha akademik bir yapıya dönüştürme ihtiyacı hissettiklerini ifade etti. 

Kişisel gelişim sağlayacak 
Yapı Kredi Sigorta Grubu olarak eğitime bütçelerinden önemli bir pay aktardıklarını hatırlatan Velioğlu, eğitim içeriği hakkında da "İşe başlama aşamasında bireysel güvence danışmanlarımıza 4 haftalık bir eğitim veriyoruz. Ayrıca tüm kademelerde çalışanlarımıza yönetim becerileri ile kişisel gelişim başta olmak üzere, pazarlama, satış ve teknik eğitimler sağlıyoruz. Şimdi Boğaziçi Üniversitesi'nin akademik katkısıyla bu içerik ve program yeniden şekilleniyor" dedi. 
Boğaziçi Üniversitesi Yaşamboyu Eğitim Merkezi BÜYEM Müdürü Dr. Tamet Atabarut ise, Boğaziçi Üniversitesi'nin 140 yılı aşkın tecrübesini ve eğitim anlayışını kurumsal olarak da sunduğunu belirtti. 
Atabarut, sözlerine şöyle devam etti "BÜYEM olarak, özel ve kamu kuruluşlarının çalışmalarına yönelik olarak özgün eğitim programları hazırlıyoruz. Amacımız, çalışanların kişisel ve kurumsal gelişimlerine katkıda bulunmaları için gerekli olan bilgiyi kazanmalarını sağlamak. Bu çerçevede, BÜYEM 'Bireysel Emeklilik ve Sigorta Akademisi'ne kuruluş ve işleyiş aşamasında katkıda bulunuyor." 


</TEXT>
</DOC>
