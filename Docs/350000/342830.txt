<DOC>
<DOCNO> 342830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/dunya/adun.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Andican'da parklar mezarlık oldu 
</HEADLINE>
<TEXT>


Kuşatma altındaki Fergana Vadisi'ndeki Özbek kentinde, çatışmalarda ölenler evlerin bahçesine, parklara gömülüyor 

Cenk Başlamış - Moskova 


Özbekistan'ın Andican kentinde çok sert bir şekilde bastırılan isyanda ölenlerin sayısı 500'e yükselirken, yakınlarını kaybedenler cesetleri evlerinin bahçelerine ve parklara gömmeye başladı. 
Ordu birlikleri tarafından kuşatılan kentte en sıkı korunan yer 15 numaralı ilkokul morg olarak kullanılan okula sadece yakınlarını arayanların girmesine izin veriliyor. Animokur adlı yerel sivil toplum örgütünün başkanı Gülbahar Turdiyeva, ölü sayısının 600 civarında olduğunu, çatışmalarda 2 bine yakın kişinin de yaralandığını söyledi. Yetkililer, perşembe akşamı yaşanan çatışmada ölenlerin kesin sayısını h l açıklamadı. Devlet Başkanı İslam Kerimov, olaylarda 10 güvenlik görevlisinin öldüğünü söylemişti. Bazı görgü tanıkları, çok sayıda cesedin kamyonlarla kentten çıkarıldığını söyledi. 

Keskin nişancı ateşi 
Kentte bazı binalardan h l duman yükselirken, keskin nişancı ateşi duyuluyor. Bu arada dün Kırgızistan sınırına yakın Tefektoş kasabasında 8 askerin silahlı kişiler tarafından öldürüldüğü öne sürüldü. 
Olaylar, aşırı dinci bir örgüte üye oldukları iddiasıyla tutuklanan 23 işadamının hapis cezalarına çarptırılması üzerine başlamıştı. Kerimov'un da olaylardan Hizb-ül Tahrir örgütü bağlantılı aşırı dincileri sorumlu tutmasına karşın yerel basın halkın kötü yaşam koşullarını protesto amacıyla isyana katıldığını söyledi. 

'İsyancılar Türkiye'deki ılımlı İslamcılara benziyor' 

İngiltere'nin eski Taşkent Büyükelçisi Craig Murray, Özbekistan'daki isyancıları "Türkiye'deki ılımlı İslamcılara" benzetti. Murray ayrıca, Özbekistan'da demokrasinin İslamcı bir hükümet getireceğini, ancak bunun Taliban gibi değil, Türkiye gibi olacağını söyledi. 2002 - 2004 arasında Taşkent'te görev yapan Murray, The Telegraph ve The Observer gazetelerinde yayımlanan açıklamalarında, "Andican'daki muhalefetle görüştüm. Taliban gibi İslamcı teröristler yok ve kent oldukça laik. Protestocuların kimliğinde İslami bir unsur var, ancak daha çok Türkiye'de bulunan ılımlı İslam türü" dedi. Murray, Reuters'a da "Demokrasi bu insanlara, muhtemelen daha İslami şekilli bir hükümet getirecektir, ama burada Taliban'dan değil Türkiye'den söz ediyoruz" dedi. 

Askerler, kaçan sivillere ateş açtı 

Andican'daki çatışmalardan kaçarak komşu Kırgızistan'a sığınmaya çalışan siviller, Özbek sınır muhafızlarının üzerlerine ateş açtığını söyledi. Kaçan grupta yer alan bir Özbek, yaşadıklarını Rus İnterfaks Ajansı'na şöyle anlattı "Çatışmalar başlayınca bin kişi kentten ayrıldık ve 45 kilometre yürüyerek Kırgız sınırına geldik. Tam sınırı geçerken Özbek sınır muhafızları üzerimize ateş açtı. Sivil olduğumuzu söyledik ama ateş etmeye devam ettiler. Dört kişi öldü, yaralılar da var." Bölgedeki gazeteciler, Andican'dan kaçanların sınır yakınlarındaki resmi binaları ve araçları yaktığını söyledi. Bu arada, Kırgızistan, sınırı geçen Özbekler için Celalabad bölgesinde bir mülteci kampı kurdu. Kampta 600 Özbek vatandaşının bulunduğu ve birçoğunun yaralı olduğu bildirildi. 


</TEXT>
</DOC>
