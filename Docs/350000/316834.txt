<DOC>
<DOCNO> 316834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/gun01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'da faciadan dönüldü 
</HEADLINE>
<TEXT>


Sis yüzünden trafiğe kapatılan Boğaz'ın girişinde manevra yapan tanker, kuru yük gemisine çarptı. Yetkililerin zamanındaki uyarısı, çarpışmanın daha şiddetli olmasını önledi 

Dinçer Şeref - İstanbul 

İstanbul Boğazı, yine bir facianın eşiğinden döndü. Boğaz'ın Karadeniz girişinde 143 bin ton petrol yüklü tanker, hurda yüklü kuru yük gemisiyle çarpıştı. Yoğun sis nedeniyle meydana geldiği belirtilen kaza, şans eseri ucuz atlatıldı. 
Rusya'nın Novorosisk Limanı'ndan Fas'a gitmek üzere hareket eden Yunanistan bayraklı 274 metrelik "Spetses" adlı tanker, dün İstanbul Boğazı açıklarına geldi. 143 bin ton ham petrol taşıyan tanker, 14.55'te Boğaz'ın girişinde yanlış manevra sonucu arkasından gelen hurda demir yüklü Kamboçya bandıralı 114 metre uzunluğundaki 2406 grostonluk "Cassiope" adlı kuru yük gemisinin önüne geçerek çarptı. 
Yoğun sis nedeniyle görüş mesafesinin kısalmasından kaynaklandığı belirtilen kazada, gemi ile tankerde küçük çaplı hasar meydana geldi. Sızıntı olmadığı belirtilen tanker ve gemi, Kilyos açıklarında demirletildi. 
Kıyı Emniyeti ve Gemi Kurtarma İşletmeleri KEGKİ Genel Müdürlüğü yetkilileri, İstanbul Boğazı'nın yoğun sis nedeniyle 14.20'de transit gemi geçişine kapatıldığını bildirdi. Yetkililer, "Boğaz'ın kapalı olması nedeniyle konumu korumak için arkasındaki gemiyi fark etmeyen tanker, yanlış manevra yaparak, kuru yük gemisinin önüne geçti. Bunu VTS sisteminde gören Gemi Trafik Hizmetleri, duruma müdahale ederek tankeri uyardı. Böylece kaza sürtüşme şeklinde atlatıldı" dedi. 


</TEXT>
</DOC>
