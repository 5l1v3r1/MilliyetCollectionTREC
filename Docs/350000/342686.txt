<DOC>
<DOCNO> 342686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo04.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol ver komşu 
</HEADLINE>
<TEXT>


Trabzonspor zorlu Çaykur Rize deplasmanında galibiyet arıyor. Bordo - Mavili takım rakibini devirerek hem Şampiyonlar Ligi umutlarını devam ettirmek hem de üçüncü sıradaki yerini sağlama almak istiyor 

ADNAN SUNGUR DHA 


Şampiyonluk yarışından kopunca rotasını Şampiyonlar Ligi'ne çeviren Trabzonspor bugün Rizespor ile kozlarını paylaşacak. Beşiktaş'ın 4 puan önünde yer alan Bordo - Mavili takım 3 puan parolasıyla sahaya çıkacak. Karadeniz ekibi kazanarak Şampiyonlar Ligi umutlarını sürdürmek ve Beşiktaş'a yakalanmamanın hesaplarını yapıyor. 
Trabzonspor'un kulağı ise Ali Sami Yen Stadı'nda olacak. Bordo - Mavililer, Şampiyonlar Ligi iddiasını güçlendirmek için Gençlerbirliği ile karşılaşacak olan Galatasaray'ın puan kaybını bekleyecek. 

Trabzon 11-2 üstün 

Trabzonspor ile Rizespor ligde 20. kez karşılaşacak. Geride kalan 19 maçta Bordo - Mavili takım galibiyet sayısında rakibine 11-2 üstünlük kurdu. 6 mücadele beraberlikle sonuçlanırken Trabzonspor 29, Rizespor 9 gol attı. Bordo - Mavililer, deplasmandaki maçlarda ise zorlanıyor. Rize'de yapılan 9 maçın 2'sini konuk takım, 2'sini ev sahibi kazandı, 5 maç da eşitlikle bitti. 

Fatih Tekke gole doymuyor 

Trabzonspor kaptanı Fatih Tekke, Çaykur Rizespor maçında gollerine devam edeceğini söyledi. Geçtiğimiz hafta Konyaspor ağlarını 3 kez sallayarak hem 100'ler kulübüne giren hem de Bordo - Mavili takımın bir sezonda en fazla gol atan futbolcusu unvanını eline geçiren yıldız futbolcu, "Geçmişe üzülmenin yararı yok. Büyük şanssızlıklar yaşayarak şampiyonluk şansını kaçırdık. Şimdi Rizespor'u yenerek Şampiyonlar Ligi iddiamızı sürdürmek istiyoruz. Kişisel olarak amacım ise en az 3-4 gol daha atarak sezonu Gol Kralı olarak bitirmek. Bunu başararak kulüp tarihinin 3. Gol Kralı olmayı hedefliyorum" dedi. 

Adem'e forma 

Bordo - Mavililer, Çaykur Rizespor sınavının hazırlıklarını tamamladı. Sakatlığı süren Lee Yong ile kart cezalısı Petkoviç takımdaki yerlerini alamayacak. Yoğun tedaviye rağmen ağrıları geçmeyen Celalettin'in durumu da maç saatinde belli olacak. Teknik Direktör Şenol Güneş, Celalettin'in hazır duruma gelememesi halinde Adem Koçak'a görev verecek. Petkoviç'in yokluğunda ise kaleyi Hasan Sönmez koruyacak. 

Brezilya seferi 

Trabzonspor Teknik Direktörü Şenol Güneş, Brezilya seferine çıkıyor. Güneş, Çaykur Rizespor maçıNIN ardından transfer listesinde yer alan futbolcuları izlemek üzere Güney Amerika'ya uçacak. Yönetici Murat Bozoğlu ve Futbolcu İzleme Komitesi Üyesi Lemi Çelik ile birlikte Brezilya'ya gidecek olan tecrübeli teknik adam daha önce izlenen ve haklarında olumlu rapor verilen oyuncuları son kez mercek altına alacak. 


</TEXT>
</DOC>
