<DOC>
<DOCNO> 329796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/siyaset/siy02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'JİTEM'ciye madalya 
</HEADLINE>
<TEXT>


Savcılığın hazırladığı iddianamede, JİTEM'i yönlendiren Binbaşı Abdülkerim Kırca'ya, 'devlet övünç madalyası' verildiği bilgisi yer aldı 

GÖKÇER TAHİNCİOĞLU Ankara 


Diyarbakır Başsavcılığı'nın hazırladığı ve JİTEM'in varlığının net biçimde kabul edildiği iddianame "karanlık" bir dönemi aydınlatırken, birçok soru işaretini de beraberinde getirdi. İddianameye göre, JİTEM'i yönlendiren Binbaşı Abdülkerim Kırca'ya Genelkurmay Başkanı Hilmi Özkök'ün de katıldığı törenle 22 Aralık 2004'te 'devlet övünç madalyası' verildiği ortaya çıktı. İddianame, 8 faili meçhul cinayeti aydınlatırken, birçok soru işaretini de beraberinde getirdi. Cinayetlerin, diğer faili meçhul cinayetlerde de görülen 'beyaz Toros marka otomobille kaçırma', 'ellerin arkadan bağlanarak 2 kurşun sıkılması', 'cesedin derede bulunması' gibi ortak özelliklerle işlenmesi dikkat çekti. 

Merkezi açıklanmadı 
Cinayetlerin tümünün Diyarbakır'daki JİTEM Merkezi'nde gerçekleştirildiği anlatıldı. JİTEM Merkezi'nin neresi olduğu, cinayetler işlenirken bölgedeki güvenlik güçlerinin haberdar olup olmadığı gibi konulara ise yer verilmedi. 


</TEXT>
</DOC>
