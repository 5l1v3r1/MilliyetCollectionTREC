<DOC>
<DOCNO> 306326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/siyaset/siy02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bumerang gibi döndü 
</HEADLINE>
<TEXT>


Sarıgül, Livaneli ve onun için kulis yapan Derviş'in, antidemokratik diye tepki gösterdikleri "yüzde 20 imza şartı" getiren tüzük değişikliğini destekledikleri anlaşıldı 

EZELHAN ÜSTÜNKAYA Ankara 


CHP'nin olağanüstü kurultayı öncesi Genel Başkan Deniz Baykal'a karşı adaylığa hazırlanan İstanbul Milletvekili Zülfü Livaneli, Şişli Belediye Başkanı Mustafa Sarıgül ve Livaneli için kulis yapan İstanbul Milletvekili Kemal Derviş'in, "antidemokratik" diye tepki gösterdikleri tüzük değişikliklerine "Evet" dedikleri ortaya çıktı. 
Üç isim şimdi, "Kurultayda genel başkanlığa aday olabilmek için delegelerin yüzde 20'sinin imzası gerekir" hükmünü sert şekilde eleştiriyor. Ancak, 23 - 24 Ekim 2003'teki "kavgalı" 30. Olağan Kurultay'da Derviş, Sarıgül ve Livaneli, bu değişikliğe "evet" oyu vererek Baykal'ın yanında yer almıştı. 
Tüzük değişiklikleri yapılmadan önce Baykal, hem Sarıgül, hem Derviş'le özel toplantı yapmıştı. Özellikle Derviş, kurultayda delegeler tarafından tepki gösterilen tüzük değişikliklerine "evet" deyince yuhalanmıştı. 
Genel merkez yöneticileri de bu isimlerin şimdi tepki göstermesinin "komik" olduğunu, söz konusu kurultayda oylamanın isim okunarak açık yapıldığını hatırlattı. 
CHP Merkez Yönetim Kurulu MYK üyesi Mustafa Özyürek de, "O zaman değildi de şimdi mi bu hükümler antidemokratik oldu " dedi. 


</TEXT>
</DOC>
