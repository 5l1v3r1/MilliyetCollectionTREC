<DOC>
<DOCNO> 326103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/siyaset/siy01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kamu yararına büyük darbe' 
</HEADLINE>
<TEXT>


Gazeteciler Cemiyeti Başkanı Orhan Erinç, yeni TCK'nin 1970 ve 1980 sonrasındaki dönemde çıkarılmış yasalardan hiç farkı olmadığını söyledi 

Tahsin Aksu 


Türkiye Gazeteciler Cemiyeti TGC Başkanı Orhan Erinç, 1 Nisan 2005'te yürürlüğe girecek olan yeni Türk Ceza Kanunu'nda TCK basınla ilgili düzenlemelerin "kamu yararına" büyük bir darbe vuracağını öne sürerek, "Karşımıza öyle bir TCK geliyor ki, bunun hem 1970 yönetim döneminde hem de 1980 sonrasındaki dönemde çıkarılmış olan yasalardan hiçbir farkı yok" diye konuştu. 
Dün düzenlenen basın toplantısında, yeni TCK'nin basını ilgilendiren maddeleriyle ilgili değişiklik önerileri açıklandı. Erinç, önemli hukukçuların da yeni TCK'nin ifade özgürlüğünü sınırladığı görüşünde olduğunu belirterek, "Bugün de Milliyet gazetesindeki bir haberde Avrupa İnsan Hakları Mahkemesi'nin Türk yargıcının değerlendirmesi var. Onun söyledikleri de bizim savunduğumuz görüşlerle örtüşüyor" dedi. 
Erinç, şöyle devam etti "Biz yasanın sadece gazeteciler için tehlikeler içermediğini, Türkiye'nin AB üyeliği konusunda da müzakere sürecini etkileyecek bir durum olduğunu söylemiştik. Nitekim bu değerlendirmemiz AİHM'nin değerlendirmeleriyle de gündeme geldi." 
Erinç, 1 Nisan'dan sonra, yazılanların suç olup olmadığını söylemenin zor olacağını, yasada açık tanımların bulunmadığını kaydederek, "Türkiye hapiste gazetecisi olan ülke konumuna gelecek" dedi. 
Olayı ifade özgürlüğü ve gazetecinin haber verme hakkı açısından değerlendirdiklerini kaydeden Erinç, şöyle devam etti "Basın Yasası ile Türkiye'de kabul edilmiş bulunan Avrupa İnsan Hakları Sözleşmesi'nin 10. maddesindeki ifade özgürlüğünün AB normlarına göre değerlendirilmesini ve TCK'deki maddelerin buna göre değiştirilmesi talebini iletiyoruz." 

'Komisyon kuruluyor' 

ÖNDER YILMAZ Ankara 

Adalet Bakanı Cemil Çiçek, AİHM Yargıcı Rıza Türmen'in yeni TCK'de basına getirilen cezalara ilişkin eleştirilerine, "Kimsenin niyeti AİHM kararlarına aykırı yasa yapmak değil" karşılığını verdi. Çiçek, "Türmen, 'TCK'nin filanca maddesi AİHM kararına uymuyor' demiyor" dedi. TCK'nin sıkıntı yaratacağı düşünülen düzenlemelerine ilişkin evrensel hukukta nasıl değerlendirme yapıldığını gözden geçireceklerini belirten Çiçek, şöyle konuştu "Teklifler gelmeye başladı. Gazeteciler Cemiyeti'nin itirazlarına ilişkin dosyayı inceledim. Basınla ilgili yeni teklif daha bu sabah önümüze geldi. Adalet Bakanlığı Kanunlar Kararlar Genel Müdürlüğü'nün başkanlığında değişikliklere ilişkin bir komisyon kuruluyor." 

'Yasa değişir' 

Brüksel'de temaslarda bulunan Başbakan Erdoğan, TCK'ye ilişkin eleştirileri yanıtladı. Erdoğan, TCK için "Kopenhag Kriterleri çerçevesinde verdiğimiz sözleri yerine getirirken, kurum ve kuruluşlardan görüş istedik. O zaman susanlar, aradan bir sene geçtikten sonra şimdi istemezük diyorlar" dedi. Erdoğan, bu yasanın uygulamaya sokulacağını belirtirken, "Bizim prensibimiz şudur. Bunu uygulamaya koyarız. Koyduktan sonra nerede aksama varsa aksayan yanları düzeltmeye çalışırız" diye konuştu. Yasada hatalar olabileceğini söyleyen Başbakan, "Eksiklerimizden geri dönmesini de biliriz. Eskiden beri yasalar hep böyle yapılmıştır" şeklinde konuştu. 


</TEXT>
</DOC>
