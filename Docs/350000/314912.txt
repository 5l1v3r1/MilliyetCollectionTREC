<DOC>
<DOCNO> 314912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo18.html </URL>
<DATE> 2005/02/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ankaraspor 2 - Gençlerbirliği 1 
</HEADLINE>
<TEXT>

     Birinci Süper Lig'de Büyükşehir Belediyesi Ankaraspor, Gençlerbirliği'ni uzatma dakikalarında attığı golle 2-1 yendi. 
     
     İlk yarı 

     Başkent derbisine hem Büyükşehir Belediyesi Ankaraspor hem de Gençlerbirliği kontrollü başladı. İlk yarının ortalarından itibaren orta alanda üstünlüğü ele geçiren ve Gençlerbirliği'ne oranla daha organize ataklar geliştiren Ankaraspor, Ümit Karan'ın kafa şutundan bulduğu golle öne geçti. Ancak kırmızı-siyahlılar, ilk yarının sonlarına doğru kale önünde yakaladığı pozisyonlardan birinde Mustafa Özkan ile bulduğu golle eşitliği sağladı. 
     26. dakikada Atilla Birlik'in ceza alanı dışından sert şutunda kaleci Jevriç topu kornere çeldi. 
     28. dakikada Wederson'un sol taraftan ortasında kaleci Ömer'den önce topa doğru hareketlenen Ümit Karan, şık bir kafa vuruşuyla meşin yuvarlağı ağlara gönderdi 1-0 
     30. dakikada Youla'nın sol taraftan yaptığı ortaya ceza alanı içinde kimse dokunamayınca top İsmail'in önünde kaldı. Bu futbolcunun sert şutunda meşin yuvarlak direğin yanından auta çıktı. 
     42. dakikada Ali Tandoğan'ın sağ taraftan ortasında, arka direkte müsait durumda bulunan Mustafa Özkan, kafa vuruşuyla takımının beraberlik golünü attı 1-1 
     Karşılaşmanın ilk yarısı 1-1 berabere sona erdi. 
     
     İkinci yarı 

     Karşılaşmanın ikinci yarısında da rakibine oranla daha üstün taraf olan Büyükşehir Belediyesi Ankaraspor, kanatlardan geliştirdiği ataklarla rakip kale önünde gol ararken, son vuruşlarda etkisiz kaldı. Gençlerbirliği ise gol ümidi Youla'nın Şenol tarafından çok iyi marke edilmesi nedeniyle gol yollarında istediği pozisyonları elde edemedi. Forvette de çoğalamayan kırmızı-siyahlı ekip, geliştirdiği az sayıdaki kontrataktan da eli boş döndü. 
     55. dakikada Wederson'un sağ taraftan kullandığı korner atışında, ön direkte Jaba'nın kafa vuruşu direğin üstünden auta gitti. 
     61. dakikada Youla'nın ara pasında kaleciyle karşı karşıya kalan Atilla, topa yetişemeyince Jevriç meşin yuvarlağı kontrol etti. 
     80. dakikada Baki'nin kullandığı serbest vuruşta barajdan dönen topa Skoko sert vurdu. Kaleci Jevriç meşin yuvarlağı kontrol etti. 
     83. dakikada Mustafa Özkan'ın pasıyla ceza alanı içinde topla buluşan Ali Öztürk'ün vuruşunda meşin yuvarlak üstten auta çıktı. 
     90.dakikada Wederson'un sert şutunda kaleci Ömer'den dönen topu Tita kontrol etti. Bu futbolcunun uzak direğe ortaladığı topa Hüseyin kafa vurdu ve meşin yuvarlak filelerle buluştu 2-1 
     Karşılaşma bu skorla tamamlandı. 
     
</TEXT>
</DOC>
