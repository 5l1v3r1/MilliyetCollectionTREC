<DOC>
<DOCNO> 314322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/spo02.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'ya bak sen 
</HEADLINE>
<TEXT>



Çıkışı sürüyor 
SARI - Lacivertli takımın yeni transferi Nicolas Anelka, dünkü idmanda ortaya koyduğu performansla uyum sorununu aşmaya başladığını gösterdi. Fransız futbolcu, idmanın sonundaki çift kale maçta Rüştü'nün koruduğu kaleye orta sahadan gol atarak herkesin alkışını aldı. Bu arada golcü futbolcunun, Alex de Souza ile yakın arkadaşlık kurması teknik kadronun yüzünü güldürdü. 

Servet de çalıştı 
SAKATLIĞI nedeniyle Samsunspor karşılaşmasında forma giyemeyen Servet Çetin, İstanbulspor maçının hazırlıklarına başladı. Dün takımla birlikte çalışan tecrübeli futbolcunun durumunun iyi olduğu bildirildi. Bu arada Daum'un, çift kalede ideal on biri Rüştü, Önder, Luciano, Servet, Ümit, Selçuk, Aurelio, Serkan, Alex, Nobre ve Anelka'dan oluşturması dikkat çekti. 

Fenerbahçe şampiyon 

DÜNYA liglerinin istatistiklerini yayınlayan 'www.soccerbot.com' internet sitesi, Fenerbahçe'nin bu sezon 88 puanla şampiyon olacağını iddia etti. İlk yarıdaki başarı oranına göre hesaplamalar yapan spor sitesi, Sarı - Lacivertli takımın sezon sonunda Galatasaray'a 7 puan fark atacağına da yer verdi. Ligin üçüncülüğünde ise Trabzonspor'un yer alacağı vurgulandı. 

Yakın takip 

FENERBAHÇE Teknik Direktörü Daum'un, UEFA Kupası'ndaki rakipleri Real Zaragoza'yı, yarın Barcelona ile oynayacağı kritik maçta izlemesi bekleniyor. Alman teknik adamın, 17 Şubat'taki ilk maç öncesinde rakibin son durumuyla ilgili detaylı notlar tutmak istediği bildirildi. Daum'un gidememesi durumunda yardımcılarından ikisini bu maçta görevlendireceği bildirildi. 


</TEXT>
</DOC>
