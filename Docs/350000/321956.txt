<DOC>
<DOCNO> 321956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur33.html </URL>
<DATE> 2005/03/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alkollü ambulans şoförüne 891 milyon ceza .. 
</HEADLINE>
<TEXT>

     Konya'nın Beyşehir İlçesi'nde alkollü ambulans kullandığı belirlenen ve kendisini görüntülemeye çalışan gazetecilere saldırıda bulunduğu iddia edilen ambulans şoförü, 891 YTL para cezasına çarptırıldı. 
     Beyşehir Sulh Ceza Mahkemesi'nde görülen duruşmaya, kendisine saldırıldığını iddia eden DHA Muhabiri Halil Uslu ile ambulans şoförü Ali Erdal katıldı. 
     Müşteki gazeteci Halil Uslu duruşmada, ''Ali Erdal, dürüst olsun, yalan söylemesin, bizleri darp ettiğini kabul etsin, davadan vazgeçeyim. Görüntü ve fotoğraf kayıtları var. Bunlar televizyonlarda ve gazetelerde geniş şekilde yer aldı. Gazeteci Ali Rıza Önses, dudağının patlaması nedeniyle 3 gün iş göremez raporu aldı'' dedi. 
     Olayın yaşandığı gün gazetecilere herhangi bir saldırıda bulunmadığını öne süren Ali Erdal, ''Gazetecilerden özür diliyorum. Ben gazetecilere saldırmadım. Sadece kameralardan kaçarken habercilere çarpmışım'' diye konuştu. 
     Mahkeme, gazetecilere saldırıda bulunduğu kanaatine vardığı Ali Erdal'ı, bu hareketi nedeniyle 891 YTL para cezasına çarptırdı. 
     Tutuksuz yargılanan sanığa verilen para cezasında indirime gidilmezken, Ali Erdal'ın söz konusu para cezasını bir hafta içinde ödemesi gerektiği bildirildi. 
     İlçeye bağlı bir belde belediyesinde geçici işçi olarak çalışan Ali Erdal, 30 Ağustos 2004'te, belediye ait ambulansla Beyşehir Devlet Hastanesi'ne bir hasta getirmiş, alkollü olduğunun anlaşılması üzerine ehliyetine 6 ay süreyle el konulmuştu. Erdal'ın, kendisini görüntülemeye çalışan gazetecilere saldırıda bulunduğu iddia edilmişti. 
     
</TEXT>
</DOC>
