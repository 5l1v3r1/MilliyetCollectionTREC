<DOC>
<DOCNO> 335979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur13.html </URL>
<DATE> 2005/04/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Minibüste cep telefonuyla küfürlü konuştu, çıkan kavga kanlı bitti 
</HEADLINE>
<TEXT>

     Mustafa İNSAN DHA 

      MERSİN'de minibüste cep telefonuyla küfürlü konuşma yüzünden çıkan tartışma kanlı bitti. 29 yaşındaki Cenk Coşkun ve arkadaşı 31 yaşındaki Özkan Kutlulan, küfürlü konuştukları için kendilerini uyaran 33 yaşındaki Abdurrahman Özkaya'yı minibüsten indikten sonra takip edip dövmek isteyince bıçaklandı. 
     Cenk Coşkun ile arkadaşı Özkan Kutlulan, Cumhuriyet Mahallesi'ne gitmek için minibüse bindi. Bir süre sonra çalan cep telefonunu cevaplandıran Cenk Coşkun, iddiaya göre küfürlü konuştu. Minibüsteki yolculardan, Abdurrahman Özkaya da iki arkadaşı "Ayıp oluyor beyler, içeride bayanlar var'' diyerek uyardı. Bu nedenle Özkaya ile iki arkadaşı arasında tartışma çıktı. Şoför ve diğer yolcuların müdahalesiyle tartışma engellendi. 
     DURAKTA DEVAM ETTİ Özkaya, gideceği yerde minibüsten inince tartıştığı 2 kişi de peşinden inip onu takip etti. Minibüsteki tartışma bu kez yaya kaldırımına taşındı. Tartışmanın kavgaya dönmesi üzerine üzerindeki bıçağı çeken Özkaya, küfürlü konuşan Cenk Coşkun'u göğsünden, arkadaşı Kutlulan'ı da karnından ağır yaraladı. 
     Kanlar içerisinde yere yığılan 2 arkadaş, çağrılan ambulansla Devlet Hastanesi'ne götürülerek tedavi altına alındı. Suç aleti bıçakla polise teslim olan Özkaya kendini korumak için bıçak çektiğini söyledi. Özkaya, "Minibüste yakışıksız tavırlar sergileyerek, küfürlü konuşarak insanları rahatsız ettiler. Uyarınca, bana sen ne karışıyorsun ' diye çıkıştılar. Aşağıya indiğimde peşimden inip bana saldırınca kendimi korumak için bıçak çektim'' dedi. 
     İki arkadaşın hastanedeki tedavisi sürerken, zanlı Abdurrahman Özkaya sorgulamasından sonra çıkarıldığı mahkemece tutuklandı. 
     
</TEXT>
</DOC>
