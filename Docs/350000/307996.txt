<DOC>
<DOCNO> 307996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/akyol.html </URL>
<DATE> 2005/01/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kurban Bayramı 
</HEADLINE>
<TEXT>


BEN kurbanımı kendim kesmiyorum, kesemem de... Çocukluğumda, rahmetli babam birkaç gün öncesinden kurban kesmeyi bilen biriyle, tercihen bir kasapla anlaşır, bahçemizin bir köşesinde kazılan çukurun başında bu işlem yapılırdı. 
Çocuklar mutlaka uzak tutulur, kesim ve kan gösterilmezdi. Kesim işlemi bittikten sonra da bütün kalan parçalar çukura dökülüp üstü kapatılırdı. 
Bize düşen, büyük bir mutlulukla ve bayramlık elbiselerimizle oturduğumuz kahvaltıda kurban kavurması yemekti. 
Sonra fakir fukara komşularımıza kurban dağıtırdık. 
Bugün ben apartmanda oturuyorum. "Evimizin bahçesi" diyebileceğim bir yer yok. Kurban kesecek bir yeri de bulamam, kesmeyi bilen birini de... 

KURBAN için eskiden Yozgat'taki anneme vek let verirdim. Merhum annem babamın yaptığı gibi kestirir, fakir fukaraya dağıtır, bundan büyük manevi mutluluk duyardı. 
Üç dört yıldır başka bir şey yapıyorum Türk Ocakları'na vek let veriyorum. Türk Ocakları, Kırım, Kerkük gibi yerlerde "dini ve sosyal usulüne uygun" şekilde kurban kesiyor, dağıtıyor. 
Türk dünyasında 'aydınlanma'nın önderi İsmail Gaspıralı'nın ve Gazi Giray Han'ın topraklarında kurban kestirip onların yoksul çocuklarına ikramda bulunmak, bana daha bir mutluluk duygusu veriyor. 
Türkiye'de gönüllü kuruluş niteliğindeki hayır dernekleri veya başta "Mehmetçik Vakfı" gibi vakıflar da vek let suretiyle kurban kesiyorlar gözden uzak ve usulüne uygun. 
Böylece hem dini ibadet yerine gelmiş oluyor, hem kurbandaki "sosyal" amaç daha iyi gerçekleşiyor evet "daha iyi " 

DİYANET tarafından yayımlanan iki ciltlik "İlmihal"de, kurban anlatılırken hayvana saygı ve çevreye özen gösterilmesi isteniyor 
"Bu husus, özellikle büyük şehirlerde ve kalabalık yerleşim birimlerinde sağlık kuralları ve çevre temizliği açısından son derece önemlidir." 
Eski ilmihal kitaplarında da temizlik ve nezahat istenir ama "büyük şehirler ve kalabalık yerleşim birimleri" için böyle özel uyarılar yoktur. Çünkü o kitaplar yazılırken insanlar köylerde, kasabalarda, mahallelerde yaşıyorlardı. 
"Büyük şehirler ve kalabalık yerleşim birimleri" sanayi çağının getirdiği olgulardır. Bu sürecin ilk aşamalarında, "şehirlere yığılma" biçiminde gerçekleşen "çarpık şehirleşme" sırasında köyden gelmiş insanlarımız, tarlanın bir kenarında kurban keser gibi, yollarda, caddelerde, arsalarda 'mezbaha' manzaraları yaratıyor 
Çok çirkin ve sağlıksız. 
İslam, tarihinde ilk defa "sanayi toplumu" veya "metropol toplumu" tecrübesini yaşıyor ve kurban örneğinde olduğu gibi dini hayatımızın yeni formlar, yeni kurumlaşmalar yoluyla 'modern' uygulama şekilleri bir ihtiyaç haline geliyor gerçekleşiyor da... Kurbanları 'güvenilen' kuruluşların vek leten kesmesi ve sosyal amaca daha uygun olarak dağıtması gibi. 
Sosyal gelişme yolunda Türkiye önde yürüdüğü için, bu tür sorunlarla ve bu çözümlerle ilk defa Türkiye karşılaşıyor. Hiç şüpheniz olmasın, Türkiye, bölgesinin "önder"idir, her bakımdan. 
Bayramınız kutlu olsun. 



</TEXT>
</DOC>
