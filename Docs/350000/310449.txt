<DOC>
<DOCNO> 310449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/yersen.html </URL>
<DATE> 2005/01/29/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Sayın Şahin top sizde 
</HEADLINE>
<TEXT>


Spor alanlarında şiddetin korkutucu boyutlara ulaşmasının ardından iyiniyetli ama aceleyle, apar - topar hazırlanmış bir yasa çıkarıldı. Hafta içinde Başkent'te bu konuda bir zirve yapıldı. Bizzat Başbakan Yardımcısı Sayın Mehmet Ali Şahin itiraf etti yasanın eksik yanları bulunduğunu. 
Ancak sezonun bu yasayla tamamlanacağını da ifade etti Sayın Bakan. 
Korkarım detay gibi görünen, fakat yaşamsal önem taşıyan bir konu dikkatlerden kaçtı. 
Yasanın spor kulüpleri tarafından kurulacak özel güvenlik birimleriyle ilgili 5. maddesi, 28 Nisan 2005 tarihinde yürürlüğe girmek zorunda. Yani polisin statlardan çekilmesini öngören, yeterli sayıda özel güvenlikçinin onların yerini almasını hükmeden maddesi. 
Hesap hatası ortada. Zamanlama müthiş. Ligin son dört haftasında, şampiyonluk yarışında, kümede kalma uğraşında tansiyonun tavan yaptığı bir dönemde, polis statlardan çekilecek. 
Düşünebiliyor musunuz Ben hayal bile etmek istemiyorum. 
Küçük bir araştırma yaptık. Süper Lig kulüplerinin hiçbiri özel güvenlik birimi kurulmasıyla ilgili hazırlık yapmış değil. Nasıl olsa uygulanamaz duyarsızlığındalar. 
Aralarında belki şampiyonluk düğümünü çözecek Fenerbahçe - Galatasaray derbisinin de bulunduğu zorlu dönemeçte, korkarım şiddet yasası şiddete davetiye çıkaracak. 
Yasanın yürürlüğe girmesine tam üç ay var. Ben bu sürede eğitimini tamamlamış, her türlü fiziksel ve psikolojik olaya dayanıklı, yeterli donanıma sahip özel güvenlik birimlerinin hazır hale geleceğine inanmıyorum. Aksini iddia eden varsa, hayal görüyor diyorum. 
Sayın Mehmet Ali Şahin konu çok ciddi. Şu ana kadar ortaya konan iyiniyet girişimlerini silip süpürecek kadar hayati. 5149 sayılı yasanın geçici 1. maddesi yeniden düzenlenmek zorunda. 
İlgili yasa hükmü yönetmelikle değiştirilemeyeceğine göre, önümüzde iki seçenek var demektir. 
Ya, on ana başlıkta belirlenen eksiklerle birlikte yasanın geçici maddesi Nisan ayına kadar meclis gündemine gelecek. 
Ya da liglerin son dört haftasında statlarımız Allah'a havale edilecek. 
Üçüncü bir yol, "Polis statta görev yapmaya devam edecek" açıklaması ise... 
Sayın Bakan "Bu yasayı neden çıkarttınız " sorusuna bir hukukçu olarak yanıt vermek zorunda demektir. 

Ulusoy'un acemiliğine gelmiş 

Futbol Federasyonu eski Başkanı Haluk Ulusoy'a, "Kim bu gazeteciler ve neredeler" sorusunu yöneltmeye hazırlanırken sevgili Ercan Güven uyardı. 
Kaçıncı sırada olduğumu bilmiyorum ama, günü geldiği için ben de beş bin dolar karşılığı lehine yazı yazmayı teklif eden gazetecilerin adını açıklamasını isteyecektim sayın Ulusoy'dan. 
Güneydoğu gezisinin ikinci bölümü için hazırlık yaparken yakaladım Ercan'ı. Şöyle bir soluklanıp seyahat çantasını yenilemek için uğradığı İstanbul'da meslektaşlarımıza yöneltilen suçlamadan ilk gocunan spor yazarı olarak gösterdiği hassasiyete, Ulusoy'un ertesi gün yanıt verdiğini öğrendim. 
Ulusoy bir dergide yayınlanan sözlerinin röportaj değil, sohbet sırasında konuşulan şeyler olduğunu anlatmış. Görevi bıraktıktan sonra hiçbir medya mensubuna açıklama yapmadığını söylemiş. 
Para karşılığı yazı yazma teklifinin başkanlığa ilk seçildiği günlerde doğrudan değil, bir aracı vasıtasıyla iletildiğini ifade etmiş. 
Ulusoy, "Ben de gereken cevabı verdim, küfür ettim. Acemiliğime geldi. Bugünkü aklım olsa suçüstü yaptırırdım. Kimse buna cesaret edemez" demiş. İsimler konusunda ısrar edince de, yemin billah bilmediğini söylemiş Ercan'a. 
Ben, Federasyon eski Başkanı'nın sohbet sırasında söylediği bir konuya takıldım. Ulusoy, "Bunlar şimdi aleyhime yazıyorlar. Yazsınlar. İsimlerini yine de vermeyeceğim" ifadelerini kullanmıştı. 
Bu sözler ya teklifte bulunanları tanıdığı anlamına geliyor, ya da Sayın Ulusoy'a ait değil. 
Değilse, zaman zaman birileri tarafından gündeme getirilen ve gazetecilik mesleğini karalayan, aşağılayan bu tip iddiaların yine unutulup gitmesine neden olacak. Ve ortaya atanların yanına kar kalacak. 
Ama eğer başkan, sohbet esnasında da olsa bu sözleri sarf ettiyse, 7 yıldır aramızda gazeteci - yazar maskesiyle dolaşan bu şahısları deşifre etmek zorundadır. 
Uzatmayalım. Ulusoy federasyonunu özellikle son dönemlerinde en çok eleştiren, hatta bu nedenle üstü kapalı uyarı mesajları alan bir gazeteci olarak, bu iddianın muhattaplarının açıklanmasını isteme hakkına sahip olduğumu düşünüyorum. 

Ne Çalım'mış bee... 

Aylar önce Del Bosque'nin Beşiktaş'a Teknik Direktör olmasına karşı çıkanlara diyorum ki, Rıza Çalımbay'ın getirilişi çok daha büyük hatadır. 
Üstelik ne etik, ne de ahlakidir. 
Üç büyük kulübün yıllardır "Ben yaparsam olur, ben istersem alırım" felsefesinin kötü bir örneğidir Çalımbay'ın Beşiktaş'a dönüşü. Çaykur Rizespor taraftarına saygısızlıktır. Bu takımın oyuncularına haksızlıktır. Türk futboluna karşı işlenmiş bir suçtur, ayıptır. 
İspanyol hocanın işine son veren Siyah - Beyazlı yönetim, alternatiflerini kamuoyuna sunarken Çaykur Rizespor kulübünden onay almış mıdır Rıza Çalımbay için Yoksa bu adı deklare etmek, yeterli midir elde etmek için 
Ligin başlamasına iki gün kala, hem de çok önemli bir Fenerbahçe sınavı öncesi ne yüce bir girişimdir Rizespor'un hocasını koparıp almak 
Genç çalıştırıcının Beşiktaş'a katkısının ne olacağı, Siyah - Beyazlı ekibin yeni hocasıyla yoluna kaç yıl devam edeceği yorumlarına şimdilik katılmak istemiyorum. 
Ama Siyah - Beyazlı yöneticiler kadar Rıza Çalımbay'ın da aynı eleştirileri hak ettiğini düşünüyorum. 
Aklı her an bir başka meslektaşının başarısızlığında, "O kovulursa önce beni çağırırlar mı " telaşındaki bir teknik adamın birikimi, bilgisi ve yeteneğini, görev yaptığı ekibin hizmetine tam kapasite ile sunabileceğine kim inanır söyleyin 
Bosque'nin gönderilmesinin üzerinden 12 saat geçmeden Beşiktaş takımı ile antrenmana çıkan Çalımbay'ın önceden planlanmış bu organizasyonun parçası olmadığı nasıl iddia edilebilir 
Rıza hocanın Karadeniz ekibinden Okan ve Koray'ı peşinden sürükleme girişimi zaten ne kadar masum olduğunun, gelişmelerin ne kadar dışında kaldığının kanıtıdır. 
Hoş, bunca oldu bittiye Rizespor yöneticilerinin tıkı çıkmadığına göre, alan da memnun satan da. 
Yazık ki, Türk futbolunun beyinleri uyuşturan gerçeklerinden biridir bu müthiş kapmaca oyunu. 
Seyirci sadece şiddet ve küfür var diye uzaklaşmıyor tribünden. İşin tadı çoktan kaçtı. 
Bildik senaryolar, tanıdık başrol oyuncuları. 
Figüranlar mı 
Onlar, masamızda görmekten gına gelen bu yemeğin sosu bile olamayacak yakında. 



</TEXT>
</DOC>
