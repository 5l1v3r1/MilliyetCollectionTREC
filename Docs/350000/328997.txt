<DOC>
<DOCNO> 328997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo08.html </URL>
<DATE> 2005/03/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Gürcü taraftarların yuhaladığı Şota kamptan kaçtı 
</HEADLINE>
<TEXT>

     Milli takımımızdaki krizin bir benzeri dün Gürcistan’da yaşandı. Türkiye maçının ilk 11’ine alınmayacağını öğrenen golcü oyuncu, kampı terkedip, İskoçya’ya döndü 
     
     Protestoya uğramıştı 
     Gürcistan Milli Takımı’nda Türkiye maçı öncesi Şota Arvaladze krizi yaşandı. Bir zamanlar Trabzonspor forması giyen golcü oyuncu, önceki gece kampı terkedip, ülkeden ayrıldı ve top koşturduğu İskoçya’ya döndü. Şota’nın kampı terketmesinin ardında, Yunanistan ile cumartesi günü oynanan maçın sonlarında taraftarlarca protesto edilmesi yüzünden teknik direktör Giresse tarafından ilk 11’e alınmayacağını öğrenmesinin yattığı öğrenildi. 
     
     Hatası gol getirmişti 
     Gürcü oyuncu, Yunanistan’ın attığı ilk gol öncesi, büyük bir hata yaparak topu kaptırmış, ikinci yarıda kendisine büyük tepki gösteren taraftarlar, müsabakanın sonlarına doğru protestoda bulunmuştu. Teknik direktör Alain Giresse, bu nedenle Şota’ya Türkiye maçının ilk 11’inde yer vermemeyi kararlaştırmıştı. Bunu öğrenen golcü futbolcunun, önceki gece kimseye haber vermeden kampı terkedip, İskoçya’ya gittiği belirlendi. 
     
</TEXT>
</DOC>
