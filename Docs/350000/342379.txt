<DOC>
<DOCNO> 342379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/axgun01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Erdoğan'ı protesto etmedik 
</HEADLINE>
<TEXT>


Başbakan'ı karşılamayan İzzet Baysal Üniversitesi Rektörü, "Hareketimiz protesto taşımamaktadır. Anlaşılmamış olabiliriz" açıklaması yaptı 

Bolu DHA 

Abant İzzet Baysal Üniversitesi Rektörü Prof. Dr. Yaşar Akbıyık, geçen çarşamba Başbakan Recep Tayyip Erdoğan'ın katıldığı Mühendislik ve Mimarlık Fakültesi'nin temel atma töreninde bulunmamasında Başbakan'a karşı özel bir kasıt içermediğini bildirdi. 
Krizin ardından dün Üniversite Senatosu'nu toplayan Akbıyık, toplantı sonrası yaptığı açıklamada "Bizim hareketimiz kasıt, protesto taşımamaktadır" dedi. Akbıyık, "Biz sadece üniversitemiz bilgisi dışında gerçekleşen davet şeklinin üniversitemiz kamuoyunu rahatsız ettiğini belirtmek isteriz" diye konuştu. 

'Anlaşılamadık' 
Üniversitenin kurucusu İzzet Baysal'ı saygıyla andığını ifade eden Akbıyık, şöyle devam etti "Kendileri baş tacımızdır. Biz belki yeteri kadar anlaşılmamış olabiliriz. Düşündüğümüz ve gerçekleştirmek istediğimiz şeyle, yaptığımız ve gelinen durum arasında farklılık varsa, bu farklılığı yaratan ve çok önemli bir ziyaret olan devletin başbakanı ve Milli Eğitim Bakanı'nın buraya ziyaretlerinin hangi ölçüde ve nasıl gerçekleştirildiğinin çok önemli olduğunu arz etmek istiyorum." 


</TEXT>
</DOC>
