<DOC>
<DOCNO> 321502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko36.html </URL>
<DATE> 2005/03/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
A.S. Watson'dan Türkiye'ye yatırım... 
</HEADLINE>
<TEXT>

     Cosmo Shop ile birleşerek Türkiye'de sağlık ve güzellik pazarına giren A.S. Watson Grubu, 5 yıl içinde Türkiye'de 100 mağaza açmayı hedefliyor. 
     A.S. Watson'dan yapılan açıklamaya göre, sağlık ve güzellik alanında yatırım yaptığı diğer ülkelerde, farklı markalarla faaliyet gösteren A.S. Watson, Watsons ismiyle Asya'dan sonra Avrupa'daki ilk mağazasını Türkiye'de açacak. 
     Şirket, 5 yıl içerisinde Türkiye çapında 100'ün üzerinde mağaza açmayı hedefliyor. 
     A.S. Watson Murahhas Üyesi Ian Wade, Türkiye'nin, sağlık ve güzellik ürünlerine yönelik artan ilgi açısından ve büyüyen genç nüfusu ile çok çekici bir pazar olduğunu dile getirdi. 
     Wade, Cosmo Shop'un da pazardaki konumu itibariyle grup için ideal bir seçim olduğunu belirtti. 
     A.S. Watson Asya Sağlık ve Güzellik Üst Yöneticisi CEO Andrew Miles ise birleşmeyle ilgili olarak, ''Cosmo Shop'u seçmemizdeki en önemli etken, kentli, genç bayanlardan oluşan hedef kitlesinin Watson ile benzerliği oldu. Cosmo Shop, 6 bin 400'den fazla yüksek kalitede, uygun fiyatlı ürün sunuyor ve bu ürünler firmamızın konseptiyle büyük ölçüde bağdaşıyor'' dedi. 
     Miles, Türkiye yatırımları ile ilgili planlarını ise ''Zincirimizi daha da geliştirmek için bilgi teknolojisi, yeni ürünler, dağıtım ve pazarlama alanlarındaki uzmanlığımızı aktaracağız. Amacımız önümüzdeki 5 yıl içerisinde İstanbul ve Türkiye'de 100'den fazla mağazaya ulaşmak'' şeklinde açıkladı. 
     Merkezi Hong Kong'da bulunan şirketler topluluğu Hutchison Whampoa Limited'in perakende ve üretim grubu olan A.S. Watson, sağlık ve güzellik zincirinden gıdaya, elektronikten havaalanı perakende bölümlerine kadar çeşitli alanlarda, 14 markada ve 4 bin 800'ün üstünde mağazada faaliyet gösteriyor. 
     
</TEXT>
</DOC>
