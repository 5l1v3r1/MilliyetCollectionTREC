<DOC>
<DOCNO> 300178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun35.html </URL>
<DATE> 2004/12/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Ermenistan, sözde soykırımı 2005'te BM gündemine getiriyor 
</HEADLINE>
<TEXT>

     Ermenistan Dışişleri Bakanı Vartan Oskanyan, ''Ermenistan'ın Rusya'nın veya bir başka ülkenin ileri karakolu olmadığını, bölgedeki en bağımsız politikayı kendilerinin uyguladığını'' söyledi. 
     Oskanyan, 2004 yılı değerlendirmesi için düzenlediği basın toplantısında, Rusya meclisinin alt kanadı Duma'nın Başkanı Boris Grizlov'un ''Ermenistan Rusya'nın ileri karakoludur'' şeklindeki sözlerini ikili ilişkilerin yüksek düzeyde olduğunu anlatmak amacıyla kullandığını, ancak kullanılan ifadenin doğru olmadığını kaydetti. 
     İşgal altında tutulan Yukarı Karabağ ile ilgili sorunu çözüm sürecinde yapılan görüşmelere Karabağ Ermenilerinin de katılmasıyla ilgili düşüncelerinin değişmediğini de dile getiren Oskanyan, zamanı gelince bunun kaçınılmaz olduğunu savundu. 
     
     SOYKIRIM İDDİALARI 
     Medimax ajansının haberine göre, Oskanyan, ''Armenia'' televizyonunda yaptığı açıklamada da soykırım iddialarını yineleyerek, bu iddiaları 2005'de BM Genel Kurulu gündemine alınması için girişimlerde bulunacaklarını söyledi. 
     ''Türkiye'den intikam almak gibi bir amaçlarının bulunmadığı ve aynı bölgede yer alan ülkeler olarak normal ilişkiler kurmak istediklerini'' öne süren Oskanyan, sözde soykırımın tanınması konusunun Türkiye'nin AB'ye giriş süreciyle ilgili görüşmelerde de gündeme geldiğini, bunun da bu konunun artık Ermenistan'a ait bir konu olmaktan çok uluslararası ilişkiler gündemine girdiğinin göstergesi olduğunu söyledi. 
     
     TAZMİNAT TALEPLERİ 
     Öte yandan, sözde soykırım kurbanlarının yakınlarının tazminat talebine ilişkin çalışmaların, Ermenistan'da Adalet Bakanlığı bünyesinde yer alan ücretsiz danışma bürosu aracılığıyla sürdürülmekte olduğu bildirildi. 
     İnternette yer alan ''Azg'' gazetesinin haberinde, Eylül 2004'te başlayan büro çalışmaları çerçevesinde New York Life Insurance şirketine yapılacak tazminat talebi için 16 Kasım'a kadar Ermenistan içindeki başvuru sayısı 450'ye yaklaşırken, sigorta poliçesiyle başvuruda bulunan bir kişinin bulunduğu kaydedildi. 
     Haberde, başvuruların ilk bölümün bu ayın sonunda şirketin Fon Komisyonu'na gönderileceği, son başvuru tarihinin ise 28 Şubat olduğu belirtildi. 
     
</TEXT>
</DOC>
