<DOC>
<DOCNO> 332643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo27.html </URL>
<DATE> 2005/04/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Güneş Hagi ''en iyi antrenör'' diyenler, şimdi ''gitsin'' diyorlar... 
</HEADLINE>
<TEXT>

     Trabzonspor Teknik Direktörü Şenol Güneş, ligde Diyarbakırspor'u yenmek ardından da Galatasaray'ı Türkiye Kupası'nda yenerek finale çıkmak istediklerini söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, Galatasaray maçının, artı değerleri olan bir maç olduğunu belirterek, ''Lig ve kupada yarışımızı sürdürüyoruz. Ancak çok iyi durumumuz olduğunu söylersek, kendimizi yanıltmış oluruz. Fenerbahçe, 9 puan önümüzde. Beşiktaş ise 5 puan geride. Galatasaray ile de aramızda 2 puanlık fark var. Bulunduğumuz yerde rahat değiliz'' dedi. 
     Galatasaray maçında aldıkları 3 puanın sevindirici olduğunu ifade eden Güneş, şöyle devam etti 
     ''Büyükşehir Belediyesi Ankaraspor, Gaziantepspor ve Beşiktaş maçlarında da aynı sonucu almalıydık. Kaybettiğimiz bu puanlara üzülüyoruz. Önümüzde ligde Diyarbakırspor, Ankaragücü ve Samsunspor ile yapacağımız maçlar var. Rakiplerimizin ligde sıkıntı yaşamaması için puan almaya ihtiyaçları var. Diyarbakırspor kendi sahasında çok iyi sonuçlar alıyor. Deplasmanlarda ise başarısız. Galatasaray maçına göre belki bu maç daha da zor geçecek. Galatasaray maçının puanının değer kazanması için Diyarbakırspor maçı önemli. Ligde Diyarbakırspor'u yenmek ardından da Galatasaray'ı yenerek kupada finale kalmak istiyoruz. 7 maçta 21 puana da talibiz. Burdan geriye dönmeye hakkımız yok.'' Sporun ticaret yanının ön plana çıktığını ifade eden Güneş, ''Bu, zaman zaman oyuncuyu ve antrenörü ikinci plana itiyor ve bu sıkıntıları yaşıyoruz. Şu anda konuşan ve konuşmak isteyenlere bakıyorum asıl bu işi yapanlar değil. Geçmişten bugüne gelinceye kadar arkadaşlarımız futbolun değerlerini ayakta tutmalı. Antrenörlerin örnek olması gerek. Kavga boyutunda, kısır çekişmeyi birbirlerine yansıtması hiç doğru değil. Şu anda bunlardan bir tanesini yaşıyoruz'' diye konuştu. 
     Güneş, en mutsuzluk yaşadığı dönemin Dünya Kupası maçlarından sonraki dönem olduğunu kaydederek, ''Üçüncü olan bir takımın hocası mutsuz olur mu Bunu zamanı gelince açıklarım. Bu yarayı, üzüntüyü milli takım antrenörü olarak içimden atamam. Şimdi de Hagi'yi, göndermeye çalışıyorlar. 2 hafta önce Hagi en iyi antrenördü diyenler şimdi gitsin diyorlar'' dedi. 
     
     ERDİNÇ'İ KIRMIZI KARTI 

     Erdinç'in Galatasaray maçında gördüğü kırmızı kartla ilgili olarak Güneş, şöyle konuştu 
     ''Erdinç ile konuştum. Rakip takım oyuncusunun küfüründen sonra ona şerefsiz kelimesi kullandı. O anda hakemi görmedi. Hakemlerin çoğu bu tip kelimeleri görmez, arkasını döner. Ancak o anda tam hakemin gözü önünde oldu. Erdinç'i tanıyorum. Canı yandı, küfür ağır geldi, o kelimeyi kullandı. Yine de böyle cevap vermemeliydi.'' Gökdeniz'in Galatasaray maçında bir kin veya intikam düşüncesiyle oynamadığını ifade eden Güneş, ''Biz böyle şeyler düşünmüyoruz. İntikam havasını kimse, biz de oluşturmaya çalışmasın. Her maçı kazanmak istiyoruz. Galatasaray maçında aldığımız sonuç sürpriz olabilir, ama normal bir maç. Galatasaray ile dost bir kulübüz. Çıkar, mücadelemizi yapar, yeneriz'' diye konuştu. 

     
</TEXT>
</DOC>
