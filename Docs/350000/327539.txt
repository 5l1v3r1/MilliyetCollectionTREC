<DOC>
<DOCNO> 327539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun06.html </URL>
<DATE> 2005/03/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kırgızistan'da Türklerin zararı 20 milyon dolar 
</HEADLINE>
<TEXT>

     Türkiye'nin Bişkek Büyükelçisi Serpil Alpman, Kırgızistan'da yaşanan kaos ortamında durulma yaşandığını belirterek, başkentte şu anda can güvenliği konusunda sıkıntı olmadığını, ancak Türk vatandaşlarının yine de dikkatli olması gerektiğini söyledi. 
     Kırgızistan'da bulunan Türk diplomatik heyeti, Bişkek'te bugünkü temaslarına, ülkedeki Türk işadamları ile bir araya gelerek başladı. 
     Türkiye'nin Bişkek Büyükelçisi Serpil Alpman, burada yaptığı konuşmada, Türk vatandaşlarının Kırgızistan'da acılar ve üzüntülerle dolu tarihi bir dönem yaşamakta olduğunu belirterek, Türk işadamlarının 2 gün gibi kısa bir sürede toplanıp karar alma ve uygulamadaki hız, kararlılık ve dayanışması için teşekkür etti. 
     Büyükelçilik olarak yaşanan olaylar karşısında ülkedeki Türk vatandaşlarının öncelikle can güvenliğini sağlamak için tüm güçleriyle çalıştıklarını ifade eden Alpman, ''Güvenlik tedbirlerinin artırılması için elimizden geleni yaptık. Geçmişteki büyükelçilerin Kırgızistan'daki yetkililerle kurdukları ilişkilerin neticesi olarak, güvenlik açısından olumlu gelişmeler sağladık'' dedi. 
     Ülkedeki yönetim boşluğunun başkentte yağma ve soygunlar şeklinde birden ortaya çıktığına dikkat çeken Büyükelçi Alpman, Türk vatandaşlarının işyerlerine saldırılar olduğunu, yağmalandığını ve yakıldığını söyledi. Alpman bu olaylar sırasında can kaybının olmamasının ise sevindirici olduğunu dile getirdi. 
     Bişkek'te olayların başladığı gün, anında işadamları ile bir araya gelerek ortak hareket planları oluşturulduğunu hatırlatan Büyükelçi Alpman, bu çerçevede çalışmaların sürdüğünü belirtti. 
     Alpman, saldırıların herkese karşı yapıldığını, bu yüzden sadece Türk firmalarına karşı yapılmış olarak algılanmaması gerektiğini vurguladı. 
     Devletin, her zaman vatandaşının yanında olduğunu hatırlatan Büyükelçi Serpil Alpman, bu yüzden hükümetin Kırgızistan'a hemen bir diplomatik heyet gönderdiğini söyledi. 
     Türkiye'nin olaylar üzerine hemen ülkedeki vatandaşları tahliye etmek için uçak gönderdiğine işaret eden Alpman, ikinci uçağın da bugün Oş'a ineceğini, Calalabad ve Oş'taki Türk öğrencilerle akademisyenler ve ailelerinin tahliye edileceğini ifade etti. 
     Bu arada, bu kentlerden tahliyeyi sağlayacak THY uçağının şu sıralarda Ankara'dan hareket etmesinin beklendiği öğrenildi. 
     Büyükelçi Alpman, Kazakistan sınırının da açık olduğunu ve isteyen Türk işadamlarının ailelerini ve çalışanlarını Kazakistan'a gönderebileceğini belirterek, Türkiye'nin Almatı Büyükelçiliği'nin de bunun için hazır olduğunu açıkladı. 
     
     TÜRK İŞYERLERİNDEKİ ZARAR YAKLAŞIK 20 MİLYON DOLAR 
     Büyükelçi Alpman, işadamlarının ''işyerlerini açıp açmama'' konusundaki soruları üzerine, ''Güvenlik tedbirlerini artırarak çalışmalarınıza başlayabilirsiniz. Ama öncelikle tedbir. Seçimler yapılıp yeni hükümet kuruluncaya kadar, her an her şey olabilir'' diye konuştu. 
     Türk işadamları da diplomatik heyetten, zarar tespiti ve uğradıkları bu zararların tazmini konusunda Kırgız tarafı nezdinde girişimdi bulunmasını istediler. 
     Toplantıda ayrıca, Kırgızistan-Türkiye İşadamları Derneği KITİAD üyeleri ve büyükelçilik mensuplarından oluşan bir komisyon kurularak, zarar tespiti çalışmalarına başlanması kararlaştırıldı. Kırgızistan'da Akayev iktidarının devrilmesinin ardından başkent Bişkek'te yağmalanan, yakılan ve soyulan işyerleri arasında ilk belirlemelere göre 25'in üzerine Türk işyeri bulunuyor. Yine bir Türk işletmesi olan Pınara Bişkek Oteli'ne de el konuldu. Başta, yağmacıların ilk hedefi olan Beta Stores Alışveriş Merkezi olmak üzere saldırganların hedefine maruz kalan Türk işyerlerindeki zararın 20 milyon dolara ulaştığı tahmin ediliyor. 
     Türkiye'den Kırgızistan'a gelen diplomatik heyetin başkanı, Türkiye'nin Kırgızistan'daki ilk büyükelçisi Metin Göker, bugünkü temasları çerçevesinde öğleden sonra Dışişleri Bakanı Roza Otunbayeva ile bir görüşme yapacak. Göker'in ayrıca, bugün veya yarın Güvenlik Güçleri Başkanı Feliks Kulov ile bir araya gelmesi bekleniyor. 
     
</TEXT>
</DOC>
