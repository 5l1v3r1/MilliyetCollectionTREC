<DOC>
<DOCNO> 312489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur32.html </URL>
<DATE> 2005/02/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Trakya'da kar yağışı yaşamı olumsuz etkiliyor... 
</HEADLINE>
<TEXT>

     Trakya'da etkili olan kar ve tipi yaşamı olumsuz etkiliyor. 
     AA muhabirinin edindiği bilgiye göre, merkez ve ilçeye bağlı 205 köy yolunun ulaşıma kapalı olduğu Edirne'de, 89 köye de elektrik verilemiyor. Köy Hizmetleri ve Karayolları ekipleri, ulaşıma kapalı yolların açılması için çalışmaların aralıksız olarak sürdürüldüğünü kaydettiler. 
     Edirne Meteoroloji Müdürlüğü yetkilileri de Edirne'de dünden itibaren etkili olan kar ve tipinin bugünden itibaren etkisinin azalmasının beklendiğini söylediler. Kuvvetli rüzgarın estiği ilde, kar kalınlığı kent merkezinde 32 santimetreye ulaştığını belirten yetkililer, hava sıcaklığının da eksi 3 derece olduğunu bildirdiler. 
     Kar ve tipi nedeniyle Edirne'nin İpsala Sınır Kapısı'ndaki Gümrük Muhafaza Müdürlüğü personeli ile Kırklareli'nin Dereköy Sınır Kapısı'ndaki personel, dünden itibaren nöbet değişimini yapamıyor. Bulgaristan'a açılan Kapıkule ve Yunanistan'a açılan Pazarkule Sınır Kapısı'nda ise ulaşımda sıkıntı yaşanmadığı belirtildi. 
     Karayolları 17. Bölge Müdürlüğü yetkilileri, Edirne-İstanbul yönünün açık olduğunu, ancak Havsa İlçesi ile Edirne arasında zaman zaman tıkanma yaşandığını kaydettiler. Kar ve tipi nedeniyle, Edirne-Süloğlu, Edirne-Keşan, Keşan-İpsala, Edirne-Uzunköprü, Uzunköprü-Meriç, Edirne-Lalapaşa, Edirne-İpsala arasında ulaşımın sağlanamadığı bildirildi. 
     İstanbul'a otobandan gitmek isteyen araçlara, zincirli olmaları koşuluyla kontrollü izin verildiği belirtildi. Keşan-İpsala yolunda dün mahsur kalan 9 araca ise sabah saatlerinde Karayolları ekipleri ulaştı. İbriktepe-Beyendik arasında mahsur kalan otobüsü kurtarmaya giden askeri tank da yolda arızalanarak mahsur kaldı. 
     Trakya Üniversitesi Tıp Fakültesi Hastanesi'nde kar ve buzlanma nedeniyle hastane girişi ile Acil Servis Bölümü'nün girişinde ulaşımda sıkıntı yaşandı. Hastalar ve çalışan personel, araçlarını hastane girişinde bırakarak hastaneye yaya olarak gitmek zorunda kaldılar. Hastaneye ekmek ve su getiren araçlar da hastane giriş yolunun kapalı olması nedeniyle, malzemeleri bırakamadı. 
     
     TEKİRDAĞ 
     Tekirdağ'da kar ve tipi nedeniyle merkez ve ilçelere bağlı 78 köy yoluyla ulaşım sağlanamıyor, 74 köy ve 6 beldeye de elektrik verilemiyor. Şarköy-Tekirdağ arasında da ulaşım sağlanamıyor. 
     Malkara-Çavuşköy'de bir otobüsün kaymasından dolayı Tekirdağ-Malkara yolu ulaşıma kapandı. Saray-Çerkezköy ve Marmara Ereğlisi ve Çorlu'da ise ulaşımda sıkıntı yaşanmadığı kaydedildi. 
     İstanbul'dan Şarköy'e gitmekte olan 59 SC 511 plakalı otobüs, 50 yolcusu ile Kavakçeşme mevkiinde sabah saatlerinde kar yağışı ve tipi nedeniyle mahsur kaldı. Şarköy Kaymakamı Mümin Heybet, karayolları ekiplerinin yolcu otobüsüne ulaşmaya çalıştıklarını belirterek, ''Otobüse ulaştığımızda yolcular Şarköy'e getirilecek'' dedi. 
     
     KIRKLARELİ... 
     İl genelinde 64 köy yolu ulaşıma kapalı bulunurken, Kırklareli-Edirne arasındaki karayolunun Hasköy'e kadar olan bölümde ulaşım sağlanamıyor. Kırklareli'nde, 5 belde ile Kofçaz ve Demirköy ilçeleri ile 85 köye de elektrik enerjisi verilemiyor. 
     Kırklareli Meteoroloji Müdürlüğü yetkilileri de kent merkezinde kar kalınlığının 4 santimetre, hava sıcaklığının eksi 3 derece olduğunu, rüzgarın saatteki hızının ise 50 kilometreyi bulduğunu belirttiler. 
     Boğazlardan geçmek üzere Marmara Denizi'nde seyreden 27 yerli ve yabancı bandıralı şilep ve tanker, fırtınanın şiddetini artırmasıyla güvenli koy bulmak amacıyla Gelibolu yönüne demir aldı. Bazı gemiler ise Kızılcaterzi-Gelibolu arasında bulunan koya sığındı. 
     
</TEXT>
</DOC>
