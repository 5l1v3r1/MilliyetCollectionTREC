<DOC>
<DOCNO> 337003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko34.html </URL>
<DATE> 2005/04/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Aygün Artan vergilerin kaçak ekonomiyi körüklemesinden korkuyorum 
</HEADLINE>
<TEXT>

     Ankara Ticaret Odası ATO Başkanı Sinan Aygün, bazı lüks tüketim mallarında yapılan özel tüketim vergisi ÖTV artışını, ''İthalatın kontrol altına alınması açısından anlayışla karşılanabilir. Ancak, yükselen vergilerin kaçak ekonomiyi körüklemesinden endişe ediyorum'' şeklinde değerlendirdi. 
     Aygün, yaptığı yazılı açıklamada, ÖTV artışının ardından lüks malları daha ucuza satın almak için yurtdışına alışveriş turları düzenlenebileceğini belirterek, 70'li yıllarda bunun örneklerinin görüldüğünü hatırlattı. 
     Yüksek ÖTV nedeniyle marka bir saati İsviçre'ye gidip almanın daha ucuza geldiğini anlatan Aygün, ''İnşallah kaş yapayım derken göz çıkarılmaz'' dedi. 
     Aygün açıklamasında şu görüşlere yer verdi 
     ''Türkiye'de kaçak bir ekonomi var. İçkinin, sigaranın, lüks tüketim mallarının vergiler nedeniyle fiyatı arttıkça kaçak mallara olan eğilim de artar. Bu kaçağın Türkiye koşullarında polisiye tedbirlerle önüne geçmek çok zordur. ÖTV silahı ters teperse kaçak ekonomiyi patlatabilir. Sahtecilere, taklitçilere gün doğabilir. Bu son derece hassas bir dengedir. Umarım böyle bir gelişme olmaz. Ancak kanaatim odur ki, vergilerin bu oranda artırılması ile kantarın topuzu kaçmış görünüyor.'' 
     
</TEXT>
</DOC>
