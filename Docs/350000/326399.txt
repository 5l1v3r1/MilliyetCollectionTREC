<DOC>
<DOCNO> 326399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur34.html </URL>
<DATE> 2005/03/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Murat Demirel, "hürriyeti tahdit" davasında ifade verdi 
</HEADLINE>
<TEXT>

     El konulan Egebank'ın eski sahibi Yahya Murat Demirel, Tasarruf Mevduatı Sigorta Fonu TMSF tebligatlarını yapan Ahmet Ocak'ın hürriyetini tahdit ettiği iddiasıyla yargılandığı davada ifade verdi. 
     İstanbul 4. Ağır Ceza Mahkemesi'ndeki duruşmaya, tutuksuz sanık Yahya Murat Demirel ile müşteki Ahmet Ocak katıldı. 
     Mahkeme Heyeti, Ahmet Ocak'ın TMSF görevlisi değil, TMSF'ye taşeron olarak çalışan Paksil firmasının görevlisi olduğunu belirterek, suçtan zarar görme ihtimali bulunmadığı için TMSF'nin müdahil olma istemini reddetti. 
     Duruşmada kimlik tespiti yapılan Demirel, işinin sorulması üzerine ''tüccar'' olduğunu söyledi. 
     Dava konusu iddiaların asılsız olduğunu savunan Demirel, mahkemeye 20 sayfalık savunma dilekçesi verdi. 
     Ahmet Ocak'ın olaydan bir hafta önce de geldiğini ve şüpheli davranışları nedeniyle kendisinin şikayette bulunduğunu belirten Demirel, müştekiye yönelik zor ya da silah kullanmadığını, zaten Ahmet Ocak ile görüşmesinden 2 dakika sonra olay yerine polislerin geldiğini anlattı. 
     Paksil firması ile TMSF arasında sözleşme olmadığını, organik bir bağ bulunmadığını belirten Demirel, beraatine karar verilmesini istedi. 
     Duruşma, polis memuru Ramazan Adıgüzel'in tanık olarak dinlenmesi amacıyla ertelendi. 
     Demirel, tutuklu sanıkların duruşma salonlarına getirildiği dehlizi kullanarak adliyeden ayrıldı. 
     İstanbul Cumhuriyet Başsavcılığı'nca hazırlanan iddianamede, Demirel'in ''hürriyeti tahdit'' suçundan 4.5 ile 12 yıl arasında hapis cezasına çarptırılması isteniyor. 
     
</TEXT>
</DOC>
