<DOC>
<DOCNO> 330156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur05.html </URL>
<DATE> 2005/04/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kızı ilaçları yuttu, anneye dava açıldı 
</HEADLINE>
<TEXT>

     ANKARA Milliyet 

Babasının evde olmadığı sırada meyveliğin üzerindeki romatizma ilaçlarından içerek zehirlenen 3 yaşındaki bir kızın annesi hakkında "şahıslara karşı müessir fiil" suçunu işlediği gerekçesiyle 2.5 yıla kadar hapis cezası istemiyle dava açıldı. 
     S.K. 3 , Ekim 2004'te zehirlenme nedeniyle Altındağ Hastanesi'ne kaldırıldı. Zehirlenmeyle ilgili rapor düzenlenmesi üzerine olay, bölge polis karakoluna bildirildi ve dosya Ankara Cumhuriyet Başsavcılığı'na iletildi. Soruşturma sonucunda S.K'nin ilaç nedeniyle zehirlenmesinde, annesi Ayşe K.'nin cezai sorumluluğu bulunduğu gerekçesiyle dava açıldı. 
     
     Kızını ihmal etti 
     Ankara Nöbetçi Asliye Ceza Mahkemesi'ne açılan davanın iddianamesinde, anne K'nin, büyük oğluyla meşgul olurken kızını ihmal ettiği kaydedildi. S.K'nin, uzanabileceği yerde bulunan ilaçlardan içerek zehirlendiği, anne K'nin olayda açık kusuru bulunduğu ve adli rapora göre S.K'nin hayati tehlike geçirdiği kaydedildi. 
     
     Meyveliğin üzerindeki ilaçları yemiş 
     Ayşe K'nin ifadesinde, "Oğluma ders yaptırırken, kızım mutfağa gitmiş. Mutfağa gittiğimde kızımın, meyveliğin üzerinde bulunan, eşime ait romatizma ilaçlarından 5 tane yediğini farkettim. Dili pembeydi. Hemen hastaneye götürdük" dediği de iddianameye girdi. 
     İddianamede anne K. hakkında, Türk Ceza Kanunu'nun TCK "şahıslara karşı müessir fiil" eylemini düzenleyen 459. maddesi uyarınca 6 aydan itibaren hapis cezası talep edildi. 
     
</TEXT>
</DOC>
