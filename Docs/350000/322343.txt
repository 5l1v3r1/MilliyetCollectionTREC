<DOC>
<DOCNO> 322343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/ekonomi/eko02.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rusya'da da üreteceğiz devlere kafa tutacağız' 
</HEADLINE>
<TEXT>


Arçelik Genel Müdürü Aka Gündüz Özdemir Teknolojimizle devlere kafa tutacağız. Çin'e, Kuzey Amerika'ya bakıyoruz. Rusya'da fabrika kuruyoruz 

EKONOMİ SERVİSİ 

Koç Holding Yönetim Kurulu Başkanı Mustafa Koç, "Koç Topluluğu olarak şimdi en büyük hedefimiz, Avrupa'nın her hanesine girmek olacaktır" dedi. Arçelik'in 50. kuruluş yıldönümü nedeniyle düzenlenen basın toplantısında konuşan Arçelik Genel Müdürü Aka Gündüz Özdemir de, kendi teknolojileriyle dev üreticilere kafa tutacaklarını belirterek, "Şimdi de gözümüzü Kuzey Amerika'ya diktik" dedi. 
Arçelik'in sadece Koç'un değil, Türk sanayiinin de 'amiral gemisi' olduğunu dile getirenMustafa Koç, şunları söyledi 
"Arçelik'in elindeki veriler, geçtiğimiz 50 yılda fabrikalarımızda ürettiğimiz 55 milyon adet ürünün tüketiciyle buluştuğunu gösteriyor. Bu ürünlerin 15 milyonu ise ihraç edildi. Beyaz eşya sektöründe bu rakamlar Türkiye'de ve dünyada çok az sayıda şirketin bilançolarında görebileceğiniz bir seviyeyi de ifade etmekte." 
Basın mensuplarının başmüzakereci tartışmaları ile ilgili sorularını da yanıtlayan Koç, "Güler Sabancı'nın sözleri gayet yerinde. Başmüzakerecinin başka bir sorumluluğu olmaması gerektiğine ben de katılıyorum. Bunun kriterleri zaten belli. İnşallah kısa zamanda bu kişi de bilinir'' dedi. Koç, 'AB sürecinde beklenen adımların yerine getirilip getirilmediği' yönündeki bir soru üzerine de, "17 Aralık'tan sonra ortaya çıkan algılama, biraz işlerin yavaş gittiği yolunda. Tahmin ediyorum, bununla ilgili hükümetimiz gerekli girişimlerde bulunur'' diye konuştu. 

İlk büyük mağaza Ankara'da 2005 ciro hedeflerinin 3 milyar euro olduğunu ve bayileri ile birlikte ilkini Ankara'da açarak, büyük mağazacılık işine gireceklerini belirten Arçelik Genel Müdürü Aka Gündüz Özdemir, 5 yıl içinde dünyanın en çok tercih edilen ilk 10 markasından biri olmayı amaçladıkları söyledi. Özdemir şöyle konuştu 
"Teknolojimizle dev üreticilere kafa tutacağız. Bugünlerde faaliyetlerimizi konumlamak için yeni çalışmalar yapmaktayız. Çin önem kazanmaya başladı. Kuzey Amerika pazarını mercek altına aldık. Rusya'da gelecek yıl çamaşır makinesi fabrikası açarak üretime geçeceğiz." 


</TEXT>
</DOC>
