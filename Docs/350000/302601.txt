<DOC>
<DOCNO> 302601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy11.html </URL>
<DATE> 2005/12/18/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
ABD'nin yeni Büyükelçisi Türkiye en prestijli makamlardan birisi 
</HEADLINE>
<TEXT>

     Kısa bir süre önce ABD'nin Ankara Büyükelçisi olarak göreve başlayan Ross Wilson, Dışişleri Bakanı Condoleezza Rice'ın büyükelçilik için Başkan George Bush'a kendisinin ismini sunacağını söylediğinde çok memnun olduğunu ve onur duyduğunu belirterek, ''Çünkü, bu bizim için en prestijli makamlardan birisidir'' dedi. 
     İstanbul'da Topkapı Sarayı'nı, Müze Müdürü Prof. Dr. İlber Ortaylı eşliğinde gezen Büyükelçi Wilson, burada AA'ya özel demeç verdi. 
     Türkiye'ye ilişkin ilk izlenimlerini anlatan Büyükelçi Wilson, şimdiye kadar sadece başkent Ankara'da bulunduğunu ve toplantıdan toplantıya koştuğunu vurgulayarak, ''Son birkaç gün ise Türkiye'yi konsolosluk binası dışından ve başkent dışından görmek için bir fırsat oldu. İnsanların gerçekten nasıl yaşadığını ve ülkenin tarihi yerlerini görmek için... Ve bu gerçekten bir zevk oldu'' dedi. 
     Büyükelçi Wilson, Türkiye'ye daha önce bir kaç kez geldiğini, dolayısıyla burasının kendisi için yeni bir yer olmadığını, ancak her gelişinde Türkiye'nin nasıl geliştiğini görerek şaşırdığını dile getirdi. 
     Türkiye'ye en son 4-5 yıl önce geldiğini anlatan Wilson, o günden bugüne ekonomik olarak ciddi bir gelişme olduğunun açık bir şekilde görüldüğünü vurguladı. Ross Wilson, ''Belki bunu günü gününe gören Türkiye'deki insanlar fark etmiyor. Ama buraya uzun zamandır gelmemiş dışarıdan bir ziyaretçi için oldukça dikkat çekici şekilde fark ediliyor'' diye konuştu. 
     Türkiye'ye ilişkin bir başka izlenimini de, burada büyük bir tarihi zenginliğin yer alması şeklinde açıklayan Wilson, önümüzdeki bir kaç gün bu tarihi zenginlikleri gezip görmeyi amaçladığını anlattı. 
     Daha önce İstanbul'a hükümet üyelerinden oluşan bir delegasyonla geldiği için otel ve konferans salonları dışında bir yeri görme imkanı bulamadığını, bugün ise Topkapı Sarayı'nı ilk kez gördüğünü belirten Wilson, ''Milyonlarca Türk için toplumsal bir gurur vesilesi olan bu sarayı görmenin kendisi için bir fırsat olduğunu'' dile getirdi. 
     
     ''TÜRK İNSANI POZİTİF'' 

     Büyükelçi Wilson, Türkiye'de şimdiye kadar en sevdiği şeyin, insanların pozitif tavırları olduğunu belirterek, şöyle devam etti 
     ''Türkiye'de şimdiye kadar olan izlenimlerime göre en sevdiğim şey, insanların çok pozitif ve dost canlısı davranışları. Bunu, şimdiye kadar tanıştığım bütün Türklerde gözlemledim. Cumhurbaşkanı... Başbakan... O da öyle. En tepeden en aşağıya, büyükelçilik personeline, dün tanıştığım üniversite öğrencilerine ya da iş için başkentte tanıştığım insanlara kadar.'' Şu ana kadar hoşlanmadığı bir şeyle karşılaşmadığını anlatan Büyükelçi Wilson, espriyle, ''Ama bugün sıcak ve güneşli bir gün olsaydı iyi olurdu. Açıkçası öyle bir havadan daha fazla hoşlanırdım'' diye konuştu. 
     Büyükelçi Wilson, ''Ankara Büyükelçisi olarak görevlendirildiğini öğrendiğinde ilk tepkisinin ne olduğuna'' yönelik bir soruyu ise şöyle yanıtladı 
     ''Bu çok hoşuma gitti. Dışişleri Bakanı Rice, büyükelçi olarak ABD'yi temsil etmek üzere ismimi Başkan Bush'a sunacağını bildirdiğinde kesinlikle çok memnun oldum ve onur duydum. Çünkü, bu bizim için en prestijli makamlardan biridir. Özellikle bir diplomatın kariyeri için çok prestijlidir. Açıkçası her prestijli ve önemli ülke gibi burası da zorlu bir ülke. Türkiye ile ilişkiler ABD için gerçekten çok önemli. Sizin de bildiğiniz gibi ABD'nin belli konularda alakalı olduğu birçok ülkeyle sınırı var. Bunların en önemlisi Irak ki, 160 bin ABD askeri şu an halen o ülkeye daha güvenli ve müreffeh bir demokrasi sağlamaya yardımcı olmak için orada bulunuyor. Bu yüzden, burada görev yapma şansına sahip olduğumu öğrendiğimde memnun oldum.'' Türkiye'de zorluk çekeceğini düşünmediğini de vurgulayan Büyükelçi Wilson, diplomatlık görevinin en keyifli yönlerinden birinin, dünyanın çok değişik ülkelerine gitmek ve o ülkelerin kültürlerini tanımak olduğunu anlatarak, sözlerini şöyle tamamladı 
     ''Tabii ki, burası ABD ile benzer bir ülke değil. Ama insan her yerde insandır. Ben çok farklı olduklarını düşünmüyorum. Herkes bana çok sıcak ve dostça davranıyor. Belki, çok iyi Türkçe konuşamamam bir problem olabilir sadece.'' 
     
     BÜYÜKELÇİ WILSON'UN ÖZGEÇMİŞİ 

     Büyükelçi Ross Wilson, 1955 yılında Minnesota eyaletinin Minneapolis şehrinde doğdu. 
     1977 yılında Minnesota Üniversitesi'nde lisans öğrenimini tamamlayan Wilson, 1979 yılında Columbia Üniversitesi'nden, 1995'te de Amerikan Ulusal Savaş Okulu'ndan yüksek lisans diploması aldı. 
     Kariyerinin erken dönemlerinde de Dışişleri Bakanlığı'nın Sovyetler Birliği ve Mısır'la İlişkiler Ofisleri'nde çalışan Wilson, Prag'daki Amerikan Büyükelçiliği'nde 1985-1987 yıllarında görev yaptı. Wilson, 1990-1992 yılları arasında ekonomik ilişkilerden sorumlu Dışişleri Müsteşar Yardımcısı, 1992-1994 yılları arasında Dışişleri Bakanlığı'nda Yönetici Sekreter Yardımcısı olarak görev yaptı. 
     Ayrıca Avustralya'nın Melbourne şehrindeki Amerikan Başkonsolosluğu'nda 1995-1997 yılları arasında çalışan Wilson, 1997-2000 yılları arasında Dışişleri Bakanı'nın eski Sovyetler Birliği'nin yeni bağımsız devletlerinden sorumlu Özel Danışmanı, 2000-2003 yılları arasında Amerika Birleşik Devletleri Azerbaycan Büyükelçisi görevlerinde bulundu. 
     Amerikan Dışişleri'nin bir üyesi olarak bakanlıkta ve yurtdışındaki Amerikan misyonlarında 26 yıldır görev yapan Büyükelçi Wilson, son olarak Dışişleri Bakan Yardımcısı Robert B. Zoellick'in yönetici asistanı ve personel şefi olarak çalıştı. Wilson, Haziran 2003'ten Şubat 2005'e kadar Amerikalılar Zirvesi'nin Batı Yarımküre'deki 34 demokrasi arasında bir serbest ticaret alanı yaratma girişimi olan Amerika Serbest Ticaret Bölgesi'nin FTAA Amerikan delegesi olarak görev yaptı. 
     Başkanlık Üstün Hizmet Ödülü 2005 , Azerbaycan Şeref Rütbesi 2003 ve Dışişleri Bakanlığı 2 Yüksek Şeref Ödülü sahibi olan Büyükelçi Wilson, Rusça ve Çekçe biliyor. 
     Büyükelçi Wilson, yine bir Dışişleri Bakanlığı mensubu olan Margo Squire ile evli. Çiftin 2 oğlu bulunuyor. 
     
</TEXT>
</DOC>
