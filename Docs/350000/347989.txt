<DOC>
<DOCNO> 347989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur47.html </URL>
<DATE> 2005/06/01/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
AÜ Vakfı Aydın Doğan Özel İlköğretim Okulu'nun temeli atıldı... 
</HEADLINE>
<TEXT>

     Atatürk Üniversitesi AÜ Vakfı Aydın Doğan Özel İlköğretim Okulu’nun temeli atıldı. 
     Doğan Holding Yönetim Kurulu Başkanı Aydın Doğan tarafından Atatürk Üniversitesi Vakfı’na okul yaptırılması amacıyla bağışlanan 1 milyon YTL’ye yapılacak ilköğretim okulunun temeli düzenlenen törenle atıldı. 
     Atatürk Üniversitesi Rektörü Prof. Dr. Yaşar Sütbeyaz, okulun inşaatını 3 ay içinde bitirmeyi hedeflediklerini belirterek, "Temelini attığımız bu okul sayesinde 6, 7 ve 8’inci sınıflarımızı da açmış olacağız" diye konuştu. 
     Aydın Doğan’ın 1 milyon YTL’lik yardımı ile okulun yaptırılacağını kaydeden Sütbeyaz, "Doğan Holding Yönetim Kurulu Başkanı Aydın Doğan’a huzurlarınızda şükran ve minnetlerimi bildiriyorum. Herkes eğitime böyle katkılarda bulunursa dünyanın en ileri ülkelerinden biri oluruz" diye konuştu. 
     Çağdaş bir eğitim kurumunu Atatürk Üniversitesi’ne hediye eden Aydın Doğan’a Erzurum halkı adına teşekkür ettiğini ifade eden Vali Güvenç ise "Bu okulda daha iyi koşullarda okuyacak olan öğrenciler geleceğe iyi hazırlanacaklar. Öğrencilerimiz, daha iyi bir Türkiye’yi kuracaklar" dedi. 
     Temel atma törenine 9. Kolordu Komutanı Korgeneral Hayri Kıvrıkoğlu, Büyükşehir Belediye Başkanı Ahmet Küçükler de katıldı. 
     
</TEXT>
</DOC>
