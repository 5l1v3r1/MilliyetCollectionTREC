<DOC>
<DOCNO> 317695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas27.html </URL>
<DATE> 2005/02/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bir ğretmen, öğrencilerine tecavüz ettiği gerekçesiyle tutuklandı 
</HEADLINE>
<TEXT>

     Çin'in kuzeybatısındaki Gansu eyaletinde bir ortaokul öğretmeninin, öğrencilerine tecavüz ettiği gerekçesiyle tutuklandığı bildirildi. 
     Tutuklanan öğretmenin bir yıl boyunca 24 öğrencisine, kandırarak, ilaç içirerek tecavüz ettiği ve başkalarına anlatmamaları için de tehdit ettiği öne sürüldü. 
     Çongçing Akşam haberleri gazetesi, geçen aralık ayında tutuklanan Liu soyadlı 35 yaşındaki öğretmenin, Tongwei ilçesine bağlı Çanghe köyündeki okulda akşam etütlerinden ve geceleri öğrencileri korumaktan sorumlu olduğunu belirtti. 
     Haberde, Liu'nun tecavüz ettiği öğrencilerinin 12-14 yaşlarında olduğu kaydedildi. 
     Çin makamlarının son aylarda okullarda meydana gelen şiddet olayları üzerine başladığı denetimlerde, 10 bin anaokulu ile 2000 ilk ve ortaokulun kapatıldığı, personelden 27 bin kişinin işine son verildiği bildirildi. 
     
</TEXT>
</DOC>
