<DOC>
<DOCNO> 313072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun11.html </URL>
<DATE> 2005/02/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD Irak'ta Kürtlerden parayla sadakat satın alıyor 
</HEADLINE>
<TEXT>

     ABD'nin, "demokrasinin desteklenmesi" için ayırdığı paraları, dünya ölçeğinde itaatkar yöneticilerin sadakatini satın almak için kullandığına dikkat çekilirken, Irak'ın kuzeyindeki Kürt gruplar örnek verildi. 
     İngiltere'de yayınlanan The Guardian gazetesinde yer alan yorum yazısında, ABD'nin, eski imparatorlukların aksine, hegamonyasını hep dolaylı olarak kullanmayı tercih ettiğine dikkat çekildi. Buna göre ABD, "Bölgesel yöneticilere, üniformalı despotlara, yolsuzluk içindeki oligarşilere, uysal siyasetçilere ve itaatkar hükümdarlara" güvendi. Bu düzeni bozmakla tehdit eden asiler ortaya çıktığında ise, askerlerini gönderdi ve savaşlar yaşandı. 
     
     "AMAÇ, ESKİ YÖNETİCİLERİ, ABD EĞİTİMLİLERLE DEĞİŞTİRMEK" 
     Soğuk savaş döneminde, aralarında El Kaide'nin günümüzdeki liderliğinin de olduğu anti-komünist güçlerin tümüne ayrım gözetmeden para sağlandı. Ancak 21'inci yüzyıldaki "alıcılar" daha iyi seçiliyor. Gazetede, "Amaç, eski satraplıklardaki geleneksel elitleri, ABD'de eğitim ve öğretim verilen yeni nesil neo-liberal politikacılarla yavaşça değiştirmek" denildi. 
     
     "SADAKAT SATIN ALINIR" 
     ABD'nin "demokrasinin desteklenmesi" için ayırdığı paranın birincil işlevinin bu olduğu kaydedilen yazıda, "Sadakat, politikacılardan, partilerden ve sendikalardan satın alınabilir. Ve umulan sonuç, Washington'a hizmet eden yeni bir 'yeniçeri politikacılar' katmanı yaratmaktır" ifadeleri dikkat çekti. 
     Demokrasinin desteklenmesinin en son örneklerinin Afganistan ve Irak'ta uygulandığına ve Kasım ayında da Haiti'de uygulanacağına dikkat çekildi. Yöntemin içeriğine ilişkin olarak ise, "Yeni bir elit kesim yarat, yeni bir ordu yaratması için fonları ve cephaneyi ona ver ve bırak onlar ülkeyi şirketler için güvenli bir yer haline getirsinler" denildi. 
     
     "TÜRKİYE REDDEDERSE KÜRTLER PARAYI BAŞKA YERDEN ALIR" 
     Irak'ta, işgalcilerin güvenebileceği tek gücün Kürt aşiretleri olduğu ifade edilirken, Kürt 36'ncı taburunun, Felluce'de ABD'liler ile birlikte çarpıştığına işaret edildi. Yazıda, "Ancak aşiret reisleri bir çeşit bağımsızlık ve biraz petrol istiyor. Eğer sadık NATO müttefiki ve AB isteklisi Türkiye böyle bir olasılığı veto ederse, o zaman Kürtler de parayı başka yerden kabul edebilirler" denildi. 
     Irak savaşının bitmekten çok uzak olduğu, sadece yeni bir aşamaya girdiği de vurgulandı. 
     
</TEXT>
</DOC>
