<DOC>
<DOCNO> 337891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur52.html </URL>
<DATE> 2005/04/28/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Başbakan Erdoğan'ın oğluna vize vetosu... 
</HEADLINE>
<TEXT>

     Başbakan Recep Tayyip Erdoğan'ın oğlu Burak Erdoğan ve eşinin Hollanda'dan vize talebine, gerekli olan evrakın eksikliği nedeniyle yanıt verilemediği öğrenildi. 
     Hollanda'nın Ankara Büyükelçiliği kaynaklarından edinilen bilgiye göre, Hollanda Büyükelçiliği'nin vize bölümüne Burak Erdoğan ve eşinin pasaportları ile Başbakanlık'tan vize talep edildiğine ilişkin bir yazı iletildi. 
     Vize bölümündeki yetkililerin evraktaki eksikliği fark etmesi üzerine konu Hollanda'nın Ankara Büyükelçisi Sjoerd Izaak Hendrik Gosses'a intikal etti. 
     Kaynaklar, Büyükelçi Gosses'ın evrakın eksik olması nedeniyle Burak Erdoğan ve eşinin Hollanda'ya girişlerinde havaalanında sorun yaşayabilecekleri endişesi taşıdığını ve bu endişesini de Başbakanlık'a bildirdiğini söyledi. 
     Büyükelçi Gosses'ın böyle bir sorun yaşanmaması için evrakın tamamlanmasını ve bu durumda vizeyi kısa bir süre içinde verebileceklerini aktardığı da bildirildi. 
     Büyükelçilik yetkilileri, buna karşılık Başbakanlık'ın vize talebini Almanya'nın Ankara Büyükelçiliği'nden alacakları gerekçesiyle geri çektiklerini söyledi. 
     Edinilen bilgiye göre, bir Türk vatandaşının Hollanda'dan vize alabilmesi için seyahat sigortası, otel ve bilet rezervasyonlarına ilişkin evrakı büyükelçilik vize bölümüne sunması gerekiyor. 
     
</TEXT>
</DOC>
