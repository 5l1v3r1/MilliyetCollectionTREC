<DOC>
<DOCNO> 345667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy01.html </URL>
<DATE> 2005/05/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bush-Erdoğan görüşmesi 8 haziranda 
</HEADLINE>
<TEXT>

     ABD Başkanı George W. Bush'un, Başbakan Recep Tayyip Erdoğan'ı 8 haziranda Beyaz Saray'da kabul edeceği bildirildi. 
     Beyaz Saray sözcüsü Scott McClellan, ''Başkan Bush, 8 haziran 2005 tarihinde Türk Başbakan Recep Tayyip Erdoğan'ı Beyaz Saray'da karşılayacak'' dedi. 
     Clellan, Bush-Erdoğan görüşmesinin, ''Türkiye'nin Avrupa Birliği üyeliği umudu çerçevesinde, Türk-Amerikan işbirliğinin güçlendirilmesi ve Irak ile Geniş Ortadoğu, Orta Asya ve Kafkaslar’da özgürlüğün ilerletilmesinde birlikte çalışmayı güçlendirmek için bir fırsat doğuracağını'' ifade etti. 
     Başbakan Erdoğan'ın, 7 haziran günü Washington'a ulaşması bekleniyor. 
     
     İkili ilişkilerin boyutu 
     ABD'nin eski Ankara Büyükelçisi Mark Parris, geçtiğimiz hafta yaptığı açıklamada Türkiye için AB’nin daha önemli hale geldiğini, bu nedenle de Türk-ABD ilişkilerinde gerileme yaşandığını söylemişti. 
     New York’ta bir panelde konuşan Mark Parris, Türk-ABD özel ilişkileri, normal ilişkilere doğru geriliyor’ yorumunu yaptı. 
     Mark Parris, Türkiye ile ABD’nin ilişkilerinin, soğuk savaş yıllarında ortaklık’ olarak tanımlanabileceğini, bu dönemin sona ermesinden sonra ise ilişkilerde gerileme yaşandığını belirtti. 
     ABD yönetimi de ay başında Washington'da temaslarda bulunan TÜSİAD heyeti aracılığıyla hükümete kaygı ve kuşku içeren mesajlar iletti. 
     Irak ve Suriye politikaları konusunda hükümeti eleştiren Bush yönetimi, ikili ilişkilerde de iyiye gidişin başlamadığı sinyalini verdi. 
     İkili ilişkilerin gelişmesi için hükümetin yeterli çabayı göstermediğini savunan ABD yönetimi ilişkilerdeki kötü gidişatın son bulmasına rağmen iyiye gidişin de sağlanamadığı mesajını iletti. 
     Bush yönetimi Türkiye'de yükselen ABD karşıtlığının bastırılması konusunda da hükümet yetkililerinin inisiyatif almamasından yakındı. Temaslarda ayrıca Türkiye'nin Irak, İran ve Suriye politikalarından duyulan kaygılar dile getirildi. 
     
</TEXT>
</DOC>
