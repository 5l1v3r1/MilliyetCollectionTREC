<DOC>
<DOCNO> 320090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur12.html </URL>
<DATE> 2005/03/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yargıtay Evlat edilinenin evlat edinenden 18 yaş küçük olması şart 
</HEADLINE>
<TEXT>

     Yargıtay, evlat edinilenin, evlat edinenden en az 18 yaş küçük olmasının şart olduğu gerekçesiyle, aksi yöndeki mahkeme kararlarını bozdu. 
     Yargıtay 2. Hukuk Dairesi'nin bugünkü Resmi Gazete'de yayımlanan kararlarına konu davalarda, yerel mahkemeler, evlat edinilenin evlat edinenden 18 yaş küçük olmadığı davalarda evlat edinmeye karar verdi. 
     İtiraz edilmeyen kararlar kesinleşti. 
     Adalet Bakanlığı'nın yazıları üzerine Yargıtay Cumhuriyet Başsavcılığı, kararların ''kanun yararına'' bozulması için Yargıtay'a başvurdu. 
     Yargıtay 2. Hukuk Dairesi, istemleri yerinde bularak kararları oybirliğiyle bozdu. 
     Gerekçelerde, 4721 Sayılı Türk Medeni Kanunu'nun 308. maddesinde, ''evlat edinilenin, evlat edinenden en az 18 yaş küçük olması şarttır'' hükmünün mevcut olduğu anımsatıldı. 
     Gerekçelerde, yerel mahkemelerin kararlarında bu yasal şartın oluşmadığı kaydedildi. 
     Yargıtay'ın bu kararları sonuca etkili olmayacak, ancak örnek nitelik taşıyacak. 
     
</TEXT>
</DOC>
