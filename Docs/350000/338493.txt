<DOC>
<DOCNO> 338493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur15.html </URL>
<DATE> 2005/04/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erol Evcil hakkındaki hapis cezasına onama istemi... 
</HEADLINE>
<TEXT>

     Yargıtay Cumhuriyet Başsavcılığı, Nesim Malki cinayetinden ömür boyu ağır hapis cezasına çarptırılan işadamı Erol Evcil hakkındaki kararın onanmasını istedi. 
     AA muhabirinin aldığı bilgiye göre, Bursa 2. Ağır Ceza Mahkemesi'nin, Malki cinayeti davası ile cinayetin azmettiricisi olarak yakalanan Erol Evcil'e gözaltındayken işkence yaptıkları iddia edilen emniyet mensupları ve bu sorgulamada kötü muamele yapılmadığına dair sağlık raporu verdikleri öne sürülen Adli Tıp Kurumu doktorlarıyla ilgili verdiği karara ilişkin tebliğnamesini tamamladı. 
     Başsavcılık, sanıklar Evcil, Burhanettin Türkeş ve Şükrü Elverdi'nin, Nesim Malki cinayeti nedeniyle ömür boyu ağır hapis cezasına çarptırılmasına ilişkin kararın onanmasını istedi. 
     Emin Menge ve Mücahit Çakal hakkındaki beraat kararının onanmasını talep eden Başsavcılık, Mine Sümbül, Ömer Eker, Hamide Aykaç ve Yusuf İlhan hakkında ''suç işlemek amacıyla teşekkül oluşturmak'' suçundan açılan davanın zaman aşımı nedeniyle ortadan kaldırılmasını da usul ve yasaya uygun buldu. 
     Başsavcılık, Erol Evcil'e kötü muamele yapılmadığına dair sağlık raporu veren Adli Tıp Kurumu doktorları Feridun Abdullah Karadağ ve Gündüz Sümeyya Döl'e TCK'nın görevi kötüyü kullanma fiilinden verilen para cezası ve bunun ertelenmesini ilişkin kararın bozulmasını istedi. Başsavcılık, bu eylemin TCK'nın ''görevi ihmal'' suçunu oluşturduğuna işaret etti. 
     Yargıtay Cumhuriyet Başsavcılığı, Evcil'e işkence yaptıkları iddia edilen emniyet mensupları Sırrı Tuğ, Candemir Özdemir, Metin Soner Şentürk, Hakan Ünsal Yalçın, Ragıp Doğandemir, Harun Özkaya, Kemal Nayir, Mehmet Kaçmaz, Yaşar Usta ve Muzaffer Akın'a verilen beraat kararlarını müdahil sıfatıyla temyiz edildiğini, ancak temyizin süresinde yapılmadığı için reddi yönünde görüş bildirdi. 
     Davanın temyiz incelemesini Yargıtay 1. Ceza Dairesi yapacak. 
     
</TEXT>
</DOC>
