<DOC>
<DOCNO> 312115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur10.html </URL>
<DATE> 2005/02/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hırsızlığın bu kadarı... 
</HEADLINE>
<TEXT>

     Şaban KARDEŞ DHA 

      TEKİRDAĞ'ın Çerkezköy İlçesi'ndeki pazar yerinde bulunan seyyar tuvaletin PVC kapısı çalındı. Pazarcı esnafının kullandığı tuvaletin kapısının çalındığını görenler şaşkınlık yaşadı. 
     Dün sabah pazar yerine gelerek tezgah açan esnaf, seyyar tuvaletin PVC kapısının yerinde olmadığını gördü. Kapının çalındığını anlayan esnaf, Pazaryeri Yardımlaşma ve Dayanışma Derneği Başkanı Cemal Korkmaz'a haber verdi. 
     Pazar yerindeki tuvaletlere zaman zaman zarar verildiğini söyleyen Dernek Başkanı Cemal Korkmaz, "Daha önce de tuvaletin camları kırılmıştı. Şimdi de kapısını çaldılar. Yapabileceğimiz fazla bir şey yok. Tuvaletlerin bulunduğu alanın çevresini sacla kapatarak soruna çare bulmaya çalışacağız'' dedi. 
     
</TEXT>
</DOC>
