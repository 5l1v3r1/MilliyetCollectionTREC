<DOC>
<DOCNO> 336433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy02.html </URL>
<DATE> 2005/04/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cemal Kaya'nın vekilliğini Meclis'ten önce Ağrı İl Başkanlığı düşürdü 
</HEADLINE>
<TEXT>

     Enerji yolsuzluğundaki fezlekesi nedeniyle istifa eden AKP Ağrı Milletvekili Cemal Kaya'nın milletvekilliği, Meclis'in bu konudaki kararı beklenmeden AKP Ağrı teşkilatınca düşürüldü. 
     Cemal Kaya, enerji yolsuzluğu davasının iddianamesinde ismi geçip, hakkında hazırlanan dokunulmazlığının kaldırılmasına ilişkin fezleke Adalet Bakanlığı'na iletilince geçtiğimiz hafta milletvekilliğinden istifa kararı alıp, istifa dilekçesini TBMM Başkanlığı'na verdi. 
     Kaya'nın istifasının kabulü ve resmi geçerlilik taşıması için TBMM Genel Kurulu'nda oylama gerekmesine karşın, AKP Ağrı il başkanlığı bu süreci beklemedi. 
     İstifası henüz resmi nitelik taşımadığı ve Başbakan Recep Tayyip Erdoğan'ın da "İstifasına ilişkin tavır belirleyeceklerini" belirttiği için AKP Genel Merkezi'nin internet sitesindeki milletvekilleri listesinde yer almasına karşın seçim bölgesi olan AKP Ağrı il başkanlığı, internet sitesinde tanıtımlarını yaptığı milletvekilleri arasından Kaya'yı çıkardı. İl başkanlığının sitesinde, partinin Ağrı Milletvekilleri olarak Halil Özyolcu, Mehmet Melik Özmen ve Mehmet Kerim Yıldız'ın isimleri, fotoğrafı ve özgeçmiş bilgilerine yer verildi. Sitede Kaya ile ilgili hiçbir bilgi yer almadı. 

ANKA 
     
</TEXT>
</DOC>
