<DOC>
<DOCNO> 331973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy16.html </URL>
<DATE> 2005/04/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bakan Çelik Öğretmen eşlerinin atamasıyla ilgili düzenleme yapıyoruz 
</HEADLINE>
<TEXT>

     Milli Eğitim Bakanı Hüseyin Çelik, ''sürekli yer değiştirmeye tabi personelin'' öğretmen eşlerinin atamasıyla ilgili yeni bir düzenleme yapılacağını bildirdi. 
     Çelik, Ankara Büyükşehir Belediyesi'nin Gençlik Merkezleri ile Sokakta Çalışan Çocuklar Merkezi'nde incelemelerde bulunmak üzere geldiği Sincan Harikalar Diyarı Parkı'nda, gazetecilerin sorularını yanıtladı. 
     Hüseyin Çelik, bir gazetecinin, ''asker, polis, hakim ve savcıların öğretmen eşlerinin atamasıyla ilgili bir kanun taslağı hazırlandığı yönünde bilgi bulunduğunu'' belirtmesi üzerine, bu düzenlemenin, ''sürekli yer değiştirmeye tabi personel'' ile ilgili olduğunu söyledi. Hüseyin Çelik, ''Maalesef o uygulamada çok ciddi sıkıntılar ve eşitsizlikler var. Bütün okullarda bundan dolayı bir rahatsızlık var. Bu nedenle onu yeniden düzenliyoruz'' dedi. 
     Bir başka soru üzerine Çelik, öğretmen atamalarında nokta tayin uygulamasının, 2005 Ağustos ayından itibaren uygulanmaya başlayacağını belirtti. ''Nokta tayinden geri dönmek yok'' diyen Çelik, gerekli hallerde ''nokta olmayan tayin de yapılabileceğini'' kaydetti. 
     Nokta tayin uygulaması kapsamında, öğretmenlerin hangi okula atandıklarını bilerek ilgili görev yerlerine gideceklerini belirterek, şunları kaydetti 
     ''Bunun getireceği en büyük kolaylık, özelikle dengesiz dağılımın önlenmiş olmasıdır. Türkiye'de bir çok yerde norm kadro meselesini rayına oturtmaya çalışıyoruz. Halen dengesizlikler var ama nokta tayinlerle birlikte dengesizlikler ortadan kalkacak. Artık valiliklere, milli eğitim müdürlüklerine şu veya bu şekilde baskı yapılamayacak. Çünkü, merkezden ihtiyaca göre atama yapılacak.'' EMD-AS-HLD 15 58 10 04 05 
     
</TEXT>
</DOC>
