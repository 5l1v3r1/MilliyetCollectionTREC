<DOC>
<DOCNO> 302712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/axspo03.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saidou'dan mesaj var 
</HEADLINE>
<TEXT>


ERHAN TELLİ 


Rest çekti 
GALATASARAY Teknik Direktörü Gheorghe Hagi'nin devre arasında gönderilmesini istediği futbolcuların başında gelen Saidou, menajeri Abdullah Kılınç aracılığıyla Sarı - Kırmızılı kulübe bir kez daha rest çekti. Tecrübeli oyuncu, tatil yaptığı ülkesi Kamerun'dan kendisini göndermek isteyen yönetime seslenerek "Hiçbir yere gitmiyorum" mesajını yolladı. 

Kalmakta kararlı 
MENAJER Kılınç, Saidou'ya Gaziantep, Gençlerbirliği, Ankaragücü, Kayseri ve Malatya'nın teklifte bulunduğunu, Beşiktaş ve Trabzonspor'un da dolaylı yollardan haber gönderdiğini, yurtdışından Nantes ve Bastia'nın da transferi çok istediklerini belirtti. Abdullah Kılınç, "Ancak Saidou, ayrılmamakta kararlı. Çalışıp formayı alacak" dedi. 

Pleşan'ın bileti hazır 

YÖNETİM uzun uğraşlar sonrası Romanya'da bulduğu 10 numarasını İstanbul'a getirmek için uçak biletlerini bile ayarlarken, çözülemeyen yabancı krizi nedeniyle büyük sıkıntı yaşıyor. Saidou'nun gitmek istememesi, Conceiçao'ya kulüp bulunamaması, Petre'nin de takımlarında kalmak istemesi nedeniyle Pleşan'a kontenjan açılamıyor. 
PLEŞAN ile menajeri Popescu aracığıyla her konuda görüşüp anlaşan ve kulübü Craiova'yı da kiralık olarak alınması konusunda ikna eden Sarı - Kırmızılılar, salı günkü görüşmeye kadar evdeki yabancılardan en az bir tanesini göndermenin hesaplarını yapıyorlar. Hagi'nin Antalya'da kampa gitmeden önce Rumen yıldızı takımda görmek istediği belirtildi. 


</TEXT>
</DOC>
