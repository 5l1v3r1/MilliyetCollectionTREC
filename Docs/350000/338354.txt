<DOC>
<DOCNO> 338354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/ykocaomer.html </URL>
<DATE> 2005/04/30/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sponsorluk yasası 1 
</HEADLINE>
<TEXT>



13 Mart 2004 tarihinde yürürlüğe giren "Sponsorluk Yasası", yavaş yavaş meyvelerini vermeye başlıyor. Ama bu konuda gösterilen çabalar yeterli mi bunu bu hafta ve önümüzdeki hafta inceleyeceğiz. 
Gençlik ve Spor Genel Müdürlüğü yasanın çıktığı günden itibaren tanıtım çalışmalarına başladı. 20 ilde yapılan çalışmalarda konu ile ilgili kişi, kurum ve kuruluşların temsilcilerine bilgiler verildi. Konu ile ilgili bilgi içeren CD ve kitapçıklar sponsor firma olan TODKA Grup tarafından hazırlanıp dağıtılmaya başlanmış. 
İş dünyasından sporla ilgili arkadaşlarımıza sorduk. İçlerinden konu ile ilgili bilgilerin sadece gazete ve televizyon haberlerine dayandığını öğrendik. Burada öne çıkan husus, millet olarak okumayı sevmeyişimizdendir. Bu bakımdan Gençlik ve Spor Genel Müdürlüğü bu konudaki çalışmalarını öncelikle daha da hızlandırmalı ve sonra yapılan toplantıların takibini sağlamalıdır. Aksi takdirde sponsorluk yasasının tanınması daha uzun süre alacaktır. 
Bir diğer önemli husus da, gerek yasanın gerekse hazırlanan yönetmeliğin çarkları arasında eriyip gitmesi olarak karşımıza çıkmaktadır. Nitekim yönetmeliğin çıkmasından sonra, iki ayrı genel müdürlük genelgesinin yayınlanması bu görüşümüzü desteklemektedir. Yasa yine bir "belgeler, formlar" karışıklığına neden olmuş, sponsorluk yapacak firmaları nerede ise bıktıracak hale geldiği izlenmektedir. 
Gençlik Spor Genel Müdürlüğü bir yandan federasyonları özerkleştirmeye uğraşırken, öte yandan böyle bir yasa ile yeniden devletin spora aşırı müdahalesinin bekçisi olarak ortaya çıkmak zorunda bırakılmıştır. 
Batıdaki örneklere baktığınızda konu tersten ele alınmakta, sponsorluğa layık görünen kurum, kuruluş, dernek ve spor kulüpleri yasa tarafından saptanmakta, bu kurumlara yapılacak olan sponsorluklar da hiçbir kısıtlamaya gerek kalmadan doğrudan doğruya yıl sonlarında vergiden indirilebilmektedir. 



</TEXT>
</DOC>
