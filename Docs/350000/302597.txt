<DOC>
<DOCNO> 302597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy07.html </URL>
<DATE> 2005/12/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP ve AKP'nin kadın vekilleri Meclis'te tartıştı... 
</HEADLINE>
<TEXT>

     TBMM Genel Kurulu'nda bugün ele alınan Diyanet İşleri Başkanlığı, SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü ve Kadının Statüsü Genel Müdürlüğü'nün bütçeleri üzerinde görüşler dile getirildi. Kadın vekillerin hemen hemen tam kadro katıldığı görüşmelerde CHP'nin eleştirilerine AKP'den yanıt gecikmedi. 
     
     CHP'NİN ELEŞTİRİLERİ 

     CHP İstanbul Milletvekili Halil Akyüz, cemevlerinde ibadet edenlerin de devlete vergi ödediğini belirterek, ''Bir mezhebi destekleyip, bir mezhebi görmezden gelmek, adaletli değil'' dedi. 
     CHP'li milletvekilleri, İstanbul Milletvekili Halil Akyüz, CHP grubu adına yaptığı konuşmada, Diyanet İşleri Başkanlığı kadrosunun yetersiz olduğunu, 15-20 bin kadroya daha ihtiyaç bulunduğunu savundu. 
     Atatürk'ün, Müslüman bir ülkeden laik bir Cumhuriyet yarattığını ifade eden Akyüz, ''Siz, cemevlerini niye ibadethane kabul etmiyorsunuz Milyonlarca insan, 'ibadet yöntemim bu' diyor. Cemevlerinde ibadet edenler, vergi ödemiyorlar mı '' diye sordu. 
     Akyüz, bu inanç gurubunun da Diyanet'te temsil edilmesini, cemevlerinin statüye bağlanmasını isteyerek, bir mezhebi destekleyip, bir mezhebi görmezden gelmenin adaletli olmadığını söyledi. 
     CHP Adana Milletvekili Gaye Erbatur da sosyal hizmetlere yönelik bakış açısının değişmesi gerektiğini ifade etti. SHÇEK'te geriye doğru bir gidiş yaşandığını savunan Erbatur, bunun nedenlerini, ''AK Parti'nin yanlış sosyal politika anlayışı, personel yetersizliği, kadrolaşma, bütçeden ayrılan kaynak yetersizliği'' olarak sıraladı. 
     Erbatur, SHÇEK'in, AK Parti'nin yanlış sosyal politika anlayışı ve kadrolaşma çabalarına kurban edildiğini ileri sürdü. 
     CHP grubu adına söz alan İzmir Milletvekili Türkan Miçooğulları da özürlü ve ailelerinin, toplumun en mağdur kesimini oluşturduğunu dile getirdi. 
     Özürlüler Yasası'nın dünya normlarının ve Türkiye'nin de imza attığı uluslararası anlaşmaların çok gerisinde olduğunu iddia eden Miçooğulları, ''Özürlülerin sorununa, partizanlık anlayışı dışında, sosyal devlet anlayışı ile sahip çıkalım'' dedi. 
     
     ''LÜKSE PARA VAR, AİLEYE YOK'' 

     CHP İzmir Milletvekili Canan Arıtman, sosyal politikalardan vazgeçilip, IMF politikalarına teslim olunduğunu öne sürerek, AK Parti'nin ''pansuman yaptığı yaraların, kangren olduğunu'' söyledi. 
     ''Türk ailesi inim inim inlerken, eğitimin İslamlaştığını, hukukun siyasallaştığını, Türkiye'yi pazarlama derdinde olunduğunu'' savunan Arıtman, ''Lükse para var, Türk ailesine para yok. Aileden anladığınız, ailece yurtdışı gezilerine gitmek. Türk ailesi, iktidarın umurunda değil'' diye konuştu. 
     CHP İstanbul Milletvekili Güldal Okuducu da kadının da erkek gibi insan olduğuna işaret ederek, ''Erkeğe yönelik bakış açısı neyse, kadına yönelik bakış açısını da o şekilde değerlendirmek gerekir'' dedi. 
     
     AKP'DEN TÜRBANLI SAVUNMA 

     AK Parti İstanbul Milletvekili Halide İncekara, Gürdal Okuducu'nun ''kadın ayrımcılığı'' ile ilgili sözlerini eleştirdi. İncekara, ''Okuducu, kadın ayrımcılığı ile ilgili sözlerini, keşke üniversite kapılarında bekleyenler ve davetiyelerde de gösterseydi'' dedi. 
     CHP İstanbul Milletvekili Güldal Okuducu'ya, Meclis kürsüsünde kadın ayrımcılığından bahsettiği için teşekkür eden İncekara, ''Demek ki bugüne kadar göremediği bu sorunlara bundan sonra duyarlı olacak. Ama, keşke o sözlerinizi üniversite kapılarında bekleyenler ve davetiyelerde de gösterseydi'' diye konuştu. 
     Sokakta yaşayan, çalışan ve madde bağımlısı çocukların sorunlarının gün geçtikçe arttığını vurgulayan İncekara, Meclis Araştırma Komisyonu'nun hazırladığı raporda, bu çocukların sorunlarına dikkatin çekilerek, neler yapılması gerektiğinin altının çizildiğini ifade etti. İncekara, sevgi evleri uygulaması başlatıldığını, yeni çocuk yuvalarının açılmasının planlandığını ve 2006'da, yetiştirme yurtlarının sayısını 119'a, buralarda bakılan çocuk sayısını da 10 bin 695'e çıkarmayı hedeflediklerini kaydetti. 
     
     9 BİN 696 İMAM KADROSU GEREK 

     AK Parti Bingöl Milletvekili Abdurrahman Anik de, Diyanet İşleri Başkanlığı'nda bir çok kadronun boş olduğunu ifade ederek, bu kadroların doldurulması gerektiğini söyledi. Anik, 9 bin 696 kadrosuz camiye yeni kadro verilmesi gerektiğini belirtti. Anik, ''Alevileri de Müslüman kardeşlerimiz olarak görüyorum. Hazreti Ali'nin yolunda olan her insanı başımızın tacı olarak görüyoruz'' dedi. 
     AK Parti Sinop Milletvekili Cahit Can da toplu taşıma araçları, spor alanları ve parkların, özürlülerin de kullanabilecekleri hale getirildiğini söyledi. 
     17 bin 295 özürlü vatandaşın işe alındığını, televizyonlarda özürlülere şiddet içeren görüntülerin asla yayınlanmayacağını kaydeden Can, hiç bir geliri olmayan özürlü vatandaşa 189 YTL maaş bağlandığını sözlerine ekledi. 

     
</TEXT>
</DOC>
