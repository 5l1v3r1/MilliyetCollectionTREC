<DOC>
<DOCNO> 318558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy02.html </URL>
<DATE> 2005/02/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Erdoğan, SEKA sloganlarına bile dava açtı 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, SEKA işçilerinin eylemlerinde attıkları sloganları yayımlayan Evrensel Gazetesi aleyhine toplam 15 bin YTL'lik tazminat davası açtı. 
     Erdoğan ve AKP'nin avukatı Fatih Şahin'in Ankara 16. Asliye Hukuk Mahkemesi'nde açtığı davanın dilekçesinde, Evrensel'in 1 Şubat'ta yayımladığı "SEKA'lı AKP'ye Lanet Okuyor" başlıklı haberinde, "ağır, katlanılması ve tahammülü gayrı hakaretlere yer verildiği" iddia edildi. 
     Dilekçede, yazıdaki ifadelerin, Erdoğan'ın Türk halkı nezdinde sahip olduğu itibarını zedelemeye, halkın takdirine ve sevgisine mazhar olan siyasi kişiliğini karalamaya, toplumun kin ve nefret duygularına maruz bırakmaya yönelik olduğu öne sürüldü. Basının "saldırı" niteliği taşıyan ifadelerden kaçınması gerektiği de dilekçede kaydedildi. 
     SEKA işçilerinin attığı, "AKP, allah belanı versin", "Siyasetçi katili yapmayın bizi" sloganlarını yayınlayan gazetenin, Erdoğan'ın kişilik haklarını ihlal ettiği öne sürülürken, Erdoğan ve AKP için 7500'er YTL olmak üzere toplam 15 bin YTL manevi tazminatın yasal faiziyle ödenmesi talep edildi. 
     
</TEXT>
</DOC>
