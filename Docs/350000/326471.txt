<DOC>
<DOCNO> 326471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko08.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO'da Tanıl Küçük yeniden başkan 
</HEADLINE>
<TEXT>



İstanbul Sanayi Odası İSO seçimlerinde Tanıl Küçük yeniden başkan seçildi. Küçük'ün listesinde yer alan 10 kişinin tamamı yönetim kuruluna girdi. Adnan Dalgakıran ve beraberindeki 3 kişi yönetim kuruluna girecek yeterli çoğunluğu elde edemedi. 2005 - 2008 dönemi için belirlenen İSO yönetim kurulu seçiminde toplam 103 oy kullanılırken, üç oy geçersiz sayıldı. Tanıl Küçük'ün, Zeynep Bodur Okyay, Nuri Tuna, Cengiz Solakoğlu, Ataman Onar, Mehmet Büyükekşi, Bülent Demircioğlu, Baki Kuriş, Gülsüm Azeri, Zeki Karahan ve Niyazi Öztürk'ten oluşan listesi 70 oy aldı. 

Kavi, Meclis Başkanı 
Belirlenen İSO Yönetim Kurulu'ndaki kadın üyelerin sayısı da 2'ye yükseldi. Seçimde, Tanıl Küçük'ün listesini delerek yönetim kuruluna girmeye çalışan Adnan Dalgakıran 24 oy, Mehmet Nuri Görenoğlu 24, Nahit Kemalbay 27 ve Ali Kahyaoğlu 23 oy aldı. İSO Meclis Başkanlığı'na Hüsamettin Kavi yeniden seçildi. Meclis Başkanlık Divanı seçimlerinde, Hüsamettin Kavi ve Erdal Bahçıvan'ın listeleri yarıştı. 103 Meclis Üyesi'nin oy kullandığı seçimde, Kavi 54 oy alarak yeniden Meclis Başkanı oldu. 


</TEXT>
</DOC>
