<DOC>
<DOCNO> 306199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur04.html </URL>
<DATE> 2005/01/13/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Ev arkadaşı 'metresimsin' deyince öldürdü .. 
</HEADLINE>
<TEXT>

     Cem BAKIRCI ERZURUM DHA 

      ATATÜRK Üniversitesi Kazım Karabekir Eğitim Fakültesi Tarih Bölümü son sınıf öğrencisi 26 yaşındaki Abdulkadir Bayram, ev arkadaşı Fen Edebiyat Fakültesi öğrencisi 24 yaşındaki Murat Utangaç'ı kendisine, metresimsin' dediğini için öldürdüğünü söyledi. Ayrıca iki arkadaşını da yaralayan ve 30 yıl hapis cezası istemiyle yargılanan Bayram, hastanede psikolojik tedavi görüyor. 
     Olay 14 Aralık 2004 tarihinde Erzurum'un Yukarı Yoncalık Mahallesi'nde meydana geldi. Oğuzhan Apartmanı'nda oturan ve Atatürk Üniversitesi'nin çeşitli fakültelerinde okuyan 4 öğrenci, akşam yemeğini hazırlarken aralarında şakalaştı. Fen Edebiyat Fakültesi Arap Dili Bölümü ikinci sınıf öğrencisi Murat Utangaç'ın, "Canım, cicim, bebeğim. Sen benim metresimsin'' sözleri, Abdulkadir Bayram'ı kızdırdı. Mutfaktan aldığı ekmek bıçağı ile arkadaşlarına saldıran Bayram, Utangaç'ı öldürürken, yine Fen- Edebiyat Fakültesi öğrencileri 21 yaşındaki Bülent Aykut ile 22 yaşındaki Hasan Harmancı'yı yaraladı. 
     Olaydan sonra yakalanarak tutuklanan Abdulkadir Bayram hakkında, Erzurum 1'inci Ağır Ceza Mahkemesi'nde kasten adam öldürme ve yaralama suçlamalarından 30 yıl hapis cezası istemiyle dava açıldı. Tutuklu olarak sevkedildiği Elazığ Ruh ve Sinir Hastalıkları Hastanesi'nde yatarak tedavi gören Abdulkadir Bayram, talimatla alınan ifadesinde, "Evde televizyon izliyordum. Murat'ın, Canım, cicim, bebeğim. Sen benim metresimsin' şakası beni çileden çıkardı. Zaten psikolojik durumum iyi değildi ve tedavi görüyordum. Benimle alay etmemeleri konusunda arkadaşlarımı birkaç kez uyarmıştım. Bıçakla Murat'a iki kez vurduktan sonra, Hasan ve Bülent'e de saldırdım. Çok şeyi paylaştığım arkadaşımı öldürdüm. Çok sevdiğim insanları yaraladığım için pişmanım. Her şey bir anda oldu bitti'' dedi. 
     
     ARKADAŞLARI OLAYI ANLATTI 
     1'inci Ağır Ceza Mahkemesi'ndeki duruşmada olayda yaralanan Abdulkadir Bayram'ın ev arkadaşları Hasan Harmancı ile Bülent Aykut, ifade verdiler. Bülent Aykut, "Murat, Abdulkadir'e şaka anlamında arada sırada, Canım, cicim, bebegim' gibi sözler sarf ederdi. Yine o lafları tekrarladı. Abdulkadir bir anda Murat'a saldırdı. Elinde bıçağı görünce şoke oldum. Abdulkadir'in psikolojik tedavi gördüğünü biliyordum'' dedi. 
     Hasan Harmancı ise, "Murat'ı sırtından bıçakladıktan sonra üzerime yürüdü. Beni de kasıklarımdan yaraladı. Hemen sokağa fırlayarak cadde üzerindeki bir markete sığındım. Abdulkadir'in neden böyle yaptığına hala anlamış değilim'' diye konuştu. 
     Mahkeme heyeti, Abdulkadir Bayram'ın tutukluluk halinin devamına karar vererek duruşmayı erteledi. 
     
</TEXT>
</DOC>
