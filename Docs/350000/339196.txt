<DOC>
<DOCNO> 339196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko21.html </URL>
<DATE> 2005/05/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Asya Kalkınma Bankası toplantılarında "Türkiye Günü"... 
</HEADLINE>
<TEXT>

     Asya Kalkınma Bankası AKB Başkanı Haruhiko Kuroda, Türkiye’nin çok kısa sürede dünyanın en hızlı büyüyen ekonomilerinden biri haline geldiğini söyledi. 
     Asya Kalkınma Bankası’nın İstanbul’da gerçekleştirilecek 38. 
     Yıllık Guvernörler Kurulu Toplantısı kapsamında, "Türkiye Günü" Semineri düzenlendi. 
     Seminerin açılışında konuşan Kuroda, bankanın toplantılarını İstanbul’da gerçekleştirmenin kendileri için çok önemli olduğunu ifade ederek, toplantıya katılan Devlet Bakanı Ali Babacan’ın, Türkiye’nin mali ve ekonomik büyümesine çok önemli katkıları olduğunu söyledi. 
     Türkiye’nin her zaman Avrupa ile Asya arasında köprü görevi üstlendiğini ifade eden Kuroda, şunları söyledi 
     "Elbette ki AB’ye bu anlamda katılmanın da çok önemli olduğunu biliyoruz. Türkiye’nin gerek coğrafi, gerek kültürel olsun, Asya ile de bağları olduğunu görüyoruz. Bir köprü denince elbette ki Türkiye’nin bu anlamda bir aracı olduğunu görmek çok önemli. Her iki kıtanın isteklerini, arzularını birinden diğerine aktarmak ve geçirmek konusunda çok önemli." Türkiye’nin çok kısa süre içinde dünyanın en hızlı büyüyen ekonomilerinden biri haline geldiğini belirten Kuroda, Türkiye ekonomisinin son 40 yılın en hızlı gelişmesini gösterdiğini söyledi. 
     Kuroda, Türkiye’nin yüzde 9.9’luk bir büyüme oranına dikkati çekerek, "Bu 2001 ekonomik krizinden sonra iyileşme döneminin ne kadar hızlı olduğunu gösteriyor, krizlerden sonra hem ülke içinde hem dışında tekrar çok ciddi güven oluşumu söz konusu oldu" dedi. 
     
     "CESARET VERİCİ" 
     Avrupa Birliği AB üyeliği konusunda da çok önemli ekonomik ve sosyal reformların gerçekleştirildiğini, AB üyeliğinin de bu anlamda önemli olduğunu vurgulayan Kuroda, "Bunlar cesaret verici. Tarım alanında, kırsal kalkınma, ulaştırma ve enerji alanında, finansal mali sektör alanında çok ciddi ilerlemeler bunlar" dedi. 
     Türkiye’nin uluslararası ortakları ile çok iyi ilişkiler de sürdürdüğünü belirten Kuroda, "Bu güvenin artması ile ilerlemeler daha da artacak" diye konuştu. 
     Kuroda, Türkiye’nin Asya Pasifik bölgesinde çok önemli bir rol üstlendiğini, bölgesel anlamda çok önemli rol üstleneceğini ve itici güç olduğunu bildiklerini ifade ederek, bölgedeki bütünleşmenin, işbirliğinin Asya için önemli olduğunu kaydetti. 
     Asya’da mali bütünleşmenin sağlanması açısından ciddi ilerlemelerin söz konusu olduğunu belirten Kuroda, bölge içinde ticaret hacminin yüzde 28 oranında arttığına dikkat çekti. 
     Kuroda, "Amacımız gelişmekte olan ülkeler bağlamında tabii ki bütünleşmeyi, ittifakların kurulmasını sağlamak ve bunu bütün bölge üzerinde gerçekleştirmek. AKB, bu rolünü güçlendirmek açısından çabalıyor. Asya ve Avrupa arasında bu bağları güçlendirmek istiyor" dedi. 
     Türkiye’nin konumu gereği bu süreçte öncü rol üstleneceğini belirten Kuroda, şunları kaydetti 
     "Farklı kültürlerdeki ülkelerin birbirlerini anlaması açısından Türkiye, konumu gereği bu süreçte öncü bir rol üstlenecek. 
     Türkiye’deki girişimcilerin fikirler geliştirebilme, işletmeler kurma, bu bölge ülkelerinde bağlar kurmak açısından çabaları görülüyor. 
     Altyapı, inşaat alanında ve aynı zamanda piyasalara açılma ve genişleme anlamında da bunun önemli olduğunu görüyoruz. Türk girişimcilerinin daha ileri bakmalarını, yani, Orta Asya’ya özellikle bakmalarını, daha ileri gitmelerini, Asya ve Pasifik ülkelerine de ellerini uzatmalarını istiyorum. 
     Çünkü gerçekten gelişmekte olan Asya hızlı bir şekilde büyüyor. 
     Biz bu fırsatı değerlendirirsek başarılı olacağız. Bizim birbirimize karşı ortak alanlarımızı belirlemeliyiz, karşılıklı fayda ve çıkarlarımızın neler olduğunu ortaya koymalıyız." 
     
</TEXT>
</DOC>
