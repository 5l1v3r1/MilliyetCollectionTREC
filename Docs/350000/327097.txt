<DOC>
<DOCNO> 327097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo29.html </URL>
<DATE> 2005/03/25/ </DATE>
<TIME> 14.34 </TIME>
<AUTHOR>  </AUTHOR>
<HEADLINE>
Fenerbahçe'de "Dörtlü Final" sevinci... 
</HEADLINE>
<TEXT>

     Basketbolda FIBA Erkekler Avrupa Ligi'nde ezeli rakibi Beşiktaş'ı eleyerek ''Dörtlü Final''e kalan Fenerbahçe'de büyük sevinç yaşanıyor. 
     Menajer Nedim Karakaş, A.A muhabirine yaptığı açıklamada, maçı kazanacakları hissine daha sahaya çıkmadan kapıldığını belirterek, ''Soyunma odasında konuşmalar yapılırken tüm oyuncuların gözlerinde galibiyet hırsını yakalamıştım'' dedi. 
     İki takımın sporcularını göstermiş olduğu mücadeleden ve basketbolseverlere yaşattıkları heyecandan dolayı kutladığını ifade eden Karakaş, ''Karşılaşmada oyunun kopma noktası son periyotta Mrsiç'in üstüste 3 sayılık basketler atması oldu. Bu oyuncuya Ömer ve Rasim'in de katılmasıyla rakibin gardı düştü ve maçı farklı skorla kazandık'' diye konuştu. 
     
     ''TECRÜBE KAZANDI'' 
     Karakaş, karşılaşmadan sonra Aydın Örs taçlandırılırken, Beşiktaş Antrenörü İhsan Bayülgen'e haksızlık yapıldığını bildirdi. 
     İhsan'ın yeni bir antrenör olduğunu vurgulayan Karakaş, şöyle devam etti 
     ''Kadroların karşılaştırılması yapılıyor. Beşiktaş kadrosunun derinliği herkes tarafından biliniyor. Ancak tecrübe farkı bu sonucu doğurdu. İhsan'ın da elde ettiği başarıyı kimse küçümsemesin. Tecrübe parayla satılan birşey değil. Onu da hoş karşılasınlar.'' 
     
     ''TURİST OLMAYACAĞIZ'' 
     Karakaş, Fenerbahçe'nin tarihinde ilk kez basketbolda bir Avrupa kupasında ''dörtlü final''e kalmasının hem sarı-lacivertli kulüp, hem de Türk basketbolu açısından çok önemli olduğunu söyledi. 
     Camia olarak bu güzel olayı doya doya yaşamak istediklerini kaydeden Karakaş, ''Olay tabii ki çok önemli. Ama daha herşey bitmedi. Önümüzdek dörtlü final var. Oraya turist olarak gitmek istemiyoruz. Amacımız dörtlü finalde de başarılı olmak'' diye konuştu. 
     Karakaş, dörtlü finalin İstanbul'da yapılması için başvuru yapıp yapmayacakları konusunda, kulüp yönetim kurulunun değerlendirme yaparak bir karara varılacağını bildirdi. 
     
     ''DEMİRÖREN'E TARAFTARI DESTEK VERMELİ'' 
     Karakaş, küfüre engel olmak amacıyla kampanya başlatan Beşiktaş Kulübü Başkanı Yıldırım Demirören'e, kendi taraftarlarının destek olması gerektiğini söyledi. 
     Fanatik futbol seyircisinin futboldaki bazı çirkinliklerini salona taşıdıklarını dile getiren Karakaş, şöyle konuştu 
     ''Beşiktaş Kulübü Başkanı Yıldırım Demirören, önemli bir kampanya başlattı. Kendi taraftarları başkanlarına destek vermeli. Dün akşam Beşiktaşlılar başkanımıza küfür etmeye başlayınca, Fenerbahçe taraftarları da misilleme yapmaya yeltendi ama Aziz Yıldırım'ın hemen tepkisiyle karşılaştılar. Fenerbahçe seyircisi başkanını seviyor, güveniyor ve onun söylediği şeyleri yapıyor. Beşiktaş taraftarları da başkanlarına güvenip, onun direktiflerini yerine getirmeli. Başkanlarının sözleri kendi camiaları tarafından dinlenmeli.'' Karakaş, Fenerbahçeli taraftarların dünkü maçta salonu doldurduklarını ifade ederek, ''İlk maçta Beşiktaşlı taraftarlara sınırlama getirmemiştik. Ancak Akatlar Spor Salonu'ndaki atmosferden sonra Beşiktaş'a FIBA kurallarına göre salonun yüzde 5'i oranında bilet verdik. Kıran kırana geçen müsabakada taraftarlarımız bizi yalnız bırakmadı. Hepsine teşekkür ediyorum'' dedi. 
     
</TEXT>
</DOC>
