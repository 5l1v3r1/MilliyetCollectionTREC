<DOC>
<DOCNO> 329806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her maç final' 
</HEADLINE>
<TEXT>


Fenerbahçe Teknik Direktörü Christoph Daum, "Kazanma isteğiyle oynayan takımımı kutluyorum. Bundan sonraki her karşılaşma zorlu geçecek" dedi 

YUSUF KOBAL 


Denizli'den puansız dönen lider Fenerbahçe'nin, Gaziantepspor karşısında aldığı kritik galibiyet Teknik Direktör Christoph Daum'u mutlu etti. Alman hoca maç sonrası, Sarı - Lacivertli takımın performansından memnun olduğunu söyledi. 
Heyecan dolu bir maç oynadıklarını kaydeden tecrübeli teknik adam, "1-0'dan sonra pozisyonları gole çevirebilseydik 2-0'ı erken bulup rahatlardık. Rüştü'nün mükemmel performansı maçın 1-0 devam etmesini sağladı. Ümit yapılması gerekeni yaptı ve attığı golle takımı öne geçirdi" dedi. 
Alman hoca şöyle devam etti "Kemal mutlu ve istekli oynadı, ancak eksikleri var. Kadıköy'deki son maçta kendi hatasına sinirlenen Deniz de hatasız oynayarak Fenerbahçe formasını hakkıyla taşıdığını gösterdi. Bundan sonra her maç zorlu geçecek. İstekli oynayan takımımı kutluyorum." 
Daum uzatmalarda oyuna aldığı Tuncay için ise "Bizimle birlikte çalışan 20 futbolcu var. Hepsi de moralli. Herkesi aynı anda oynatma şansımız yok" yorumunu yaptı. 

Sınıfı geçtiler 

Fenerbahçe yönetiminin hafta boyunca yaptığı sağduyu çağrısına olumlu yanıt veren Sarı - Lacivertli taraftarlar tam not aldı. Doksan dakika boyunca sadece takımlarına destek veren, rakipleriyle hiç uğraşmayan tribünler sınıfı geçtiler. 
Öte yandan Fenerbahçe taraftarı son günlerde Galatasaray, Beşiktaş ve Trabzonspor kulüplerinin kendilerine karşı cephe aldığını düşünüyor. "www.fenerbahce.com" adlı internet sitesinde düzenlenen ankette, "Fenerbahçe'ye karşı "kutsal" ittifakının tekrar kurulduğuna inanıyor musunuz " sorusuna katılan 11072 Sarı - Lacivertli taraftarın büyük bir bölümü 9246 "Evet" cevabını verirken, 1826 kişi de "Hayır" yanıtını işaretledi. 
Gaziantepspor Kulübü Başkanı Celal Doğan ise "Dört kulübün başkanı, herkese örnek olmaları gerekirken tartışıyorlar. Dünya üzerinde bizim başkanlarımız kadar konuşan başkan yoktur. Türk futbolunun çökmesinin tek nedeni tekelciliktir" diye konuştu. 

MAÇTAN NOTLAR 
PAF'lar yenişemedi 
Dereağzı Tesisleri'nde oynanan Fenerbahçe - Gaziantepspor PAF maçı golsüz berabere bitti. İki takım da vasat bir futbol ortaya koydu. 

Bayrak açtılar 
Fenerbahçeli taraftarlar karşılaşmadan önce maraton tribününde büyük bir Türk bayrağı açarak son dönemlerdeki modaya katılmış oldu. 

Rüştü'ye plaket 
Sarı - Lacivertli yönetim 100. kez milli olan kaleci Rüştü'ye karşılaşmadan önce bir onur plaketi verdi. 

Yakayı ele verdiler 
Emniyet güçleri karşılaşma öncesi stat dışında kuş uçurtmadı. Bilet satarken yakalanan iki karaborsacı hemen göz altına alındı. 

Real Madrid'in gözü Alex'te 

İspanyol ekibinin Brezilyalı çalıştırıcısı Luxemburgo transfer listesine eski öğrencisini de ekledi. Gazeteler, Alex'in sezon sonu ayrılacak olan Zidane'ın boşluğunu doldurabileceğini belirtti 

ALİCAN ESENCİ 

Fenerbahçe'nin Brezilyalı yıldızına Real Madrid talip oldu. Beyaz Şimşekler'in hocası Vanderlei Luxemburgo, gelecek sezon için eski öğrencisini transfer listesine ekledi. İspanya'nın yüksek tirajlı gazetelerinden Diario As'ın haberinde, Luxemburgo'nun sezon sonu için dört futbolcuyu transfer etmek istediği belirtildi. Tecrübeli çalıştırıcı, Interli Adriano, Barcelona'nın kaptanı Puyol ve Brezilyalı Maldonado'nun yanında Fenerbahçe'nin yıldızı Alex'i de kadrosuna katmak istiyor. 
Gazetede, Alex'in Real Madrid'de oynayabilecek kapasitede olduğu, Zidane'ın boşluğunu Brezilyalı yıldızın rahatlıkla doldurabileceği ifade edildi. Transferin önündeki en büyük engel olarak ise Alex'in yabancı statüsünde bulunması gösterildi. Milli futbolcunun bonservis bedelinin 10 milyon Euro olduğuna haberde yer verildi. 

Barış kulübede kaldı 

Denizlispor maçı sonrası Teknik Direktör Daum'a yönelttiği ağır eleştiriler nedeniyle krize yol açan ancak daha sonra hocasıyla barışan Pierre van Hooijdonk kulübeden yine kurtulamadı. Alman hoca, eksik oyuncuların fazlalığına rağmen Hollandalı yıldıza şans vermezken, cezası sona eren Tuncay'ı da yedek soyundurdu, maçın bitimine iki dakika kala sahaya sürdü. 

Bıçakcı geldi 

Şükrü Saracoğlu Stadı'na gitmediği için eleştirilen Futbol Federasyonu Başkanı Levent Bıçakçı, Gaziantepspor maçında tribündeki yerini aldı. Başkan Aziz Yıldırım ile birlikte karşılaşmayı izleyen Bıçakçı'ya Milli Takımlar Teknik Direktörü Ersun Yanal da eşlik etti. 


</TEXT>
</DOC>
