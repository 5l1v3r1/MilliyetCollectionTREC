<DOC>
<DOCNO> 345778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur20.html </URL>
<DATE> 2005/05/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Adana'da işkence yapılıp sokağa atılan çocuğun babası ortaya çıktı 
</HEADLINE>
<TEXT>

     Adana’da, çeşitli yerlerinden, dövülme sonucu ağır yaralanmış ve üzerinde sigara söndürülmüş halde parkta bulunan, beynindeki hasar nedeniyle kaldırıldığı hastanede yoğun bakım ünitesinde tedavi altına alınan 3 yaşındaki çocuğun, 45 gündür kayıp olduğu belirtildi. Oğlunu televizyonlardaki görüntüsünden tanıyarak Adana’ya gelen baba İsmail Yayılkan, hastanede oğlunu görünce adeta şok geçirdi. 
     Alınan bilgiye göre, Yeşilyuva Mahallesi’nde devriye gezen polis ekiplerinin, ağlama sesleri üzerine parkta çıplak vaziyette bulduğu çocuğun kimliği, babasının televizyonlarda yayınlanan haberler üzerine tanıyarak, Ankara’dan Adana’ya gelmesi üzerine belirlendi. 
     Adana Numune Hastanesi Beyin Cerrahisi Çocuk yoğun Bakım Ünitesi’nde tedavisi süren ve aldığı darbeler sonucu beyninde hasar meydana gelen, gözleri kapanan, vücudunda da morluklar ve sigara söndürüldüğüne dair izler bulunan oğlu M. B. Y’ı 3 gören baba İsmail Yayılkan 27 adeta şok geçirdi. 
     Ankara’da, Ertuğrul Gazi Mahallesi Erdem Serpmeler Sokak’ta, ikinci evliliğini yaptığı Behiye Yayılkan ile oturduğunu belirten İsmail Yayılkan, "M, bir süre öncesine kadar resmi nikahsız olarak yaşadığım eşim Hanım B’den oldu. Ondan ayrıldım ve resmi nikahla başka biriyle evlendim. Oğlumu da nüfus kaydıma geçirdim. Öz annesi de arada bir gelip görüyordu" dedi. 
     Oğlunun 45 gün önce öz annesi Hanım B’nin ziyaret ettiği gün kaybolduğunu belirten İsmail Yayılkan, şöyle konuştu 
     "Eşim, eve geldiğimde çocuğun annesi tarafından götürüldüğünü söyledi. Ben de, yiyecek bir şeyler almak için bakkala götürdüğünü sandım. Evimizin yakınındaki bakkala gittim ve bulamadım. Bunun üzerine annesi tarafından kaçırıldığını anlayarak Cumhuriyet Savcılığı’na suç duyurusunda bulundum. 
     Dün akşam televizyonda, bir çocuğun dövüldükten sonra parka terk edildiği haberini izlerken oğlumu tanıdım ve hemen kardeşimle birlikte Adana’ya geldim. Oğluma uzun süre işkence yapılmasına akıl erdiremedim. Bunu yapanlar insan olamaz." Ankara’da bir gazinoda garsonluk yaptığını belirten İsmail Yayılkan, polise, oğlunu kaçırdığını iddia ettiği annesinin yakalanabilmesi amacıyla fotoğrafını da verdi. 
     Saldırganlar tarafından tecavüz girişiminde bulunulduğu da tespit edilen çocuğun, şuurunun açık olmadığı ve tedavisinin sürdüğü bildirildi. 
     
</TEXT>
</DOC>
