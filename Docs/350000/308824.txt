<DOC>
<DOCNO> 308824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun20.html </URL>
<DATE> 2005/01/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
8 Kuzey Koreli, Japon okuluna sığındı 
</HEADLINE>
<TEXT>

     Kuzey Koreli olduklarını söyleyen 8 kişinin Pekin'deki bir Japon okuluna sığındıkları ve bu kişilerin daha sonra Japon Büyükelçiliği'ne götürüldükleri bildirildi. 
     İsmini açıklamak istemeyen bir elçilik yetkilisi gazetecilere, beşi kadın, biri erkek ve ikisi kız çocuğu olmak üzere 8 kişinin yerel saatle 04.00'te Japon okuluna gelerek, okuldaki görevliye üzerinde İngilizce olarak, ''Biz Kuzey Koreliyiz. Güney Kore'ye gitmek istiyoruz. Lütfen Japon Büyükelçiliği'ne telefon edin. Bana yardım edin'' yazılı bir not verdiklerini belirtti. Okul görevlisinin telefon etmesi üzerine büyükelçilikten Kuzey Korelileri almak üzere bir otobüs yollandı. 
     Böylece Japonya Büyükelçiliği'nde Güney Kore'ye gitmek için izin bekleyen Kuzey Korelilerin sayısı 24'e çıktı. 
     Çin'de Kuzey Korelilerin elçilik ve okul gibi yabancı kuruluşların binalarına girerek sığınma isteme girişimleri sıkça yaşanıyor. Çin, Kuzey Kore'den gelenlere mülteci statüsü vermiyor, ancak bir diplomatik temsilcilikten sığınma hakkı elde ederlerse Güney Kore'ye geçmelerine izin veriyor. 
     
</TEXT>
</DOC>
