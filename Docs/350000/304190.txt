<DOC>
<DOCNO> 304190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/ekonomi/aeko.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, 'gizli ortak'la televizyon kurma peşinde 
</HEADLINE>
<TEXT>


İmtiyaz sözleşmesine aykırılık gerekçesiyle 12 Haziran 2003'te ÇEAŞ ve Kepez Elektrik'e, ardından da 8.5 katrilyon liralık yolsuzluk nedeniyle İmar Bankası 13 Şubat 2004 ve 229 şirketine el konulan Uzanlar'ın, yeniden medyaya girmek için çaba harcadıkları belirlendi. Mahkeme kararı ile telefonları dinlenen Cem Uzan'ın, kırmızı bültenle aranan ve halen Ürdün'de olduğu tahmin edilen kardeşi Hakan Uzan'la görüşmelerinde, televizyon kurmak için ekipman, cihaz yatırımı yaptıkları, ayrıca, Türkiye'de bazı televizyon kanallarına 'gizli ortak' olmak için de görüşmeler yaptıkları ortaya çıktı. Telefon görüşmeleri, şirketlerde yönetici görünmediği için hukuki sorumluluklardan kurtulan Cem Uzan'ın, İstanbulspor'un içinin boşaltılması, ÇEAŞ'la ilgili davaya müdahil olmak ve grup adına yeni bir televizyon kanalı kurmak gibi, grubun bütün işlerini 'yönetici' olarak yürüttüğünü ortaya koyuyor. 

Nedim Şener 

'Beş megahertz yapalım yayın kuvvetli çıksın' 
CEM UZAN Alo... 
HAKAN UZAN Alo... 
C.U Duyuyorum. Bu şeyi söyledim sana 442 bin dolar demişsin. Ne ekipmanı almayı düşünüyorsun 
H.U 130 bin dolar uplink. 
C.U Tamam. 
H.U Yazmıştım onu sana. 250 bin dolar yayın için gereken şey. Ama onu yazmıştım. O pahalı olur, daha ucuzunu bulmaya çalışıyoruz diye. Ben bunu sana iki gün sonra yazmıştım. 
C.U Tabii, tabii. 
H.U Uplink'in en ucuzu 130 bin, uyduda zaten hat bir megahertz için 125 bin diye. 250 bin dolarlık lay-out yerine bu Sony'nin ki çünkü... 
C.U Medya server mı diyorsun 
H.U Evet. Onun daha ucuzunu başka marka bulursak onu araştırıyoruz da. 
C.U Second - hand ikinci el bak. 
H.U Ona da bakıyoruz. Tabii çok yeni olduğu için bu serverlar second - hand yok. Ama daha ucuzunu bulmaya çalışıyorum. Üç şey lazım ağabey, uydunun transponder'ı, uplink ve medya server. 
C.U Uyduya 375 bin dolar demişsin, onu 4 megahertz yerine 5 megahertz yapalım. Yayın kuvvetli çıksın. 
H.U Tamam. O para olduğu için ben 3 megahertz hesaplamıştım ama. 
C.U 4 megahertz çıkmak lazım ki yani şey olsun. Bunu bir yandan da planlamak lazım. Ama kararını hemen vermemek lazım. 10 - 15 gün düşünmek lazım. Şimdiki kablo TV'ler filan var. Best TV satılıyor kiralamak istiyor falanlar falanlar. Olaya konsantre olmak istiyorum. 

'Ufuk parasızlıktan kıvranıyor. Kanal Türk çarşamba arayacak' 
H.U Tabii tabii ağabeyciğim. Sen bana hemen öğren dedin ben hemen öğrendim, gönderdim. 
C.U Benim birinci önceliğim şu aşamada şu web site'ı bitirip şey yapmak. Şimdi en önemli şey web site'nin açılması. 
H.U Ama bu televizyonu yaparsak, bunun senin ilk seçim konuşman gibi bir konuşma yaparsan bir ton kişi seyreder seni. 
C.U Burada bütün mesele kabloya sokabilsem. 
H.U Seyreden kişi sayısı 100 misli artar. 
C.U Ya da birinden dandik bir ulusal lisans alsam. 
H.U Abi çok manyak para isterler. 
C.U Yok yahu, sen ben gidersek istiyorlar da. 140 bin doları çıkaramadık daha. Şimdi 23'ündeki toplantıyı görüp stratejiyi belirlemek gerek. Önce şu web site'ı çalıştıralım. Çalıştırdıktan sonra döneyim şeye, televizyon işine bakayım. Ufuk parasızlıktan kıvranıyor. Belki Ufuk'a -buna 800 bin vereceğimize- sen birini göndereceksin bir yabancıyı, yatırımcı olarak gelsin diyecek. Sen ben yokuz ha. Hiç kimsenin bilmediği birisi gidecek. 
H.U İlk yayından sonra anlaşacak ağabey. 
C.U Sözleşmede belli hakları alacak parayı verirken. 
H.U Hıı 
C.U Herif Kanal Türk'ü kurmuş oraya, iyi tamam da baba, frekansın yok bir b... yok, g.... girsin Kanal Türk senin. Bilmem kaç milyon şey yaptım diyor. Hadi canım ordan, bir hafta oldu çarşamba arayacaktı beni aramadı. Hele ben bunun üzerine web site'ı açınca ne diyecek millet, haa Cem Uzan medyaya geri geliyor. Şimdi telefonda söyleyemeyeceğim şeyleri bunların içerde ettikleri pislikleri dokümante eden şeyler var. 

ABD elçisinden randevu istemiş C.U Star'da çalışan bir kız var Zeynep Gürcanlı. Diplomasi muhabiri. Bu büyükelçilikteki iki numaralı kişiyle çok yakın. Onun üzerinden Edelman'la randevu alacaktı. 
H.U Hıı hı. 
C.U Şimdi haber almış, kontakt ona söylemiş, Edelman Washington'dan onay bekliyor demiş, 'Cem Uzan'la görüşebilir miyim görüşemez miyim' diye. 
H.U Bunu neden söyledin sen 
C.U Bunu enformasyon olarak söyledim. 

Cem Uzan'ın İstanbulspor talimatı Borçlu gösterip içini boşaltın Uzanlar'ın, içini boşaltmak için İstanbulspor AŞ'yi, KKTC'de, halen el konmamış olan 'İmar Off - Shore'a borçlu' gösterdikleri ortaya çıktı. Cem Uzan'ın, akrabası ve Uzan Grubu'nda bir dönem üst düzey yöneticilik yapan Müştak Ayvaz'la yaptığı telefon konuşmalarında İstanbulspor'la ilgili operasyon adım adım anlatılıyor. 
Kulübün tüm oyuncularının satılarak içinin boşaltılması talimatını veren Cem Uzan'ın bu isteği üzerine İstanbulspor, KKTC'de bulunan İmar Off - Shore'a 5 trilyon lira borçlu gösteriliyor. Aslında olmayan bu düzmece borç karşılığında da kulübün bütün oyuncuları İmar Off - Shore'a veriliyor. Operasyon talimatını veren Cem Uzan, "Bütün sporcuları satalım, onlar da kalede Aykut, orta sahada Adnan, sağ açık Ahmet Ertürk, sol açık Abdüllatif Şener olarak oynasınlar" diyor. 
Cem Uzan'la, aralık ayındaki operasyonda gözaltına alındıktan sonra çete üyeliği iddiasıyla tutuklanan Müştak Ayvaz arasında, 22 Haziran 2004 ve izleyen günlerde geçen telefon konuşmaları şöyle 

'Sağ açıkta Ertürk, solda Şener oynasın' 
CEM UZAN Alo. 
MÜŞTAK AYVAZ Efendim 
C.U Hangi futbolcuların bonservisini şirket ödedi 
M.A Yaklaşık 15 - 16 tane. 
C.U Bunların hepsini borçlara karşılık off - shore'a satmış olalım. 
C.U Tamam abi. Okey onu ben de düşünmüştüm, şimdi yaparız. 
C.U Tamam mı 
M.A Bu da gider güzel. 
C.U Bir tane futbolcu kalmasın. 
M.A Tamam okey abi. 
C.U Anladın mı demek istediğimi 
M.A Anladım anladım benim aklıma böyle bir şey geldi ama... 
C.U Ben dün talimat vermiştim yapmışlardır herhalde. 
M.A Tamam okeydir. 
C.U Tamam mı Liste çıkarttın mı 
M.A Var, var liste var. 
C.U Bu satışlar var ya, bunlar Adnan'ın başkanlığı döneminde olsun. 
M.A Anladım. 
C.U Şimdi bu off - shore borçtan dolayı futbolcular satılmış olduğundan, olayı bir de şey olarak ödenmişti borca karşılık. 
M.A Ha ha... 
C.U Kalede Aykut, orta sahada Adnan, sağ açık Ahmet Ertürk, sol açık Abdüllatif Şener olarak oynayacaklarmış bundan sonra... 

Uzan'ın başı tarihi eserlerle dertte ÖMER ERBİL İstanbul 
Cem Uzan'ın ev ve ofislerinde bulunan 219 eserin, tarihi eser niteliği taşıdığı ortaya çıktı. 
Tasarruf Mevduatı Sigorta Fonu TMSF da, belgesi olmadan bu eserleri bulunduran Uzan hakkında Cumhuriyet Savcılığı'na suç duyurusunda bulunmaya hazırlanıyor. Bu suçun cezası 3 aydan 1 yıla kadar ağır hapis. İstanbul Arkeoloji Müzesi'nin raporuna göre, 5. yüzyıl, Roma, Bizans, Selçuklu, Osmanlı dönemlerine ait arkeolojik eser niteliğinde tam 219 eserin olduğuna karar verildi. Eserler arasında çeşitli dönemlere ait 60 kemer tokası, 21 tessera, 32 bronz sarkaç ve yine değişik bronz, taş, toprak, cam eserler, ok uçları, kandil ve gözyaşı şişeleri bulunuyor. 


</TEXT>
</DOC>
