<DOC>
<DOCNO> 305732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun34.html </URL>
<DATE> 2005/01/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan'ın Rusya ziyareti Azerbaycan basınında 
</HEADLINE>
<TEXT>

     Başbakan Recep Tayyip Erdoğan'ın Rusya ziyareti, Azerbaycan basını tarafından da yakından izlendi. 
     Kısa bir aradan sonra yeniden yayımlanan Yeni Müsavat gazetesi, Erdoğan'ın Rusya Devlet Başkanı Vladimir Putin ile görüşmesine ilişkin haberinde, ''Putin-Erdoğan görüşmesinde Karabağ konusu müzakere edilmedi'' başlığını kullandı. 
     Haberde, Yukarı Karabağ konusunda, Putin'in ''Yukarı Karabağ konusunun ayrı bir konu olarak görüşülmediğini'', Erdoğan'ın ise ''Rusya'nın bu sorunun çözümü amacıyla önemli adımlar attığı kanaatinde olduklarını'' söyledikleri kaydedildi. 
     Yeni Müsavat, Putin'in Türkiye'nin Kıbrıs konusundaki tutumuna destek verdiğini de kaydetti. 
     Ayna gazetesi, Erdoğan'ın ziyaretinin Moskova tarafından ''açık pratik istikamet'' olarak değerlendirildiğini belirtti. Ziyaretin Türkiye ve Rusya'nın yanı sıra Azerbaycan için de çok önemli olduğunu kaydeden gazete, Ermenistan'ın Ankara-Moskova ilişkilerini bozma girişimlerinin boşa çıktığını yazdı. 
     Kars-Ahalkeleki demiryoluyla ilgili gelişmelerin de bu ziyaretle bağlantılı olduğu ifade edilen haberde, sözkonusu demiryolu hattının gerçekleşmesiyle Türkiye-Rusya arasındaki 25 milyar dolara kadar çıkabilecek ticaret hacmi çerçevesinde iki ülke arasındaki yüklerin Azerbaycan'dan geçebileceğine işaret edildi. 
     Ziyaretle ilgili haberinde, ''Putin'den Kuzey Kıbrıs'a destek'' başlığını kullanan Ekspress gazetesi ise Putin'in ''Annan Planı'nı destekledikleri, Kuzey Kıbrıs'ın tecrit edilmesinin adaletli olmadığı ve bu hassas konuda dikkatli hareket etmek gerektiği'' yönündeki ifadelerine yer verdi. 
     Haberde, Türkiye ve Rusya'nın büyük çaplı enerji projelerini gerçekleştirme konusunda anlaşmaya vardıkları da kaydedildi. 
     
</TEXT>
</DOC>
