<DOC>
<DOCNO> 328397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo30.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ELAZIĞSPOR 

Sivasspor'a bileniyorlar 
İkinci Lig A Kategorisi'nde zirve mücadelesi veren Elazığspor hafta sonu sahasında lider Sivasspor'la oynayacağı kritik maçın hazırlıklarına devam ediyor. Teknik Direktör Mustafa Aksu, Süper Lig şansını kaçırmamak için maça mutlak 3 puan parolasıyla çıkacaklarını açıkladı. Erciyes maçında galibiyeti son dakikada kaçırdıklarını hatırlatan Aksu, Sivas'ı yenerek bu kaybı telafi edeceklerini dile getirdi. 

GAZİANTEP B.BELEDİYE 

Koşar adım şampiyonluğa 
İkinci Lig B Kategorisi C Grubu'nun lideri Gaziantep Büyükşehir Belediye'de şampiyonluk şarkıları söyleniyor. Aksarayspor sınavı hazırlıklarına başlayan Gaziantep ekibinin hocası Ali Güneş, takipçileri Siirt'le aralarındaki puan farkını dörde çıkardıklarını hatırlatarak iddialı açıklamalar yaptı. Güneş, "Şampiyonluk hedefimize emin adımlarla ilerliyoruz. Kalan 8 maçı da kazanarak bunu gerçekleştireceğimize inanıyorum" dedi. 

SİİRTSPOR 

Artık her maç final 
Tarsus İdmanyurdu ile deplasmanda berabere kalarak lider Gaziantep Büyükşehir Belediye'nin dört puan gerisine düşen Siirtspor'da hayal kırıklığı yaşanıyor. Siirt ekibi yöneticileri bundan sonraki maçların final havasında geçeceğini belirtti. İdareciler, "Tarsus maçında baskılı futbolumuza rağmen gol atamadık. Önümüzdeki 8 maçı da kazanarak, liderin puan kaybetmesini bekleyeceğiz. Sonuna kadar yarışın içinde olacağız" diye konuştu. 

ADIYAMANSPOR 

Yeni hedef Osmaniyespor 
Ligdeki son dört maçından galibiyetle ayrılarak 3 puan serisine devam eden Adıyamanspor'da gözler hafta sonu oynanacak Osmaniyespor sınavına çevrildi. Başkan Nöyfel Bozdoğan alt sıralarda bulunan rakiplere karşı üst üste kritik galibiyetler alarak şampiyonluk hesapları yapmaya başladıklarını söyledi. Bozdoğan, "Bu inanç ve motivasyonla gidersek ligi mutlu sonla bitireceğimize inanıyorum" dedi. 

ŞANLIURFA BELEDİYE 

İkinci mavi bayrak sevinci 
İkinci Lig B Kategorisi C Grubu'nun güçlü ekiplerinden Şanlıurfa Belediye'de Futbol Federasyonu'nun fair-play'e uygun davranışlar nedeniyle bu sezon ikinci kez verdiği "mavi bayrak" sevinci yaşanıyor.İkinci yarının ilk 5 maçlık süreci için mavi bayrakla ödüllendirilen Şanlıurfa ekibine ayrıca 10 milyar lira verildi. İkinci Başkan Mustafa Dinç, "Bu ödül bizi mutlu etti. Ligin sonuna kadar aynı çizgide devam edeceğiz diye konuştu. 

YEMEK İDDİASI 

Hakemler PFDK'da 
Futbol Federasyonu Hukuk Kurulu, Kayseri Erciyesspor - Elazığspor maçının hakemi Yılnur Önen ve yardımcılarını, Profesyonel Futbol Disiplin Kurulu'na PFDK sevk etti. Önen ve arkadaşlarının, maç sonrasında Elazığsporlu yöneticilerle yemek yediği iddia edilmişti. 

DENİZLİSPOR 

Yönetimde görev bölümü 
Denizlispor'un yeni seçilen yönetim kurulu görev bölümü yaptı. Zafer Katrancı başkanlığındaki yönetimde, Hüseyin Ateş ve Sedat Semerci başkan yardımcısı, Mehmet Özsoy, Yurdal Dumar, Hasan Kıbrıslıoğlu, Salih Demirkan ile Turgut Dalaman asbaşkan oldu. Milletvekili Mehmet Yüksektepe ve Dr. Necdet Durmuş üyeliğe seçildi. 

ANADOLU ÜSKÜDAR 

Orduspor maçı A.Sami Yen'de 
Orduspor başvurdu, Anadolu Üsküdar ile oynayacakları maçın sahasını Ali Sami Yen Stadı'na aldırdı. Başkan Şükrü Bodur, Galatasaray'ın da onayını aldıklarını söyleyerek, "İstanbul'daki binlerce taraftarın maçı rahat bir ortam içinde izlemeleri için böyle bir girişimde bulunduk" dedi. 

MASÖRÜN VEFATI 

Diyarbakır'da matem var 
Beşiktaş maçı hazırlıklarını sürdüren Diyarbakırspor'a gelen bir haber herkesi üzdü. Kulübün 20 yıllık malzemecisi Serhan Taşer'in ani vefatı tüm moralleri bozdu. Taşer'in cenazesine bütün futbolcular katılırken, yönetim kurulu da Beşiktaş maçı başlangıcında saygı duruşunda bulunmak ve siyah bant takmak için Futbol Federasyonu'na başvurdu. 

ELAZIĞSPOR 

Ağır fatura 
PFDK, Türk Telekom maçında meydana gelen olaylar nedeniyle Elazığspor'un sahasını bir maç kapattı. Elazığspor Başkanı Mustafa Yıldız'a "hakeme yönelik sportmenliğe aykırı eylemleri" nedeniyle 4 ay hak mahrumiyeti veren kurul ayrıca Bordo - Beyazlı kulübe 7 bin 500 YTL para cezası kesti. 

MUAY THAİ 

Şampiyonlardan Atalay'a ziyaret 
Tayland'ta gerçekleştirilen Dünya şampiyonasında 15 madalya kazanan Muay Thai Milli Takımı'nı dün makamında kabul eden Mehmet Atalay, "laf değil icraat istiyorum" dedi. Genel Müdür Vekili Atalay, bayanların başarılarıyla erkeklerin önüne geçtiğini belirterek, "Ülkesinin başarısı için ter döken herkese saygımız var. Bu ülkeye icraatla sahip çıkmak lazım" ifadesini kullandı. 

HALTER 

Taner Sağır'dan iddialı sözler 
Fevzi KIZILKOYUN DHA 

Atina Olimpiyat Oyunları'nda şampiyon olarak Türkiye'nin oyunlarda altın madalya kazanan en genç sporcusu olan Taner Sağır, hedefini açıkladı. Efsane isimler Halil Mutlu ile Naim Süleymanoğlu'nun başarılarını geçmek istediğini itiraf eden Sağır, "Önümde Halil Mutlu ve Naim Süleymanoğlu gibi 2 mükemmel örnek var. Daha çok gencim. Başarılarımla onları yakalayıp, geçmek istiyorum" dedi. 

MASA TENİSİ 

Milliler affetmedi 
Danimarka'da devam eden Avrupa Masa Tenisi Şampiyonası'nda madalya şansı kalmayan Bayan ve Erkek Milli Takımlarımız, dün oynadıkları karşılaşmalardan galibiyetle ayrıldı. Bayan takımı, Estonya'yı 3-2, Bosna - Hersek'i 3-1 mağlup ederken, erkekler ise İrlanda'yı 3-2, Litvanya'yı 3-0 yenmeyi başardı. 

ATICILIK 

Skeette kupalar sahiplerini buldu 
İstinye Atış Poligonu'nda yapılan Federasyon Kupası Skeet Yarışması'nda şampiyonlar belli oldu. Ferdi müsabakalarda ilk sırayı alan isimler şöyle Büyük erkeklerde Yusuf Karamuk, gençlerde Ali Zorba, büyük bayanlarda Duygu Mut, gençlerde Merve Taşdöndüren. Dereceye girenlere kupalarını Türkiye Atıcılık ve Avcılık Federasyonu Başkanı Latif Aral Aliş verdi. 


</TEXT>
</DOC>
