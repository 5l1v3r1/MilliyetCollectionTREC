<DOC>
<DOCNO> 341545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy11.html </URL>
<DATE> 2005/05/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak Başbakanı Caferi'nin Ankara'ya gelmesi bekleniyor 
</HEADLINE>
<TEXT>

     Irak Başbakanı İbrahim Caferi’nin Ankara’yı ziyaret etmesinin gündemde olduğu öğrenildi. 
     Edinilen bilgiye göre, önümüzdeki dönemde Ankara’da temaslarda bulunması planlanan Caferi’nin programı üzerindeki çalışmalar sürüyor. 
     Bu çerçevede Ankara ve Bağdat’ın programlarının uyuşması durumunda Caferi’nin 19-20 Mayıs’ta Türkiye’ye gelebileceği belirtildi. 
     Caferi’nin Ankara’da Cumhurbaşkanı Ahmet Necdet Sezer, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile bir araya gelmesi öngörülüyor. 
     Irak Başbakanı Caferi’nin talebi üzerine yapılacak ziyarette, Irak’taki yeni süreç ve son gelişmeler, Kerkük, güvenlik dahil ikili ilişkilerin çeşitli yönlerinin ele alınması bekleniyor. 
     Caferi, nisan ayında İstanbul’da yapılan Irak’a komşu ülkeler toplantısına katılmak istemiş, ancak hükümet kurma sürecindeki yoğunluk nedeniyle Türkiye’ye gelememişti. 
     Mazeretini Erdoğan’ı arayarak bildiren Caferi, en kısa sürede Türkiye’ye geleceğini kaydetmişti. 
     
</TEXT>
</DOC>
