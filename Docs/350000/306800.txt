<DOC>
<DOCNO> 306800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur13.html </URL>
<DATE> 2005/01/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'a giden şoförden 45 gündür haber yok... 
</HEADLINE>
<TEXT>

     Şanlıurfa'nın Viranşehir İlçesi'nden, Irak'a, likit petrol gazı LPG taşıyan tanker şoförü Eyyüp Derintaş'tan 45 gündür haber alınamıyor. 
     Yaklaşık 8 yıldır tanker şoförlüğü yapan ve Irak'a üçüncü seferinden sonra bir daha kendisinden haber alınamayan Derintaş'ı bulmak için bu ülkeye giden 3 kuzeniyle de 1 aydır irtibat sağlanamıyor. 
     Eyyüp Derintaş'ın kardeşi Lokman Derintaş, AA muhabirine, bütün aramalarına rağmen ağabeyine ulaşamadıklarını ve yaşamından endişe etmeye başladıklarını söyledi. 
     Ağabeyinin yaklaşık 20 milyar lira dolayında borcu bulunduğunu ve bu borcu ödeyebilmek için Irak'a gitmeyi kabul ettiğini ifade eden Derintaş, kendilerinin karşı çıkmalarına rağmen Eyyüp Derintaş'ın gitmeye mecbur kaldığını anlattı. Derintaş, ''Ağabeyimin ölü ya da sağ bulunması için yetkililerden yardım istiyoruz'' dedi. 
     Eyyüp Derintaş'ın eşi Sıdıka Derintaş da 6 çocuğuyla ortada kaldığını belirterek, tek isteğinin, bir an önce eşine kavuşmak olduğunu kaydetti. 
     Tanker şoförünün 9 yaşındaki kızı Tansu da karnesini aldığını ve bütün derslerinin ''pekiyi'' olduğunu belirterek, ''Babama karnemi göstermek istiyordum ama görüşemiyoruz. Ona ne oldu bilmiyorum. Çok özledim. Artık onu görmek istiyorum'' dedi. 
     
</TEXT>
</DOC>
