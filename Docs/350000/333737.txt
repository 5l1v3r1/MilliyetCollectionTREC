<DOC>
<DOCNO> 333737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo14.html </URL>
<DATE> 2005/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bild Türk işadamı Borussia Dortmund'u kurtarmayı planlıyor 
</HEADLINE>
<TEXT>

     Alman Bild gazetesi, Türk işadamı Saadettin Saran'ın 50 milyon avroluk hisse alarak iflasın eşiğinde bulunan 1. lig Bundesliga takımlarından BVB Borussia Dortmund'u kurtarmayı planladığını yazdı. 
     Gazetede ''Türk işadamı Saran büyük oynuyor - BVB için 50 milyon'' başlığıyla verilen haberde, Saran'ın, 90 milyon avro borcu olan BVB Borussia Dortmund'u kurtarmak için 50 milyon avro vermeye hazır olduğu bildirildi. 
     Saran'ın şimdiden kulübün önemli hissedarları arasına girdiği belirtilen haberde, kulüp yöneticilerinin Saran Grubu'yla Çek Cumhuriyeti'nin başkenti Prag'da bu konuda ön görüşmeler yaptıkları ifade edildi. 
     Borussia Dortmund Genel Müdürü Hans Joachim Watzke, Saran'ın kulübe olan ilgisiyle ilgili bir soruya karşılık, ''Bu haberi yalanlayamam. Prag'da görüştük. Böyle bir teklif almamız, BVB'ye tekrar güven duyulduğunun işaretidir'' dedi. 
     Saran'la hafta başında Prag'da görüştüklerini belirten Watzke, ''Buluşmamızın amacı bir öngörüşmeydi. Şimdi uzmanlara danışarak böyle bir yatırımın mümkün olup olmadığını belirleyeceğiz'' diye konuştu. 
     Saran da bu konuda yaptığı açıklamada, ''BVB'de işlerin yoluna girmiş olduğunu görmek bizi sevindiriyor. Biz BVB'nin yeniden lider takımlardan biri olmasını istiyoruz'' dedi. 
     Saran'ın 50 milyon avroluk yatırımı Amerikalı ortaklarıyla birlikte yapmak istediği, BVB yöneticilerinin ise bu teklif karşısında henüz çok ihtiyatlı davrandıkları bildirildi. 
     Ekonomik ve sportif açıdan bu sezon zor günler yaşayan BVB Borussia Dortmund, son 3 haftada aldığı galibiyetlerle taraftarların yüzünü yeniden güldürmeye başladı. 

     
</TEXT>
</DOC>
