<DOC>
<DOCNO> 306549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur26.html </URL>
<DATE> 2005/01/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta kaçırılan Türk'ün eşi Şirket güvence vermişti 
</HEADLINE>
<TEXT>

     Irak'ta bir inşaat firmasında vinç operatörü olarak çalışan ve Bağdat'ta kaldığı otele düzenlenen baskında kaçırılan Abdülkadir Tanrıkulu'nun eşi ve yakınları, endişe içinde gelişmeleri takip etmeye çalıştıklarını belirttiler. 
     Trabzon'da yaşayan eşi Emine Tanrıkulu, AA muhabirine yaptığı açıklamada, Bağdat'ta kaldığı otelden kaçırılan eşinin işi dolayısıyla 7 yıl önce Trabzon'a taşındıklarını, 6 ay önce de çalıştığı inşaat şirketinden emekli olduğunu ve 3 ay önce Irak'a gittiğini anlattı. 
     Olayı öğrenince adeta şok geçirdiklerini ifade eden Emine Tanrıkulu, şunları söyledi 
     ''Eşimin hayatından endişeliyiz. Daha önce de Musul yakınlarında saldırıya uğramışlardı. Bulundukları otomobile silahlarla ateş edilmişti. O dönemde kısa süreli dönmüştü. Ancak şirket güvence vererek çalışmasında ısrar etti ve yeniden çağırdı. Kaçırıldıktan sonra bilgi veren şirket yetkilileri, fidye istediklerini ve serbest bırakılmasını sağlamak amacıyla gerekli girişimlerde bulunduklarını söylediler. 
     2'si kız 5 çocuğumuz var. Olay nedeniyle çocuklarımın psikolojisi bozuldu, ne yapacağımızı şaşırmış durumdayız.'' 
     Emekli olduktan sonra çocuklarının geleceği ve eğitim ihtiyaçlarını karşılayabilmek için eşinin çalışmayı sürdürmeye karar verdiğini ifade eden Emine Tanrıkulu, ''Eşimle aynı köydeniz. Ceyhan'a dönmeyi düşünüyorduk. Bu nedenle 3 ay önce de ev alabilmek için para kazanmak amacıyla Irak'a gitti'' dedi. 
     
     CEYHAN'DAKİ AĞABEYİ 
     Ceyhan'ın Şahinözbilen Mahallesi'nde yaşayan Tahir Tanrıkulu da ''Kardeşimin hayatından endişe duyuyoruz. Hükümetin, kaçırılan kardeşime sahip çıkmasını, bir an önce serbest bırakılmasının sağlanmasını istiyoruz. Gelişmeleri takip etmeye, bizimle ilgilenecek birilerine ulaşmaya çalışıyoruz.'' Kardeşinin, Trabzon'dan ailesinin yanına dönerek Ceyhan'a yerleşmeyi düşündüğünü, ifade eden Tahir Tanrıkulu, şöyle devam etti 
     ''Irak'a gittikten sonra beni de yanına aldı. 40 gün ben de aynı firmada kepçe operatörü olarak çalıştım. Ancak durumun iyi olmadığını görünce döndüm. Ona da gitme dedim ama dinletemedim. Ceyhan'da ev alabilmek için gitti.'' 
     
</TEXT>
</DOC>
