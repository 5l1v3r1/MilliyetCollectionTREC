<DOC>
<DOCNO> 316213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur49.html </URL>
<DATE> 2005/02/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sinan Engin Milli formayı giydim, bunları haketmedim 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın yurtdışına kaçışına ilişkin yargılanmalarına başlanan sanıklardan Beşiktaş Futbol Takımı eski menajeri Sinan Engin, Çakıcı'yı çocukluğundan beri tanıdığını belirterek, ''Bu ülkenin milli formasını giymiş bir insanım. Bunların hiçbirisini hak etmedim'' dedi. 
     İstanbul 9. Ağır Ceza Mahkemesi'ndeki duruşmada kimlik tespiti yapılırken ''işsiz'' olduğunu söyleyen Engin, üzerine atılı ''sahte özel evrak tanzim etmek'' ve ''çıkar amaçlı suç örgütünü yardım ve yataklık etmek'' suçlamalarını kabul etmedi. 
     Beşiktaş Jimnastik Kulübü'nün yan kuruluşu olan ''Travel'' şirketine sürekli pasaportlar gittiğini ifade eden Engin, bir maç için İngiltere'ye gidecek taraftarların pasaportlarının da vize alınması için buraya gönderildiğini söyledi. 
     Pasaportlardaki imzanın eski Beşiktaş Jimnastik Kulübü Başkanı Serdar Bilgili'nin elektronik imzası olduğunu bildiren Engin, imzanın sahte olmadığını öne sürdü. 
     Böyle bir suç oluşumunun içine girmesinin söz konusu olmadığını savunan Engin, savunmasını şöyle sürdürdü 
     ''Alaattin Çakıcı'yı çocukluğumdan beri tanırım. Onun konumu ayrı, benim konumum ayrıdır. Ben futbol adamıyım. Alaattin Çakıcı beni kardeş gibi sever. Çakıcı ile Türkiye'den ayrılmadan tahminen 1.5 ay önce görüşmüştük. Benim böyle bir şeye girmem için son derece deli olmam lazım. Mesleğimin en üst konumundaydım. Şimdi bunların hepsini kaybetmiş durumdayım.'' Söz konusu pasaportlarda bir anormallik olması durumunda Travel Grubu'ndaki arkadaşlarının bunları konsolosluğa göndermeyeceğini belirten Engin, pasaportlardaki resmin değiştirilmesini ise bilmesinin mümkün olmadığını söyledi. 
     Hayatı boyunca bir suç konusu içerisine girmediğini savunan Engin, ''Beşiktaş'ın kongresi vardı. Beşiktaş camiasında önümü kesmek isteyen insanlar, bu işi büyüttüler. Günlerce konu medyada yazıldı. Bu ülkenin milli formasını giymiş bir insanım. Bunların hiçbirisini hak etmedim'' dedi. 
     
     DİĞER SANIKLARIN SAVUNMALARI 
     Tutuklu sanık Ali Yüce de, Alaattin Çakıcı'yı medyadan herkes kadar tanıdığını belirterek, üzerine atılı suçlamaları reddetti. 
     Yüksek tansiyon nedeniyle rahatsızlandığı için gözaltında ifade vermediğini öne süren Yüce, sadece polisin hazırladığı ifadenin altına imza attığını bildirdi. 
     Çocukluk arkadaşı Aydın Göçer'in aracılığıyla kendisini arayan Adem Çakıcı'nın bir pasaporttaki fotoğrafın değiştirilmesini istediğini söyleyen Yüce, bu durumu İranlı ''Pervez'' adlı kişiye aktardığını ve pasaporttaki düzenlemeyi bu kişinin yaptığını öne sürdü. 
     Evinde yakalanan nüfus cüzdanı ve pasaportların sahte olmadığını savunan Yüce, basına yansıyan telefon görüşmelerinde ''hasta'' olarak nitelendirilen kişinin de o dönemde trafik kazası geçiren Adnan Çiçek olduğunu belirtti. 
     Sanık Nizamettin Özoğul'un hakkındaki suçlamayı reddetmesi üzerine, heyet tarafından savcılıkta verdiği ifadesi hatırlatıldı. 
     Özoğul'un söz konusu ifadesinde, sanıklardan Hakkı Süha Şen'in şoförü olduğunu, Alaattin Çakıcı'nın Yargıtay'daki dosyasının İstanbul'daki mahkemeye ne zaman döneceğinin öğrenilmesi için patronundan yardım istediğini bildiğini söylediği anlaşıldı. 
     Aynı ifadede, o dönemdeki Yargıtay Başkanı'nın Bodrum'da aldığı evin tamiratını Hakkı Süha Şen'in yaptığını belirten Özoğul'un, Şen'in bunun karşılığında da bankadan, bazen de elden para aldığını bildiğini söylediği belirtildi. 
     Özoğul'un bu ifadede, ''Komutan'' diye hitap edilen Kaşif Kozinoğlu'nun o dönemdeki Yargıtay Başkanı'na, Çakıcı'nın dosyasıyla ilgili durumu ilettiğini söylediği, Kozinoğlu'nun yurtdışında Dursun Karataş ile ilgili çalışmalar yapan Çakıcı'dan faydalanmak istediğini öğrendiğini anlattığı ifade edildi. 
     Alaattin Çakıcı'nın kardeşi olan sanık Gençağa Çakıcı da, hiçbir olaya karışmadığını, evinde yakalanan silahların hepsinin ruhsatlı olduğunu söyledi. 
     Sanık Velit Yavuz Günerkan da, hakkındaki suçlamayı reddettiğini bildirdi. 
     
     AVUKAT TALEPLERİ 
     Duruşmada dosyaya gelen yazıları okuyan mahkeme heyeti başkanı, Kaşif Kozinoğlu'nun avukatlarının, müvekkil hakkındaki yargılamanın durdurulması, Sinan Engin'in avukatlarının soruşturmanın genişletilmesi, Erol Evcil'in avukatının da müvekkilinin ifadesinin talimatla alınması taleplerinde bulunduklarını bildirdi. 
     Duruşmada söz verilen tutuklu sanık Ali Yüce'nin avukatı Berrin Ayrancıoğlu da, üzerine atılı suçun unsurlarının oluşmadığını, ancak 5 aydır tutuklu bulunduğunu belirttiği müvekkilinin tahliye edilmesini istedi. 
     Yargılamanın durdurulması yönündeki talebini tekrarlayan Kozinoğlu'nun avukatı Zişan Kasar da, MİT mensubu olan Kozinoğlu'nun hazırlık soruşturmasında bağlı bulunduğu teşkilat tarafından görevlendirildiğini, ilişkileri de görev nedeniyle kurduğunu öne sürdü. 
     2937 sayılı MİT Kanunu'nun 26. maddesine göre görev ifası sırasında işlendiği iddia edilen suçlarla ilgili yargılama için Başbakan'ın izninin gerektiğini söyleyen Kasar, bu nedenle müvekkil yönünden yargılamanın durmasını istediklerini bildirdi. 
     Sinan Engin'in avukatı Altın Mimir de, soruşturmanın genişletilmesi yönündeki taleplerini tekrarlayarak, Kerem Eymür'ü tanık olarak dinletmek istediklerini kaydetti. 
     Taleplere ilişkin görüşü sorulan Cumhuriyet Savcısı ise Kozinoğlu hakkındaki yargılamanın durdurulması ile Ali Yüce'nin tahliye edilmesi taleplerinin reddine karar verilmesini istedi. 
     
     TAHLİYE KARARI 
     Tutuklu kaldığı süre dikkate alınarak Ali Yüce'nin tahliyesini kararlaştıran mahkeme heyeti, Kaşif Kozinoğlu'nun yargılamanın durdurulması ve Sinan Engin'in de soruşturmanın genişletilmesi taleplerini reddetti. 
     Başka illerde bulunan sanıkların ifadelerinin alınması için ilgili yerlere talimat yazılmasını kararlaştıran mahkeme heyeti, Kerem Eymür'ün de savunma tanığı olarak dinlenmesini uygun bularak, duruşmayı erteledi. 
     Adliye çıkışında basın mensuplarının sorularını cevaplandıran Sinan Engin, ''Bütün mahkemelere geleceğim. Benim ne imzam ne imza verme yetkim var. Alınan pasaportlar, normal şahısların pasaportlarıydı. Maalesef böyle yazıldı, çizildi. Mahkemede ne söylediysem hepsini alın yazın. Hepsi geçerlidir'' dedi. 
     Engin, ''Komplo mu var '' şeklindeki soruya da, ''Komplo var değil, 'Beşiktaş Kulübü'nde o an kim görevdeyse, bu işi kim kızıştırdıysa, onlar sorumludur' dedim bu işlerden daha çok...'' karşılığını verdi. 
     
     İDDİANAMEDEN 
     İstanbul Cumhuriyet Savcılığı'nca hazırlanan iddianamede, Ali Yüce'nin ''çıkar amaçlı suç örgütüne üye olmak'' ve ''12 kez sahte pasaport düzenlemek'' suçlarından 15 ile 42 yıl arasında ağır hapis cezasına çarptırılması isteniyor. 
     Sinan Engin ve Erol Evcil'in ''çıkar amaçlı suç örgütüne yardım ve yataklık etmek'' ile ''sahte pasaport ve evrak düzenlemek'' suçlarından 1.5 ile 4'er yıl arasında ağır hapis cezasına çarptırılmaları öngörülen iddianamede, Kaşif Kozinoğlu'nun da ''çıkar amaçlı suç örgütüne yardım ve yataklık etmek'' suçundan 6 ay ile 1 yıl arasında hapis cezasına çarptırılması talep ediliyor. 
     İddianamede, diğer sanıklar Hakkı Süha Şen, Mehmet Özbulut, Nizamettin Özoğul, Mustafa Kamalak, Aydın Göker, Gençağa Çakıcı, Başar Barış Çakıcı, Velit Yavuz Günerkan, Mehmet Salih Hantal ve Fırat Ardıç'ın da ''çıkar amaçlı suç örgütüne yardım ve yataklık etmek'' , ''sahte pasaport ve evrak düzenlemek'' suçlarından 6 ay ile 7 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
