<DOC>
<DOCNO> 330689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun33.html </URL>
<DATE> 2005/04/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çin'den 40 nükleer santral daha... 
</HEADLINE>
<TEXT>

     Çin'in 15 yıl içinde yaklaşık 40 nükleer santral inşa etmeyi ve nükleer santrallerden sağlanan enerji miktarını 40 milyon kilovata çıkarmayı planladığı bildirildi. 
     Çin Savunma Bilimi, Teknolojisi ve Sanayi Komisyonu yetkililerinden Zhang Fubao, nükleer santrallerin gelecekte Çin'in enerji sektörünün gelişmesinde daha önemli rol oynayacağını ve nükleer enerjinin ülkenin doğusundaki sahil bölgelerine yapılacak enerji arzının temelini oluşturacağını söyledi. 
     Yeni Çin Haber Ajansı'nın bildirdiğine göre, Zhang Fuba, Şanghay'da düzenlenen sempozyumda yaptığı konuşmada, enerji tasarrufu ve enerji kullanımındaki yapısal düzenlemenin önemli bir parçası olarak, Çin'in, nükleer elektrik üretimini aşamalar halinde geliştirerek, nükleer enerjinin ülkenin genel enerji tedarikindeki oranını adım adım yükselteceğini kaydetti. 
     2020 yılında Çin'in nükleer santrallerden sağladığı enerji miktarının 40 milyon kilovata ulaşması durumunda, bu rakam toplam enerji üretiminin yüzde 4'ü olacak. 
     Çin'deki nükleer santrallerin 2004 yılındaki elektrik üretimi, 50 milyar 400 milyon kilovat saate ulaştı. Bu rakam, ülkenin toplam elektrik üretiminin yüzde 2.3'ünü oluşturdu. 
     
</TEXT>
</DOC>
