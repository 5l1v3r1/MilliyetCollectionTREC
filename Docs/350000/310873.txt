<DOC>
<DOCNO> 310873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/aspo.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Assolist Fener 2-0 
</HEADLINE>
<TEXT>


Çaykur Rizespor dişli oyunuyla Kadıköy Sultanı'na kafa tuttu. Alex'in penaltısı, zorlu rakibi durdurdu. Servet'in mükemmel kafası ile tribünler coştu 


90 dakika 

MEHMET DEMİRKOL 

Rize'nin ihtiyaç üzerine hocası Bülent Albayrak "Korkunun ecele faydası yok" taktiğiyle oyuncularını sahaya sürmüştü. Ön alanda beş oyuncuyla Fenerbahçe'de oyunu geriden kuranlara baskı uyguluyordu. Çok erken bir baskı. Ev sahibini gerçekten zorladılar. Ama çok yoğun bir enerji harcadılar. Kaçınılmaz son yorulmalarıydı. Evet korkunun ecele faydası yoktu, ama acele giden ecele giderdi. Sürekli presin yanı sıra başka önlemler de sahadaydı. Ev sahibinin yoğun olarak kullanıp pozisyon bulduğu sol kanadını çok kalabalık olarak kapatıyorlardı. Öte yandan Fenerbahçe ne saman rakip alana geçse dört hücumcu Tuncay, Nobre, Alex ve Serhat'a adam adama markaj yapıyorlardı. Sırasıyla Ahmet, Bashir, Kürşat ve Serkan'la. Koray ise arkada sarkık kalıyor, kaçanları topluyordu. Ve son olarak hep ilk toplara basıyorlardı. Bu önlemler Fenerbahçe'yi etkiledi. İlk yarıda Tuncay ve Ümit'i kullanamadılar. Ama ne zaman Aurelio ve Selçuk hücuma katılsa ya da Önder ileri çıksa Rize'de adam paylaşımı sorunu doğdu. Zaten bunların birinde, 19.da, bu üç oyuncunun katıldığı bir akında yardımcı hakem Birol Budan'ın verdiği bir penaltıyla 1-0 yenik duruma düştüler. Budan, Ünal- Serhat mücadelesinin sonunda kararsız kalan Erol Ersoy'u ikna etti. Alex de Zdravkov'un sağına çıkarılması güç bir şut attı. 

Rakip yoruldu 
Rize'nin yoğun çabası Fenerbahçe'yi etkilemişti. Ama kendilerine faydası sadece tek bir pozisyondu. Zafer'in ani çıkışına Rüştü, Barça günlerini anımsatan bir deparla karşılık verdi. Top Zafer'in ayağında kaleden 45 metre kadar uzaktayken Rüştü'nün umarsızca çıkışında Rizelinin orta şutunu Okan, Luciano'nun da zorlamasıyla auta attı. 
Albayrak ikinci yarıya da aynı belki daha agresif bir oyunla başladı. Ama bu kez Fenerbahçe daha hareketliydi. Rakip ceza sahası çevresine yerleştiler ve yorulan rakiplerini daha rahat geçmeye başladılar. 54'de Alex'in serbest vuruşunda Servet penaltı noktasının bir metre gerisinden kafayla efsanevi bir sayı yaptı 2-0. Rize artık Fenerbahçe'yle mücadele edemiyor, ama cesurca çıkıyor, Fenerbahçe de doğan boşlukları kolay pozisyonlara çeviriyordu. 64'de Alex, 68'de Tuncay, altı pastan mutlak golleri kaçırdılar. 70'de Nobre, Alex'in pasında kaleciyi de geçip topu üst direğe vurdu. 
Bundan sonra riski azaltmak isteyen Daum, Rize'nin müsaade ettiği kadar oyunu rölantiye aldı. Rize'nin, hızlı çıkışlarında Luciano'nun yerini Serkan'a bırakıp, Önder'in göbeğe geçtiği bölümde, 77'de Ferenczi'nin Rüştü'de kalan gollük şutu yegane pozisyonu. Öte yandan oyuna rölantiye almasına rağmen ev sahibi de 84'de, Tuncay'la benzer bir şansı yakalamayı bildi. Zdravkov başarılıydı. 
Sonuç olarak tüm önlemlere ve lig ortalamasının üzerindeki disiplin ve kondisyonuna rağmen Rize lidere direnemedi. Gerçek şu ki Fenerbahçe evinde dayanılmaz bir ekip. Ama bu kötü zemin onları ileride zorlayacak. 

Daum da alkışladı 

TEKNİK Direktör Christoph Daum, ağır zemine ve soğuk havaya rağmen oyuncuların kazanma isteğinin alkışlanacak düzeyde olduğunu söyledi. Maça kontrollü başladıklarını vurgulayan Alman hoca, "Daha sonra yavaş yavaş oyunda üstünlüğü ele geçirdik. Servet'in golünün ardından sahaya tamamen hakim olan bir Fenerbahçe vardı. Oyuncularımı kutluyorum. Hepsi galibiyet için vargüçleriyle mücadele etti. Taraftara da, desteklerinden dolayı teşekkür ediyorum" dedi. Daum, Anelka konusunda ise "İmza olmadan konuşmak anlamsız olur" ifadesini kullandı. 

Maçın hakemi 
Dengesizdi 
ORTA hakem Erol Ersoy dengesiz bir maç yönetti. İlk yarıda faul düdüklerinde şaşırtıcı kararlar verdi, bazı kartlık hareketleri pas geçti. Serhat'ın düşürülmesinde penaltıyı yardımcısının kararıyla verdi. Nitekim ikinci yarıda Serhat'a yapılan penaltılık hareketi yine süzemedi devam dedi. Kararı yanlış bile olsa, bu pozisyonda Serhat'a neden sarı kart göstermediği anlaşılamadı. Bunun dışında bazı kararlarda tecrübesini konuşturdu. 

Maçtan notlar 
Taktik Çalımbay'dan 
BEŞİKTAŞ'IN hocası Rıza Çalımbay, eski takımı Rize'nin maç taktiğini hazırladı. Oyunculara yapmaları gerekenleri anlatan Çalımbay, yardımcısı Bülent Albayrak'a da oyunun gidişatına göre devreye sokulacak hamleleri sıraladı. Tecrübeli hoca maçı da tribünden izledi. 

Kürşat'ın isyanı 
RİZESPORLU Kürşat, Serhat'a yaptığı hareketin kesinlikle penaltı olmadığını iddia etti. Kürşat, "Eğer penaltı yapsaydım, delikanlı gibi söylerdim. Bu pozisyon penaltıysa, Allah gençliğimi alsın. Serhat ile aramızda 5 metre vardı. Orada kendisini çok akıllı bıraktı. Orta hakem yemedi, ancak yan hakem penaltı olduğunu söyledi. Bu emek hırsızlığıdır" dedi. 

Yüksek tansiyon 
İKİ takım futbolcuları maç sonrası otobüslerine doğru giderken, röportaj alanına gelmeden önce Fenerbahçe kaptanı Ümit Özat ile Çaykur Rizesporlu Şener arasında gerginlik yaşandı. İki futbolcu yüksek sesle tartışırken, diğer oyuncular ortamı yatıştırdı. Rizesporlu Zafer ise, "Arkadaşımız Rize'deki maçta sakatlanmıştı. Şener, 'Ümit Özat, sen takım kaptanısın arayıp bir özür dileyebilirdin' dedi" ifadelerini kullandı. 

PAF da galip 
SARI - Lacivertli ekibin PAF Takımı dün Çaykur Rizespor'u 4-0 yendi. Dereağzı Tesisleri'nde oynanan karşılaşmada goller Emrah 2 , Muhammet ve Mithat'tan geldi. 


</TEXT>
</DOC>
