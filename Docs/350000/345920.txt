<DOC>
<DOCNO> 345920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo10.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler, 'Bayram' etti 
</HEADLINE>
<TEXT>


Başkent ekibi, Sebat'ın başarılı futbolcusuyla prensipte anlaştı. Bayram, sezon bitiminde resmi imzayı atacak 


Gençlerbirliği, Süper Lig'den düşmesi kesinleşen Akçaabat Sebatspor'un başarılı orta saha oyuncusu Bayram Toysal ile prensipte anlaştı. 
Karadeniz ekibiyle sözleşmesi sezon sonunda bitecek olan Bayram ile görüşen Kırmızı - Siyahlılar'ın Teknik Direktörü Ziya Doğan, genç futbolcuyu ikna etmeyi başardı. 
Bu sezon Kırmızı - Beyazlı takımda 3 gol ve 5 asisti bulunan Bayram'ın lig bitiminde başkent ekibiyle sözleşme imzalayacağı bildirildi. 
Gençlerbirliği gibi güçlü bir takıma gidecek olmanın mutluluğunu yaşayan Bayram, "Başarılı olmak için uğraşacağım. Bana güvenenlerin yüzünü kara çıkarmayacağıma inanıyorum" diye konuştu. 

Doğan'ın öfkesi 

Teknik Direktör Ziya Doğan, Denizlispor karşılaşmasında kaleci antrenörü Hakan Polat ile aralarında yaşananlarla ilgili haberlerin gerçeği yansıtmadığını söyledi. 
4 ay önce göreve başlayan Polat'ın kendisini iyi tanımadığını belirten Doğan, "Hakan Polat da beni iyi tanımadığı için sinirimi fark etmedi ve benim belime sarıldı, bırakmadı. Ben de 'Bırak beni, git yerine otur' diye ittim. Yoksa vurma, dövme gibi bir eylemim asla olmadı" diye konuştu. 
Gençlerbirliği'nin hocası, "Hiçbir yere aday değilim. Kimse Ziya Doğan'ın adından korkmasın. Benim hedefim Türkiye değil, Avrupa'da çalışmak" dedi. 


</TEXT>
</DOC>
