<DOC>
<DOCNO> 340037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/axspo01.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kallon bombası 
</HEADLINE>
<TEXT>


Beşiktaş Yönetimi, Monaco'lu golcünün transferi için atağa kalktı. Siyah - Beyazlılar geçen hafta Fransa'da yapılan pazarlıkta 25 yaşındaki yıldızın menajerleriyle el sıkıştı. Nijeryalı forvet Makinwa da yedeğe alındı 

ORHAN YILDIRIM 


Yeni sezonda Süper Lig'de şampiyonluk, UEFA Kupası'da ise final hedefleyen Beşiktaş, Fransa'nın Monaco takımında top koşturan Mohamed Kallon'un peşine düştü. Siyah - Beyazlı idareciler geçtiğimiz hafta gizlice Fransa'ya giderek, Sierra Leone'li golcünün menajerleriyle pazarlık masasına oturdu. 
Yöneticiler saatler süren görüşmeler sonunda 25 yaşındaki yıldız oyuncunun menajerleriyle prensip anlaşmasına vardı. Sezon başında Inter'den ayrılarak, Monaco ile 4 yıllık sözleşme imzalayan Kallon'un, Kırmızı - Beyazlı takımda umduğunu bulamadığı için Fransa'dan ayrılmak istediği bildirildi. Kallon'dan, "evet" yanıtı alan Beşiktaşlı yöneticilerin, Monaco Kulübü ile görüşmelere başladığı vurgulandı. Kartal'ın transferdeki en önemli sıkıntısının Kallon'un 2 milyon euroluk yıllık ücreti olduğu öğrenildi. İdarecilerin, ünlü golcüyle ücretinde indirim yapması için görüştüğü ifade edildi. 
Beşiktaş, Kallon'da pürüz çıkması durumunda alternatif santrforu da belirledi. Yöneticiler, Kallon transferinin olmaması halinde İtalya'nın Atalanta takımında oynayan Makinwa'ya imza attırma kararı aldı. Bonservisi Genoa'da bulunan Nijeryalı golcü, devre arası kiralık geldiği Atalanta'da 13 maçta 6 gol atarak, ligde kalma mücadelesi veren takımını ayağa kaldırdı. 

Kallon kimdir 
Kulübü Monaco 
Milliyeti Sierra Leone 
Doğum Tarihi 06 10 1979 
Boy 1.76 
Kilo 71 
Sezon Kulüp Maç Gol 1995 96 Lugano 13 5 1996 97 Lugano 20 1 1997 98 Bologna 2 0 1997 98 Genoa 26 10 1998 99 Cagliari 26 6 99 2000 Reggina 30 11 2000 01 Vicenza 25 8 2001 02 Inter 28 9 2002 03 Inter 9 5 2003 04 Inter 5 0 2004 05 Monaco 30 11 

Makinwa kimdir 
Kulübü Genoa 
Milliyeti Nijerya 
Doğum Tarihi 26.07.1983 
Boy 1.86 
Kilo 78 
Sezon Kulüp Maç Gol 2002 03 Reggina 28 6 2003 04 Come 21 6 2003 04 Modena 17 1 2004 05 Genoa 18 6 2004 05 Atalanta 13 6 

Sivas maçı Sami Yen'de 

Beşiktaş'ın yeni sezonda Süper Lig'de mücadele edecek olan Sivasspor ile 10 Mayıs Salı günü oynayacağı hazırlık maçının Ali Sami Yen Stadı'nda yapılacağı açıklandı. Karşılaşmanın saat 20.00'de başlayacağını belirten Sivasspor Basın Sözcüsü Fikret Ünsal, "Maçın organizasyonuna büyük katkı sağlayan Sivaslı hemşehrimiz Beşiktaş Teknik Direktörü Rıza Çalımbay'a teşekkür ediyorum" dedi. 

'Yıldızlar gelecek' 

RAHMAN SAĞIROĞLU 

Beşiktaş Teknik Direktörü Rıza Çalımbay, düzenlediği basın toplantısında transfer çalışmaları hakkında bilgiler verdi. Başarılı çalıştırıcı kaliteli isimleri kadroya katacaklarını söyledi. 
Çalımbay, "Az ama çok kaliteli futbolcuları kadromuza dahil edeceğiz. Öyle 10 kişi gidip, 20 kişi gelmeyecek. Beşiktaş'ı Avrupa'da taşıyacak çapta oyuncular alacağız. Ali Tandoğan ve Kürşat beğendiğim oyuncular ancak kesin anlaşmaya vardığımız kimse yok" dedi. Rıza Çalımbay, bir dergi için iki mankenle poz vererek yöneticilerin tepkisini çeken Carew konusunda ise "Carew'e yönetimin haberi var denmiş. Kimseye ceza verilmesini istemiyorum" yorumunu yaptı. 

Sergen masaya 

Beşiktaş'ın tecrübeli yıldızı Sergen Yalçın'a, Katar ve Azerbaycan'dan ciddi transfer teklifleri geldiği öğrenildi. Menajerler aracılığıyla cazip öneriler alan başarılı futbolcunun, Siyah - Beyazlı takımdan ayrılmaya sıcak bakmadığı bildirildi. Yönetim ise maç başına 60 milyar lira alan süper solağın ücretini 30 milyara çekmeye çalışıyor. İdareciler, Samsunspor maçı sonrası Sergen ile masaya oturarak indirim yapmasını isteyecek. Yıldız futbolcunun, ücretinin 30 milyara çekilmek istenmesi nedeniyle rahatsız olduğu vurgulandı. 

Murat Şahin 2. kez baba 

Beşiktaş'ın tecrübeli kalecisi Murat Şahin 2. kez baba olmanın sevincini yaşıyor. Bir oğlu dünyaya gelen Siyah - Beyazlı file bekçisi, kulübün resmi internet sitesinden yaptığı açıklamada, "Çok mutluyuz. Böyle bir duyguyu 2. kez yaşamak mutluluk verici. İnşallah o, hem bana hem de takımımıza uğurlu gelecek" ifadesini kullandı. 

Tek gol Berkant'tan 

Samsunspor'u gözüne kestiren Beşiktaş, dün çift kale maç yaparak, zorlu karşılaşmanın provasını yaptı. Mücadeleyi yedekler, Berkant'ın golüyle 1-0 kazandı. Teknik Direktör Rıza Çalımbay, çift kale maçın ilk yarısında as kadroyu Cordoba, Ali, Mustafa, Ronaldo, Çağdaş, İbrahim Toraman, Okan, Tayfur, Tümer, İbrahim Akın ve Carew'den oluşturdu. Futbolcularını sık sık uyaran tecrübeli hoca, bazı duran top pozisyonlarını tekrarlattı. Sergen maçı ilk yarıdan sonra bırakırken, Ronaldo ve Çağdaş takımdan ayrı koşu yaptı. Sakat Juanfran, Ahmet Dursun ve İbrahim Üzülmez ile izinli Murat Şahin antrenmanda yer almadı. 


</TEXT>
</DOC>
