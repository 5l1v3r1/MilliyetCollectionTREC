<DOC>
<DOCNO> 322211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy02.html </URL>
<DATE> 2005/03/09/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Babacan ''IMF ile görüşmeler sürüyor. Bir son tarih yoktur'' 
</HEADLINE>
<TEXT>

     Devlet Bakanı Ali Babacan, AK Parti iktidarının uyguladığı ekonomi politikalarının temelinde güven unsuru bulunduğunu belirtirken, ''saçma sapan fikirlere'' de itibar etmediklerini söyledi. 
     Uygulanan ekonomik politikanın açık ve şeffaf bir şekilde, ''dünya aleme'' ilan edildiğini ifade eden Babacan, ''Açıkladığımız politikalardan en ufak sapma, koyduğumuz hedeflerden en ufak gerileme kimse beklememelidir'' dedi. 
     TBMM Genel Kurulu'nda alınan karar gereği, Devlet Bakanı Ali Babacan kendisine yöneltilen tüm sözlü soruları yanıtladı. 19 sözlü soruya sırayla yanıt veren Babacan, ABD'den finansman temini konusunun gündemlerinden tamamen çıktığını bildirdi. Babacan, bunun ABD'ye iletildiğini de ifade etti. IMF ile stand-by görüşmelerinin sürdüğünü kaydeden Babacan şöyle dedi 
     ''Bir son tarih yok. Biz daha önce 2005'in başlarında tamamlanır demiştik. Mart ayının ortalarına geldik, daha ne kadar 2005'in başları deriz bilemiyorum. Bundan sonra gerekli aşamaları hızla tamamlamalıyız. Teşvik yasası ile birlikte tamamlamamız gereken konu sayısı 4'e çıktı. Bunları ne zaman tamamlarsak stand-by'a o zaman start vereceğiz.'' 
     
     ''SAÇMA SAPAN FİKİRLERE PRİM VERMİYORUZ'' 
     Devlet Bakanı Babacan, ''aslı astarı olmayan, güven ortamını bozmayı amaçlayan'' çabalar bulunduğunu ifade etti. Babacan, sözlerini şöyle sürdürdü 
     ''Ekonomi politikalarımızın temelinde güven vardır. 2.5 yılda kazandığımız en önemli varlığımız güven ve itibardır. 2.5 yılda ne söz verdiysek onu yaptı. Seçimlerde ne vaat ettiysek onu gerçekleştirdik. Yapmayacağımızı söylediğimiz şeyleri de yapmadık. Burada taahhütlerin yerine gelmesi önemlidir. Onun için Türkiye'yi başka bir ülke ile mukayese edip, 'falanca ülke şöyle yapmış Türkiye niye yapmıyor' gibi saçma sapan fikirlere kesinlikle prim vermiyoruz. 
     Bizim uyguladığımız ekonomik politika, çok açık bir şekilde şeffaf biçimde tüm dünya aleme ilan edilmiştir. Açıkladığımız politikalardan en ufak sapma, koyduğumuz hedeflerden en ufak gerileme kimse beklememelidir.'' 
     
     ''BORÇLANMA MALİYETİ AZALDI'' 
     Hükümetin aldığı tedbirler, köklü ve kararlı uygulamalar sayesinde borçlanma maliyetinin azaldığını, borçlanma vadesinin uzadığını kaydeden Babacan, iyileşmenin daha da süreceğini ifade etti. Babacan, bugün artık, Türk ekonomisinin kırılgan bir yapı sergilemediğini, enflasyonun tarihi bir düşüş trendine girdiğini, faiz oranlarının sürdürülebilir bir kalkınmayı temin edecek düzeye gerilediğini, mali disiplinin sağlandığını anlattı. 
     Babacan, YTL'ye geçişle gizli bir devalüasyon yaşanacağı, yuvarlama nedeniyle enflasyonun yükseleceği iddialarının da boşa çıktığını bildirdi. Babacan, YTL'ye geçişle Türk Lirası'nın kaybettiği itibarını yeniden kazandığını, uluslararası piyasalarda itibarının yükseldiğini ifade etti. 
     Devlet Bakanı Babacan, Ocak ayı biter bitmez, hemen, ihracatın iyi gitmediği yorumlarının yapıldığını belirtirken, o ay içinde Kurban Bayramı dolayısıyla gümrüklerin kapandığı gün sayısının fazla olduğuna dikkat çekti. Şubat ayında ihracatta yüzde 50'yi aşan bir yükselme olduğunu belirten Babacan, böylece Ocak-Şubat ortalamasının yüzde 30'lar düzeyinde gerçekleştiğini anımsattı. 
     Babacan, ayrıca, bu yıl için turizm beklentilerinin çok olumlu olduğunu dile getirdi. Babacan, ithalatın kompozisyonunun önemine işaret ederek, geçen yıl 17 milyar dolarlık makine ithalatı gerçekleştirildiğini, bunun, ileriki yıllarda ihracat artışını beraberinde getireceğini söyledi. 
     
     ''KREDİ KARTI ACEMİLİĞİ YAŞANIYOR'' 
     Ali Babacan, kredi kartları faizleriyle ilgili soruları yanıtlarken de ekonomik anlayış olarak devletin merkezden planlama yaptığı, her şeye karıştığı sistemlere karşı olduklarını bildirdi. Babacan, ''Mümkün olduğu kadar özel sektörün serbest rekabet ortamında iş yapmasını istiyoruz. Eğer siz gazetede şeffaf biçimde bütün bankaların kredi kartı faiz oranlarını görebiliyorsanız, bunlar şeffaf biçimde ilan ediliyorsa, o zaman vatandaşımız en düşük faizi vereni seçecektir diye düşünüyorum'' dedi. 
     Türkiye'de kredi kartı kullanımının yeni yeni yaygınlaştığını, bu nedenle acemilik yaşandığını ifade eden Babacan, ''Kaldı ki bütün dünyada da kredi kartı faizleri, diğer tüm faizlerin üzerindedir'' dedi. 
     Kredi kartlarının yasal altyapıya kavuşması gerektiğini kaydeden Babacan, bu konunun kamuoyunun tartışmasına açıldığını, konunun Meclis'in de gündemine geleceğini ve sonuçta en mükemmel olanın bulunacağını ifade etti. Halkın yaygın biçimde aldatılma, yanıltılması gibi durumlar varsa devletin tedbir alma yükümlülüğü de bulunduğunu anımsatan Babacan, kredi kartı kullanımının en idealinin son ödeme tarihinde borcun tamamının ödenmesi şeklinde olduğunu bildirdi. 
     Babacan, bir başka soruyu yanıtlarken de Halkbank ve Pamukbank'ın birleşmesinin sadece Türkiye'de değil, dünyada en sorunsuz banka birleşmelerinden biri olduğuna dikkati çekti. ''Bu konuda en ufak bir sıkışıklık, kuyruk, rahatsızlık duydunuz mu '' diyen Babacan, üstelik birleşmenin planlanandan çok önce tamamlandığını ifade etti. 
     
     ''TÜRKİYE'NİN TOPLAM DIŞ BORCU 1.6 MİLYAR DOLARDIR'' 
     Devlet Bakanı Ali Babacan, 2003-2004 döneminde IMF'den toplam 2.94 milyar dolar kredi kullanıldığını, aynı dönemde, toplam 8.4 milyar dolar borç ödemesi gerçekleştirildiğini söyledi. 
     Babacan, TBMM Genel Kurulu'nda kendisine yöneltilen soru önergelerini yanıtlarken, Türkiye'nin iç ve dış borçlarına ilişkin bilgi verdi. Babacan, 2003-2004 döneminde IMF'den toplam 2.94 milyar dolar kredi kullanıldığını ifade etti. Babacan, aynı dönemde IMF'ye 6.5 milyar doları anapara, 1.9 milyar doları da faiz olmak üzere toplam 8.4 milyar dolar borç ödemesi yapıldığını bildirdi. 
     IMF'ye olan borçların son 2 yılda gerilediğini kaydeden Babacan, son 2 yılda alınan kredilerin ortalama 4 yıl vadeli olduğunu da dile getirdi. 
     Eylül 2004 rakamlarına göre Türkiye'nin dış borcunun toplam 1,6 milyar dolar olduğunu ifade eden Babacan, bunun tamamının kamuya ait olmadığını toplam dış borcun 72 milyar dolarının kamunun orta ve uzun vadeli borçlarından meydana geldiğini kaydetti. 
     Babacan, Türkiye'nin iç borç toplamının da 228 milyar YTL olduğunu söyledi. 
     Borç stokunun sağlıklı bir değerlendirmeye tabi tutulabilmesi için esas bakılması gereken göstergenin, toplam net borcun GSMH'ye oranı olduğunu söyleyen Babacan, bu oranın 2001'de yüzde 91 olduğunu bunun, 2002'de yüzde 78'e, 2003'te 70.5'e gerilediğini ifade etti. Babacan, 2004 gerçekleşmelerinin henüz ortaya çıkmadığını ama, bu rakamın yüzde 64-65 olmasının beklendiğini bildirdi. 
     Babacan, borçlanmadaki iyiye gidişe dikkati çekerken, Hazine'nin 2005 yılında ilk kez 5 yıl vadeli borçlandığını ifade etti. 
     Babacan, bir soruyu yanıtlarken, halen Ziraat Bankası'nda çalışan 2 genel müdür yardımcısı, bir daire başkanı ve 18 şube müdürü olmak üzere toplam 21 birinci derecede imza yetkisine sahip personel hakkında ceza davası bulunduğunu söyledi. Babacan, bunlardan 8 tanesinin derdest olduğunu, geri kalanın ise kanun uyarınca ertelendiğini bildirdi. 
     Devlet Bakanı Babacan, kendi döneminde Hazine'deki boş kadrolara dışarıdan 162, Ziraat Bankası'na 288, Halk Bankası'na da 331 atama yapıldığını bildirdi. Babacan, aynı dönemde Hazine'ye vekaleten 6, Ziraat Bankası'na 2, Halk Bankası'na da 54 atama gerçekleştiğini belirtti. 
     Babacan, 58 ve 59. hükümetler döneminde Hazine'den 3, Ziraat Bankası'ndan 4, Halk Bankası'ndan da 6 idarecinin görevden alındığını kaydetti. 
     
</TEXT>
</DOC>
