<DOC>
<DOCNO> 340686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy08.html </URL>
<DATE> 2005/05/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Meclis teşvik ve sosyal güvenlik reformunu görüşecek... 
</HEADLINE>
<TEXT>

     TBMM’nin bu haftaki gündeminde IMF’nin önemsediği konulardan teşvik yasası ile sosyal güvenlik reformu olacak. 
     TBMM Genel Kurulu, geçen hafta çalışmaları yarım kalan ve CHP’liler ile Enherji ve Tabii Kaynaklar Bakanı Hilmi Güler arasında yer yer Mavi Akım Projesi konusundaki tartışmalar nedeniyle gerginliğe neden olan yenilenebilir enerji kaynaklarının elektrik enerjisi üretimi amaçlı kullanımına olanak sağlayan yasa tasarısını görüşmeye devam edecek. Bu tasarının ardından IMF’nin beklediği tasarılardan olan ve 13 ili daha teşvik uygulamaları kapsamına alan Yatırımların ve İstihdamın Teşviki Yasa Tasarısı da bu hafta ele alınacak. 
     Genel Kurul’da ayrıca, 1 Haziran’da yürürlüğe girecek olan Ceza Yasası’na uyum amaçlı TCK Yürürlük ve Uygulama Şekli ile CMK Yürürlük ve Uygulama Şekli Yasalarında değişiklik öngören yasa teklifleri ele alınacak. Söz konusu yasa teklif ve tasarılarının bitirilmesi durumunda CHP’nin muhalefeti nedeniyle önceki hafta iki günde dört maddesi kabul edilen Esnaf ve Sanatkarlar Meslek Kuruluşları Yasa Tasarısının görüşülmesine devam edilecek. 
     
     SOSYAL GÜVENLİK REFORMU MECLİS’TE 
     TBMM’deki ihtisas komisyonları bu hafta da yoğun bir şekilde çalışmalarını sürdürecek. Sağlık, Aile, Çalışma ve sosyal Güvenlik Komisyonu, bir süre önce TBMM’ye sevkedilen Sosyal Güvenlik Reformu yasa Tasarısı’nı ele alacak. Plan ve Bütçe Komisyonu, Kalkınma Ajansları Kurulmasına ilişkin yasa tasarısını görüşecek. Adalet Komisyonu ise Adli Sicil Yasası Tasarısı’nı ele alacak. Ayrıca Adalet Alt Komisyonu’nda TCK, CMK ve CİK’de değişiklik öngören yasa teklifleri görüşülecek Milli Eğitim, Kültür, Gençlik ve Spor Komisyonu, Atatürk Dil Tarih Yüksek Kurumu Yasası’nda değişiklik öngören tasarıyı görüşecek. Bayındırlık, İmar, Ulaştırma Komisyonu da AKP’li Osman Seyfi Terzibaşoğlu tarafından hazırlanan ve ikinci el cep telefuonlarının satışını engelleyen yasa teklifini ele alacak. 
     
     ÇALIŞMA SAATLERİ YİNE UZATILACAK 
     TBMM Genel Kurulu’nun çalışma saatleri de bu hafta yine uzatılacak. Salı günü 15.00’de toplanacak olan Genel Kurul, bu hafta da denetim yapmayacak ve saat 21.00’e kadar çalışacak. Genel Kurul, Çarşambave Perşembe günleri de 14.00-21.00 saatleri arasında çalışacak. 


     ANKA 
     
</TEXT>
</DOC>
