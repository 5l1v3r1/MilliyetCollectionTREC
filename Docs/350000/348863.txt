<DOC>
<DOCNO> 348863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun06.html </URL>
<DATE> 2005/06/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Kuzey Kore'nin nükleer silah geliştirmesi büyük tehdit'' 
</HEADLINE>
<TEXT>

     Japonya ve ABD savunma bakanları, Kuzey Kore’nin nükleer silah geliştirmesinin küresel güvenliğe büyük tehdit oluşturacağını ve bu sorunun tek çıkış yolunun diyalog olduğunu bildirdi. 
     Japonya Savunma Bakanı Yoşinori Ono, Singapur’da düzenlenen Asya-Pasifik savunma bakanları toplantısında yaptığı konuşmada, Pyongyang’ın nükleer arzuları konusunda endişelerini dile getirirek, son turu geçen yıl yapılan nükleer silahsızlanma görüşmelerine yeniden başlanması gerektiğini söyledi. 
     Kuzey Kore’nin adımlarını kışkırtıcı olarak niteleyen Ono, Kuzey Kore’nin geçen şubatta nükleer silahları bulunduğu açıklamalarının uluslararası nükleer silahsızlanma çabalarına ciddi tehdit oluşturduğunu kaydetti. 
     ABD Savunma Bakanı Donald Rumsfeld de, Kuzey Kore’nin nükleer teknoloji satma arzusunda olabileceğini belirtti. 
     Uluslararası Stratejik Araştırmalar Enstitüsü’nün IISS 
     düzenlediği, Kuzey Kore’nin davet edilmediği toplantıda, aralarında deniz güvenliği, terörizm, nükleer silahlar, ABD’nin Asya’daki askeri varlığı ve Çin’in büyüyen etkisinin bulunduğu birçok konu ele alınıyor. 
     
     "BÖLGEDE TEHLİKELİ BİR SİLAH YARIŞI BAŞLATABİLİR" 

     Güney Kore Savunma Bakanı Yoon Kwang-ung, Kuzey Kore’nin nükleer silah geliştirmesinin bölgede tehlikeli bir yarışı başlatabileceği uyarısında bulundu. 
     Yoon, Singapur’da düzenlenen Asya-Pasifik Savunma Bakanları toplantısında yaptığı konuşmada, Kuzey Kore’nin nükleer faaliyetlerinin, nükleer silahların yayılmasının önlenmesi için oluşturulan küresel rejime ciddi bir tehdit olduğunu söyledi. 
     Kuzey Kore’nin nükleer programının, Kore yarımadasındaki askeri dengeler için de ciddi bir tehdit olacağını belirten Yoon, "Bu, bir nükleer domino etkisi yapacaktır ve er geç bir nükleer silah yarışı başlatacaktır" dedi. 
     Yoon, toplantıya katılan 20 savunma bakanına hitaben yaptığı konuşmada, Güney Kore’nin, nükleer silahların Kuzey Kore’yi siyasi ve ekonomik olarak tecrit edeceği konusunda Pyongyang’ı uyarmak için girişimlerde bulunacağını da belirtti. 
     Washington ve Asyalı müttefikleri, Kuzey Kore’nin nükleer görüşmelere yeniden başlaması için yakın zamanda diplomatik çabalarını artırdı. Kuzey Kore ise Washington’ın Pyongyang yönetimine karşı düşmanca siyaset benimsediğini öne sürerek, görüşmelere katılmıyor. 
     
</TEXT>
</DOC>
