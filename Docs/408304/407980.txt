<DOC>
<DOCNO> 407980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy01.html </URL>
<DATE> 2005/12/30/ </DATE>
<TIME> 04.40 </TIME>
<AUTHOR>  </AUTHOR>
<HEADLINE>
15 yeni üniversite kuruluyor... 
</HEADLINE>
<TEXT>

     TBMM Genel Kurulu'nda, 15 yeni üniversite kurulmasına ilişkin tasarı kabul edildi. 
     Genel Kurul'da, tasarı üzerindeki görüşmeler yaklaşık 15 saat sürerken, milletvekillerinin üniversitelerin isimlerinin değiştirilmesi ya da illerine yeni üniversite kurulması için verdiği önergeler, hükümet ve komisyonun karşı çıkması nedeniyle kabul edilmedi. 
     Yasayla kurulması öngörülen yeni üniversiteler şunlar 
     "Kırşehir'de Ahi Evran Üniversitesi, Kastamonu Üniversitesi, Düzce Üniversitesi, Burdur'da Mehmet Akif Ersoy Üniversitesi, Uşak Üniversitesi, Rize Üniversitesi, Tekirdağ'da Namık Kemal Üniversitesi, Erzincan Üniversitesi, Aksaray Üniversitesi, Giresun Üniversitesi, Çorum'da Hitit Üniversitesi, Yozgat'ta Bozok Üniversitesi, Adıyaman Üniversitesi, Ordu Üniversitesi ve Amasya Üniversitesi." Kurulacak üniversiteler için toplam 2 bin kadro ihdas edilmesi de öngörülüyor. 
     Genel Kurul'daki görüşmeler sırasında, çok sayıda milletvekili söz alarak, seçim bölgelerinde üniversite kurulmasını veya kurulan üniversitelere yeni fakülte ya da meslek yüksek okulu eklenmesini isterken, illerinde yeni üniversite kurulacak milletvekilleri ise katkıda bulunanlara teşekkür etti. 
     Milli Eğitim Bakanı Hüseyin Çelik de bir teşekkür konuşması yaptı. 
     TBMM Başkanvekili Nevzat Pakdil, 3 Ocak 2006 Salı günü saat 15.00'te toplanmak üzere Genel Kurul'u kapattı. 
     
</TEXT>
</DOC>
