<DOC>
<DOCNO> 404429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/siyaset/asiy.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mecburen' istifa 
</HEADLINE>
<TEXT>


Afyon Milletvekili Balandı'nın AKP'den ayrılmasına neden olan AKP Afyon İl Başkanı Çoban, genel merkezin 'talimatı' üzerine istifa etmek zorunda kaldı 

Abdullah Karakuş 


AKP'de Afyon Milletvekili Reyhan Balandı ile İl Başkanı Burhanettin Çoban arasındaki gerginlik, ikinci istifayı getirdi. Balandı'nın istifa etmesine neden olan Çoban, önceki gün genel merkeze çağrıldı ve istifası istendi. Çoban yönetime zorunlu olarak istifasını verdi. 
TBMM Başkanlığı'na istifasını sunan Balandı'nın "Kadınların elini sıkmıyor. Bana davetiye gönderirken saygı ifadeleri kullanmıyor" eleştirilerinde bulunması üzerine Çoban, Ankara'ya çağrıldı ve savunması alındı. Teşkilattan Sorumlu Genel Başkan Yardımcısı Hayati Yazıcı ile görüşen Çoban, iddialarla ilgili olarak kendisini savundu. 
Balandı'ya yönelik bir iftirada bulunmadığını belirten Çoban, bir süredir sorun yaşadıklarını da kabul etti. 

Soruşturma başlayacak 
Yazıcı'nın "Bu şekilde devam edemez. Hemen istifa edin" demesi üzerine Çoban, "hay hay, olur" karşılığını verdi ve istifasını yönetime sundu. Görüşmede Çoban, "Milli Görüşçü olduğu ve kadın eli bile sıkmadığı" yolundaki suçlamaları kabul etmedi, ancak parti yönetimi yine de Afyon'daki tüm iddialarla ilgili soruşturma başlatma kararı aldı. 
Yazıcı, Çoban'la yaptığı görüşmeyle ilgili bilgi verirken şunları söyledi 
"İstifasını istedim, o da kabul etti. Kendisine yönelik Milli Görüşçü suçlaması gerçek değil. Aralarında, anladığım kadarıyla, belediye ve teşkilatla ilgili sürtüşmeler, anlaşmazlıklar var. Yaşanan tartışmalar nedeniyle bir dosya zaten bizde mevcuttu. Kendisini Ankara'ya çağırıp gerekeni yaptık." 

'Kadın eli sıkıyor' 
Çoban'la ilgili kadın eli sıkmadığına yönelik iddialar olduğunun hatırlatılması üzerine de Yazıcı, "Avukat adam hiç el sıkmaz mı Bu doğru değil. Ortada bir sürü iddia var. Bunu da kabul etmedi. Balandı'ya yönelik beyanı da olmadığını kaydetti. Hukukçu olarak tazminat ödeyeceğini zaten bilir. Böyle bir şey söz konusu değil" dedi. 


</TEXT>
</DOC>
