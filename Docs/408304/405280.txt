<DOC>
<DOCNO> 405280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun19.html </URL>
<DATE> 2005/12/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Namus" cinayetleri BBC'de 
</HEADLINE>
<TEXT>

     BBC, Türkiye’de her yıl 60 kadının "namus" cinayetleri yüzünden hayatını kaybettiğini belirtti. 
     İngiliz Yayın Birliği BBC, Türkiye’deki "namus" cinayetlerine değindi. Her yıl yaklaşık 60 kadının "namus" cinayetleri yüzünden katledildiği belirtilen haberde, bir grup Türk milletvekilinin şu an Diyarbakır’da konu ile ilgiyi bir araştırma yaptıkları ifade edildi. 
     "Namus" cinayetinin tanımı da yapılan haberde, "namus cinayeti, ailesine utanç verdiği düşünülen kadının öldürülmesidir" denildi. 
     
     "NAMUS CİNAYETİ BAZI BÖLGELERDE HALA DESTEKLENİYOR" 
     Sarah Rainsford imzalı haberde "Namus" cinayetinin Türkiye’nin bazı kesimlerinde hala büyük bir destek bulduğu ifade edildi. 
     Haberde, halen Diyarbakır’da bir grup milletvekilinin konu ile ilgili yaptığı araştırmalar kapsamında, söz konusu cinayetlerden etkilenmiş aileleri, "Namus" cinayetine bulaşmış kişilerin yer aldığı hapishaneleri ve "Namus" cinayetinden korkan kadınların bulunduğu sığınma evlerini ziyaret ettikleri belirtildi. 
     Hükümetin "Namus" cinayetleri konusunun üzerine gittiğini aktaran BBC, yeni yasaya göre söz konusu cinayete müebbet hapis cezası verilebileceği ve "namus" kavramının "hafifletici sebep" kapsamından çıkarıldığını aktardı. 
     
     EĞİTİM ŞART 
     Bölgedeki milletvekillerinin sorunun çözümü için "eğitim şart" dedikleri belirtilen haberde, eğitimin özellikle "bu aşırı muhafazakar Kürt bölgesi" için önemli olduğu ifade edildi. 
     
</TEXT>
</DOC>
