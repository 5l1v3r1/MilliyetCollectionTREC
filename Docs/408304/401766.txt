<DOC>
<DOCNO> 401766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo20.html </URL>
<DATE> 2005/12/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Transferin gözdesi Sivassporlu Hayrettin 
</HEADLINE>
<TEXT>

     Sivasspor Genel Menajeri Bülent Uygun, futbolcuları Hayrettin için Galatasaray, Beşiktaş ve Trabzonspor gibi takımlardan teklifler olduğunu belirterek, ''Eğer sezon sonunda teklifler bizi ve Hayrettin'i mutlu edecek şekilde olursa bu futbolcuyu veririz'' dedi. 
     Savunma oyuncusu Hayrettin'in kendileri için çok değerli ve Sivas'tan A Milli Takım'a giden tek futbolcu olduğunu ifade eden Uygun, ''Biz onun her zaman yönetim kurulu ve Sivas halkı olarak önünü açmak isteriz. İlk defa A Milli Takım'a Fatih Terim'in çağırdığı bu futbolcunun buradan A Milli Takım formasını da giymesini istiyoruz. Eğer sezon sonundaki teklifler bizi ve Hayrettin'i mutlu edecek şekilde olursa bu futbolcuyu veririz'' diye konuştu. 
     Hayrettin'i, ancak sezon sonunda verebileceklerini anlatan Uygun, ''Ama devre arasında prensip olarak anlaşır, onlardan bazı futbolcuları alır, Hayrettin'i de sezon sonunda vermek şartıyla da böyle bir alternatif de yapabiliriz'' dedi. 
     
     SİVASSPOR-KONYASPOR MAÇI 
     Uygun, taraftarları Sivasspor-Konyaspor maçına çağırarak, şöyle devam etti 
     ''Zor ve çekişmeli bir maç olacak. Anderson, Muhammed ve aynı zamanda cezalı olan Petkoviç'in sakatlıkları bizim için bir handikap. Ama onların yokluğunu diğer arkadaşları tamamlayacaktır. Kazanmak istiyoruz. İnşallah bunu başarırız. Kalan son 2 haftada en az 4 puan alarak ilk yarıyı istediğimiz yerde bitirmiş oluruz.'' 
     
     TRANSFER ÇALIŞMALARI 
     Sivasspor'un transfer çalışmalarına da değinen Uygun, kalacak ve gidecek futbolcular ile ilgili pazartesi günü teknik direktörleri Lorant ile toplantı yapacaklarını belirterek, takımda rekabet ortamını artırmak için ayrıca 2-3 yerli, 1 yabancı oyuncu transferi düşündüklerini kaydetti. 
     Bugün oyuncu izlemek üzere Hollanda'ya gideceğini anlatan Uygun, ''Önümüzdeki hafta Fransa'ya, sonraki hafta da Afrika Kupası'nı izlemeye gideceğim. Bu arada denenmek için getirilen futbolcular olacak. Hedefimiz daha da iyiyi yapabilmektir'' dedi. 
     Uygun, geçtiğimiz günlerde denenmek üzere getirdikleri Abdurahman Abourbakary'i ise istenen özellikleri taşımadığı için geri gönderdiklerini kaydetti. 
     
</TEXT>
</DOC>
