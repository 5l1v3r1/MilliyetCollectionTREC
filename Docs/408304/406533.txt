<DOC>
<DOCNO> 406533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonyas01.html </URL>
<DATE> 2005/12/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bayramda, Antalya sanatçılarla coşacak... 
</HEADLINE>
<TEXT>

     Kurban Bayramı'nda Hülya Avşar, Ajda Pekkan, Petek Dinçöz, Mahsun Kırmızıgül, Candan Erçetin gibi birçok ünlü sanatçı, Antalya'daki otellerde sahne alacak. 
     Antalya'daki oteller, Ramazan Bayramı'nda olduğu gibi Kurban Bayramı'nda da yerli turisti çekebilmek için, birçok ünlü sanatçıyı sahneye çıkaracak. Hülya Avşar, Ajda Pekkan, Petek Dinçöz, Mahsun Kırmızıgül, Candan Erçetin gibi ünlülerin sahne alacağı Antalya'daki otellerde üç gecelik en ucuz tatilin fiyatı ise 400 ile 700 YTL arasında değişecek. 
     
     HANGİ SANATÇI HANGİ OTELDE SAHNE ALACAK 
     Kurban Bayramı'nda Antalya'daki otellerin en hareketlisi yine Kremlin Palace, Silence Beach ve Port Royal olacak. Sanatçılı ve her şey dahil sistemi uygulayan otellere gelecek tatilciler, bayram boyunca hem tatil yapacaklar, hem de eğlenecekler. 
     Bayramın birinci gününde Side'deki Silence Beach Otel'de Seda Sayan ve Mehmet Ali Erbil, ikinci gününde Zara, üçüncü gününde ise Ajda Pekkan sahne alacak. Bu otelde, dört gece konaklama 800 YTL, beş gece 850 YTL, altı gece ise 950 YTL olacak. 
     Kemer İlçesi'ne bağlı Beldibi Beldesi'ndeki Antedon De Lux Otel'de bayramın birinci günü Petek Dinçöz, ikinci günü Mahsun Kırmızıgül, üçüncü günü ise Gülşen ve Burak sahneye çıkacak. Bu otelde bayramda en az beş gece kalacaklar geceliğine 175 YTL, altı gece kalacaklar ise geceliğine 166 YTL ödeyecekler. 
     Beldibi'ndeki Sungate Port Royal Otel'de, bayramın birinci günü Hülya Avşar konser verecek. Hüyşa Avşar'lı bir gecelik tatil 212,5 YTL olacak. Bayramın dördüncü günü ise Serdar Ortaç sahneye çıkacak. Serdar Ortaç'lı bayram gecesi geçirmek isteyenler ise bir geceliğe 127,5 YTL ödeyecekler. 
     Rixos Hotel Tekirova'da bayramın ikinci gecesi sahneye çıkacak Sibel Tüzün'ü izlemek isteyenler ise gecelik 126,30 YTL ödeme yapacaklar. 
     Kundu'daki Kremlin Palace Otel'de de bayram boyunca birçok sanatçı sahne alacak. Kremlin Palace Otel'de 8 Ocak'ta Candan Erçetin, 9 Ocak'ta Kenan Doğulu, 10 Ocak'ta Özdemir Erdoğan, 12 Ocak'ta Suzanne Vega, 13 Ocak'ta Sertab Erener ile Fahir Atakoğlu, 14 Ocak'ta Emma Shopplin sevenleriyle buluşacak. 
     Kremlin Palace Otel'de üç gece üç konser 580 YTL, dört gece üç konser 620 YTL, beş gece üç konser 690 YTL, üç gece dört konser 660 YTL, dört gece dört konser 730 YTL, beş gece dört konser ise 750 YTL olarak belirlendi. Kremlin'de yedi gece kalarak, yedi konser izlemek isteyenler ise bin 210 YTL ödeyecekler. 
     Topkapı Palace Otel'de 8 Ocak'ta Hüsnü Şenlendirici, 9 Ocak'ta Orhan Osman, 10 Ocak'ta Burhan Öçal, 12 Ocak'ta Özlem Tekin, 13 Ocak'ta Şebnem Ferah ve 14 Ocak'ta Mor ve Ötesi sahneye çıkacak. 
     Topkapı Palace Otel'de yedi gecede altı konser izlemek isteyenler, 910 YTL ödeme yapacaklar. 
     
     YILBAŞINDA SANATÇILARIN SAHNE ALACAĞI OTELLER 
     Öte yandan, yılbaşı gecesi, İbrahim Tatlıses ve Funda Arar Antalya'da sahne alacak. 
     Kemer'deki Limra Otel'de 30 Aralık'ta İbrahim Tatlıses sahneye çıkacak, 31 Aralık yılbaşı gecesi Funda Arar konser verecek. Limra'da her şey dahil iki kişinin iki gecelik ödeyeceği fiyat ise 850 YTL olarak belirlendi. 
     
</TEXT>
</DOC>
