<DOC>
<DOCNO> 403553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/siy04.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçiliği AKP'ye 'içki'yi sordu 
</HEADLINE>
<TEXT>


ABD'nin Ankara Büyükelçiliği'nde görevli diplomatlar, AKP'yi ziyaret ederek, kamuoyunda "içki yasağı" olarak nitelenen sınırlandırma hakkında bilgi aldı 

Abdullah Karakuş - Ankara 


AKP'li belediyelerin içkiye getirdiği sınırlandırma, ABD'nin Ankara Büyükelçiliği'nin de ilgisini çekti. ABD elçiliğinden diplomatlar, AKP'nin belediyelerden sorumlu Genel Başkan Yardımcısı Nihat Ergün'ü ziyaret ederek, düzenlemenin içeriğini ve amacını sordu. 
İçkili bölgelerle ilgili yönetmelik ve İçişleri Bakanlığı'nın genelgesiyle ilgili tartışmalar, ABD'lilerin AKP Genel Merkezi'ne ziyaretine neden oldu. Önce bilgi almak için telefonla arayan elçilik yetkilileri, davet almaları üzerine AKP Genel Merkezi'ne gitti. 

'Yasak' gerçek mi 
ABD ve Avrupa'da birçok gazetede içki yasaklarına ilişkin haberlerin çıktığını kaydeden diplomatlar, düzenlemeyle neyin amaçlandığını sordu. Diplomatlar, içki içilen yerlere sınırlama getirildiği yolundaki yorumların gerçeği yansıtıp yansıtmadığı üzerinde durdu. "İçki yasağının" söz konusu olmadığını, tartışmalara neden olan yönetmelik ve genelgeyle yasağın amaçlanmadığını söyleyen Ergün, sadece valiliklerde olan yetkinin belediyelere verildiğini dile getirdi. 
Ergün, Türkiye'de kimsenin içki içmesine karışılmadığını, yasa gereği bir düzenleme yapılmak istendiğini savundu. Ergün, Milliyet'e, "ABD elçiliğinden arada sırada ziyaretimize gelirler. Sadece benimle değil birçok arkadaşımızla görüşürler. Konu, yalnızca içki meselesi değildi. Birçok konuda görüş alışverişinde bulunduk" dedi. AKP'li kaynaklar, diplomatların verilen bilgiden tatmin olduğunu belirtti. 



</TEXT>
</DOC>
