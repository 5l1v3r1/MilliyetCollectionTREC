<DOC>
<DOCNO> 404622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/yasam/yas07.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alüminyuma hayat verdi 
</HEADLINE>
<TEXT>



Necmi Özgür'ün ilk kişisel sergisi "Somut Hafıza", alüminyum malzemeyle yapılmış soyut işlerden oluşuyor. Özgür, soyut çalışmalarında kente ilişkin sözler söylüyor, kenti algılayışımızla ilgili meselesinin altını çiziyor. Bir konsept belirlemekten özellikle kaçındığını belirten Özgür, heykelde deneysel olanın peşinden gidiyor. Yarın açılacak sergi 4 Ocak 2006'ya kadar Atatürk Kültür Merkezi Sanat Galerisi'nde görülebilecek. 

'Yeterince heykel yok' 
Daha önce Ankara'da bir grup heykel sanatçısıyla birlikte kaidesiz heykeller yapan ve üçüncü boyutu kente taşıyan Necmi Özgür, "Somut Hafıza" sergisinde sanal bir bağlam arayışı içinde olmadığını, çalışmalarını ideolojik bir karşı çıkış olarak kurguladığını belirtiyor 
"Kent sürecinde ve yaşam pratiğimizin içinde yeterince heykel ve üçüncü boyut yok. Olanlar da mimari karmaşalar nedeniyle kayboluyor. Hatta yollarımız yok, algı sürecimiz karışık. Modernizm sonrası süreçlerden kaynaklanan kaygılar yaşıyoruz basbayağı da ideolojik işler çıkıyor ortaya." 
Sanatçının bunu yaparken kullandığı yollardan biri, malzemeyi "yüceltmek". Özgür, Türkiye'de pek az kullanılan alüminyumu tercih etme sebebini ise şöyle açıklıyor 
"Deforme edilmemiş, yeni bir malzeme olan alüminyum, hafif olmasıyla da avantaj sağlıyor sanatçıya. Deneysel ve büyük boyutta işler yapabiliyorsunuz bu da formları doğrudan etkiliyor. Bronz yapsaydım, herhalde taşınmazdı o işler. Ayrıca istediğiniz gibi parlatabilip matlaştırabilirsiniz, ara tonlar elde edebilirsiniz." 


</TEXT>
</DOC>
