<DOC>
<DOCNO> 402364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur12.html </URL>
<DATE> 2005/12/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şehit askerlerin cenazesinde acı ve öfke vardı 
</HEADLINE>
<TEXT>

     Şırnak’ta teröristlerle girilen çatışmada şehit olan Piyade Asteğmen Ömer Fidan ve Piyade Er Mehmet Duru’nun cenazeleri, memleketleri Niğde’de düzenlenen törenle toprağa verildi. 
     Şehit Asteğmen Fidan ve Piyade Er Duru için Hükümet Meydanı’nda tören düzenlendi. Törene, şehitlerin aileleri ve yakınları, Vali Vekili Salim Demir, Kayseri Jandarma Bölge Komutanı Tuğgeneral Harun Ocaklı, İl Jandarma Komutanı Albay Naci Aydın, Cumhuriyet Başsavcısı Enis Yavuz Yıldırım, Niğde milletvekilleri Erdoğan Özegen ve Orhan Eraslan, kaymakamlar, belediye başkanları, siyasi partilerin temsilcileri ve çok sayıda vatandaş katıldı. 
     Törene katılan çok sayıda vatandaş, terör örgütünü lanetleyen çeşitli sloganlar attı. Tören sırasında bayılan Şehit Er Mehmet Duru’nun bir yakını, ambulansla Niğde Devlet Hastanesi’ne kaldırıldı. 
     Duru’nun annesi Cennet Duru, kardeşleri Ahmet, Mevlüt ve Cemil Duru ayakta durmakta güçlük çekti. 
     Şehit Asteğmen Ömer Fidan’ın annesi Nursel Fidan da tören sırasında baygınlık geçirdi, babası Ali Fidan’ın "Vatan sağolsun" sözleri ise törene katılanların duygulu anlar yaşamasına neden oldu. 
     Vali Vekili Salim Demir, şehit olan askerler için yapılacak en büyük fedakarlığın devlete ve millete sadakat olacağını kaydetti. 
     Niğde Müftüsü Yüksel Kaymak da tören alanında şehitler için dua okudu. Daha sonra Dışarı Camii’nde kılınan cenaze namazının ardından Şehit Asteğmen Ömer Fidan’ın cenazesi Altunhisar İlçesi’ne bağlı Yakacık Beldesi’nde, Er Mehmet Duru’nun cenazesi de Ulukışla İlçesi’ne bağlı Başmakçı Köyü’nde toprağa verildi. 
     
</TEXT>
</DOC>
