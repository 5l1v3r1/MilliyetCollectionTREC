<DOC>
<DOCNO> 403100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy19.html </URL>
<DATE> 2005/12/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çiçek Pamuk davasıyla ilgili mahkemeden evrak ya da talep gelmedi 
</HEADLINE>
<TEXT>

     Adalet Bakanı Cemil Çiçek, Orhan Pamuk davası ile ilgili olarak, Şişli Asliye Ceza Mahkemesi’nden şu ana kadar herhangi bir evrak ya da talep gelmediğini gelmesi durumunda, hukuk ve yasalar çerçevesinde incelemelerini yapıp, kararlarını vereceklerini bildirdi. 
     Çiçek, TBMM’de bir gazetecinin, "Orhan Pamuk davasında, eski TCK’nın işletilmesiyle ilgili, kendisinden görüş istendiği" yönündeki haberleri hatırlatması üzerine, şunları söyledi 
     "Gazetelerde bu yöndeki haberleri okudum. Buraya gelirken, böyle bir soruyu soracağınızı düşünerek, gelen evraka bir daha baktırdım. 
     Şişli Asliye Ceza Mahkemesi’nden, şu ana kadar gelen herhangi bir evrak, talep söz konusu değil. Eğer yazılanlar doğruysa dosya bize gelir ve biz bunu, hukuk çerçevesinde, yürürlükteki yasalar çerçevesinde, en ince ayrıntısına kadar inceleriz. Hukukun gereği neyse onu da yaparız." Yazı gelmeden bir şey diyemeyeceğini ifade eden Çiçek, "Gerçekten bir talep var mı, varsa neyi içeriyor Bu, sadece sizin yazdıklarınızdan ibaret. O yazdıklarınız ne ölçüde dosya ile bağlantılıdır onu göreceğiz. Ondan sonda da hukuk ve yasalar çerçevesinde incelemeyi yapar, kararımızı veririz" diye konuştu. 
     
     ZEMDİNLİ RAPORU 
     "İnsan Haklarını İnceleme Komisyonu’nun Şemdinli raporunda, Kara Kuvvetleri Komutanı Orgeneral Yaşar Büyükanıt ile ilgili ifadeler olduğunun" anımsatılması üzerine de Bakan Çiçek, "O raporu görmedim. 
     Yargıya intikal etmiş davalarla ilgili siz ısrarla soruyorsunuz, ben de bundan ısrarla kaçınıyorum. O raporda ne yazılıyor, onu da bilmem" dedi. 
     
</TEXT>
</DOC>
