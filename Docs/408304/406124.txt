<DOC>
<DOCNO> 406124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas06.html </URL>
<DATE> 2005/12/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Spiderman, Batman ve 3 boyutlu Mickey Mouse’ta Türk imzası 
</HEADLINE>
<TEXT>

     ALPER NAKRİ Los Angeles DHA 

      ÖZELLİKLE gençler arasında çok sevilen ’Karate Kamil’ adlı çizgi karakterin yaratıcısı olan Türk genci, Hollywood’un ünlü karakterlerinin de birbirinden zor animasyonlarını üstleniyor. 
     Mimar Sinan Üniversitesi Grafik Bölümü mezunu olan ve 5 yıldır ABD’de yaşayan Cemre Özkurt’un animasyonlarını üstlendiği filmler arasında, Örümcek Adam, Batman, Fight Club aynı adlı filmin oyunu ve 3 boyutlu ilk Mickey Mouse Miki Fare da var. 
     DHA’ya Hollywood’da çalıştığı ’Blur Stüdyoları’nı tanıtan 27 yaşındaki Özkurt, oyunlarda kullanılan, 3 boyutlu model hareketlerini yaratan aletin özelliklerini anlattı. Bu filmler için, özel sensörlerle donatılmış kıyafetler giyilerek, etrafında kameralar bulunan bir pistte önce temel vücut hareketleri yapılıyor. Daha sonra bu görüntüler dijital ortama aktarılarak, özel bilgisayar programları yoluyla karakterlerin hareketlerine dönüştürülüyor. 
     
     AVNİ, GIRGIR VE ÇARŞAF’TA ÇİZDİ 
     ABD’ye geldiğinde Hollywood tarafından fark edildiğini söyleyen Özkurt, daha önce Avni, Gırgır ve Çarşaf mizah dergilerinde karikatür çizdiğini belirtirken, ağabeyinin yanında animasyonla tanıştığını kaydetti. Türk genci, New York’ta çalışmalarını gören Blur Stüdyoları tarafından Hollywood’a transfer edildiğini ifade etti. 
     Lise yılarında da birçok dergide karikatürler çizen Cemre Özkurt, yurtiçin ve yurtdışında yarışmalara da katılmış ve ödüler kazanmış. Şu an çalıştığı firmanın ise en iyi reklam ve kısa film dalında birçok ödülü var. Blur Stüdyoları’nın geçen yıl Oscar için gönderdiği kısa animasyon filminde, Özkurt’un çizim ve canlandırmaları aday seçildi. 
     
     TÜRKİYE’DE KENDİ STÜDYOSUNU KURMAK İSTİYOR 
     Hollywood’da tecrübe kazandıktan sonra Türkiye’ye gelip kendi stüdyosunu kuramak istediğini söyleyen Cemre Özkurt, en büyük hayalinin ise tamamen 3 boyutlu olacak bir Türk filmi yapmak olduğunu belirtti. Özkurt, bu filmde minibüs şoförü, ayakkabı boyacısı, kendini Japon sanan bir Türk, simitçi ve halkı oluşturan diğer kesimler gibi Türk karakterler olacağını ve Türkiye’ye özgü komedi unsurları içereceğini ifade etti. 
     Disney’in ilk 3 boyutlu Mickey Mouse filmi için 1 yıla yakın çalıştığını belirten Cemre Öztürk, fare ile köpek Pluto için hareketlendirme, giyim ve arka plan unsurlarını hazırladığı filmin izleyicilerle buluşmasından ancak 6 ay sonra yapıtın bitmiş halini izleyebildiğini belirtti. Öztürk, "İzlerken çektiğim acıları görüyorum. O nedenle çok izleyemiyorum" dedi. 
     
</TEXT>
</DOC>
