<DOC>
<DOCNO> 401713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy04.html </URL>
<DATE> 2005/12/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
AKP'de demokrasi sesi 
</HEADLINE>
<TEXT>

     ANKARA Milliyet 

AKP Balıkesir Milletvekili Turhan Çömez ile Afyonkarahisar Milletvekili Mahmut Koçak'ın AKP grubundaki "parti içi demokrasi" çıkışları, TBMM Genel Kurulu'na da uzandı. Genel Kurul'da gündemdışı konuşan Koçak, seçmenin yüzde 45'inin iradesinin TBMM'ye yansımadığını belirterek, "Partilerde lider patronajının sona ermesini, seçmene tercih hakkı tanınmasını" istedi. Yargıtay Cumhuriyet Başsavcılığı da "lider sultası" getiren tüzük hükümlerinin ayıklanması için AKP'ye ihtar verilmesi istemiyle Anayasa Mahkemesi'ne başvurmuştu. 
     Başkanı olduğu Politika Merkezi'nin araştırmasıyla AKP'nin oylarının düştüğünün ortaya çıktığını söyleyen Koçak, Genel Kurul'daki konuşmasında da parti liderlerini hedef aldı. Koçak'ı ilk kutlayan kişi de önceki gün AKP grubunda muhalif konuşma yapan Çömez oldu. CHP ve ANAP milletvekilleri de Koçak'ı öperek kutladı. 
     
     Birinin adamı olmak 

     Koçak, politika yapmak için parti lideriyle uyumlu çalışmak, ona eleştiri getirmemek gerektiğini belirterek konuşmasına şöyle devam etti 
     "Birinin adamı olmak, siyasette geçer bir yol olarak varlığını sürdürmektedir. Partilerde düşünce ve program değil, liderin kişiliği öne çıkmaktadır. Değişimin zamanı gelmiştir. Seçim öncesinde başka, seçimden sonra başka uygulamalarla, üttük - kazandık oynamıyoruz anlayışıyla siyaset yapmak bu parlamentoya yakışmaz. Eski siyasilerle aynı vebali paylaşmaktan da bizi kurtarmaz" Siyasi partiler ve seçim yasalarının Anayasa kadar önemli olduğunu belirten Koçak, şöyle devam etti 
     "Demokrasi, bu kanunlar aracılığıyla soluk almakta ve yaşamaktadır. Parti içi demokrasi işler hale getirilmelidir. Demokrasinin olmazsa olmazlarından biri, muhalefetin kurumsallaşması ve muhalefetin varlığını güvenceye alacak mekanizmaların işlemesidir. Parti içinde muhalefete tahammül edilmelidir. Parti içi demokrasi işlemediğinden partiler, demokratik yollardan kendilerini yenileyememekte, toplumsal sorunlara yeterli çözüm sunamamaktadırlar. İlişkiler kişiselleşmekte, kamu yararı, ehliyet ve liyakatın yerini menfaat ilişkileri almaktadır. Bu da parti içinde patronaja yol açmaktadır." 
     
     Vekil dinletemiyor 

     Koçak, liderlik süresinin en fazla üç kongre veya seçim dönemiyle sınırlanmasını, parti içi yarışın, genel başkan ve karar organlarından bağımsız yapılmasını ve nitelikli üyelerle tüm adaylar için önseçimin zorunlu olmasını istedi. Koçak, el çektirilen teşkilatlara yargı yolunun açılmasını, siyasi partilere ciddi bir mali denetim getirilmesini, dokunulmazlığın sınırlanmasını, tercihli oy sisteminin getirilmesini, ülke barajının düşürülmesini de önerdi. 
     
</TEXT>
</DOC>
