<DOC>
<DOCNO> 406024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy10.html </URL>
<DATE> 2005/12/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Mumcu Hiçbir Başbakan dışarıda hürmetle eğilip, içerde tafra yapmadı 
</HEADLINE>
<TEXT>

     Anavatan Partisi Genel Başkanı Erkan Mumcu, Türkiye’de tek başına hiçbir iktidarın bu hükümet kadar aciz olmadığını iddia ederek, "Türkiye’de hiçbir başbakan dışarıda kendisine ne yapacağını söyleyenler karşısında hürmetle eğilirken, içeriye gelip kendi vatandaşlarına heybetli bir biçimde tafra yapmadı" dedi. 
     Mumcu, Genişletilmiş İl Divan ve halka açık toplantıdaki konuşmasında, Anavatan Partisi olarak geçmişten bugüne çağ atlatan parti olmaktan onur duyduklarını belirterek, hiçbir zaman geçmişe çakılmış bir parti olmayacaklarını bildirdi. Mumcu, "Biz, Türkiye’nin geleceğini kurmak için siyaset yapıyoruz. ’dün dünde kaldı cancağızım, şimdi yeni şeyler söylemek lazım’ diyor Hazreti Mevlana. Şimdi yeni şeyler söylemek lazım. Şimdi geleceğe bakmak lazım" diye konuştu. 
     Dünyanın gelişmiş ülkeler liginde arka sıralarda nal toplayan bir Türkiye için değil, şampiyonlar liginde koşan bir Türkiye için siyaset yaptıklarını ifade eden Mumcu, Türkiye’yi dünyanın en gelişmiş 10 ekonomisinden birisi yapmak istediklerini kaydetti. 
     Mumcu, sözlerini şöyle sürdürdü 
     "Bu ufku, vizyonu olmayanlar bunun nasıl olacağını bilmezler. 
     Onlar düşmana teslim olalım derler, manda kuralım... derler. 
     Onlarda Ya istiklal, ya ölüm diyecek yürek yoktur. 
     Şimdi Türkiye ne yazık ki, ekonomik istikbalini kaybetmiş bir ülkedir. Ne yazık ki, kendisine borç verenlerin boyunduruğu altında bir ülkedir. Ne yazık ki, uluslararası arenada sözünü geçiremeyen ve en tabii hakkı sayılabilecek meselelerde artık uluslararası ilişkilerin büyüklerine değil, çevredeki küçük, aşiret topluluklarına, devletlere muhatap kılınan bir ülke haline gelmiştir." 
     
     "ACZİNİ GÖRÜP ÜZÜLÜYORUZ" 

     Anavatan Partisi Genel Başkanı Erkan Mumcu, Türkiye’nin dünyanın bütün mazlumları için söz söyleyen bir ülke olabilmesi ve sözünü yaptıran bir ülke olabilmesi için siyaset yaptıklarına işaret ederek, şu görüşleri dile getirdi 
     "Bugünlerde hepimiz hükümetin karşı karşıya bulunduğu meseleler karşısındaki aczini görüp üzülüyoruz. Türkiye’de hiçbir tek başına iktidar bu hükümet kadar aciz olmadı. Türkiye’de hiçbir başbakan dışarıda kendisine ne yapacağını söyleyenler karşısında hürmetle eğilirken, içeriye gelip kendi vatandaşlarına heybetli bir biçimde tafra yapmadı. 
     Ne yazık ki, öyle bir başbakanımız var ki, öyle bir hükümetimiz var ki, Türkiye’nin iç politika meselelerine, hukuk meselelerine Avrupa Birliği’nden talimat veriliyor, başbakanın sesi çıkmıyor, gıkı çıkmıyor. Yargıya müdahale ediliyor, kimseni gıkı çıkmıyor. Ama, Türkiye’den bir iki ses bir şey söylediği zaman başbakan, başbakanlığını unutup başsavcılığa soyunuyor." Mumcu, hükümetin politikalarını eleştirerek, "Fakir fukaranın cebinden alıyorlar, zenginin cebine koyuyorlar. Bunların adaleti bu. 
     Millet Köroğlu diye güvendi, ama bunlar Bolu Beyi çıktılar" dedi. 
     Mumcu, Anavatan Partisi’nin Genişletilmiş İl Divan ve halka açık toplantısındaki konuşmasında, Türk sanayicisinin ve yerli sermayenin önemine değinerek başbakanın "yabancı sermayenin elini ayağını öptüğünü" ancak, "Türkiye’yi vareden milli sermayeye" heybetlendiğini ileri sürdü. Mumcu, "Yani yabancı sermayeye hürmetli, milli sermayeye heybetli. Olmadı sayın başbakan. Adil, olmak lazım" diye konuştu. 
     Türkiye’nin dünyayla rekabetinde en önemli varlıklarından birisi olan Türk sanayicisinin, yüz binlerce insana istihdam sağladığını, on milyarlarca dolarlık ihracat yaptığını, katrilyonlarca liralık vergi ödediğini vurgulayan Erkan Mumcu, Türkiye’nin sanayicisini sokakta bulmadığını, yerli sermayesini oluşturmak için 70-80 yılını verdiğini ifade etti. 
     Mumcu, sözlerini şöyle sürdürdü 
     "Toplu iğnenin bile bulunmadığı, tuğlanın bile yurtdışından getirildiği yokluklar, kıtlıklar içindeki bir ülkeyi bugün 5 bin kalemden daha fazla sanayi ürünüyle ihracat yapan ülke haline getiren, işte bu milli sermayedir. İşte bu Anadolu kaplanlarıdır, Antep’in aslanlarıdır. Onun karşısında hürmetli olman lazım. 
     Lagendijk mahkemenize, değerlerinize saldırırken dostumdur, arkadaşımdır diyorsunuz, Türkiye’nin hak ve hukukunu müdafaa edeceğiniz yerde gıkınız çıkmıyor, ama Türkiye’de ifade özgürlüğünün alanı içinde sayılabilecek bir biçimde birisi kalkıp iki kelimelik bir eleştiride bulunursa kıyameti koparıyorsunuz, başına iş getiriyorsunuz. Olmaz, buna adalet denmez." 
     
     "İKTİDAR VAR MI YOK MU ..." 

     Konuşmasında, "Ben anlayamadım Türkiye’de iktidar var mı, yok mu " diyen Mumcu, Başbakan’ın bir televizyonda yaptığı konuşmada meslek liselerine uygulanan katsayının adaletsizliğinden bahsettiğini aktardı. 
     Mumcu, "İktidarınızın 4. yılına girdiniz. Sanki iktidar siz değilsiniz, sanki başbakan siz değilsiniz, sanki bu işin çözümünü sokaktaki vatandaş bulacakmış gibi şikayetçi oluyorsunuz. Şikayetçi olması gereken vatandaş. Bu memlekette hükümet ihtiyaç kapısıdır, dertleri çözme makamıdır" ifadesini kullandı. 
     İktidarın elinde TBMM’nin üçte ikisi bulunduğuna dikkati çeken Mumcu, "Niye çözmüyorsunuz. Cesaretiniz yoksa, cesaret verelim. 
     Getirin Anayasa değişikliklerini, gelin çözelim. Seçime kadar Türkiye zaman kaybetmesin, Türkiye’nin sorunlarını çözelim" dedi. 
     Erkan Mumcu, şunları söyledi 
     "Bir başbakanın şunu söylemeye hakkı yok İşsizliğe Amerika bile çare bulamamış . Kim diyor bulamamış diye Eğer, sen işsizliğe bir çare bulamayacaktıysan orda ne işin var Eğer Türkiye’nin dertlerini çözmeyeceksen boşuna oturuyorsun, Türkiye’ye vakit kaybettiriyorsun." Türkiye’nin işsizliği çözebileceğini ifade eden Mumcu, vergi ve teşvik politikasının önemli olduğunu vurguladı. 
     Mumcu, hükümetin böyle saçma sapan bir teşvik politikası uygulayarak ne sanayileşme ve istihdam sağlanabileceğini ne rekabeti koruyabileceğini ne de haksız rekabeti önleyebileceğini savundu. 
     
     "BU İKTİDAR BİR KARDAN ADAM" 

     Vatandaşın satın alma gücünün hızla düştüğünü, Türkiye’nin dünyanın en yüksek ikinci reel faizini ödeyen ülke olduğunu ve faizi gariban vatandaşın ödediğini anlatan Mumcu, şunları ifade etti 
     "Fakir fukaranın cebinden alıyorlar, zenginin cebine koyuyorlar. 
     Bunların adaleti bu. Millet Köroğlu diye güvendi, ama bunlar Bolu Beyi çıktılar. Zenginden de almasına gerek yok, Türkiye’nin önünü açıp adaletli bir biçimde fakire fukaraya vereceklerdi fakat, fakir fukaranın bırakın cebindekini, kursağındakini alıyorlar." Milletin fakirleştiğini iddia eden Mumcu, kişi başına düşen milli gelirin 2 bin 600 dolardan 5 bin dolara çıktığı söylemlerini eleştirdi. 
     Mumcu, "Bu artan milli gelir nereye gidiyor Nereye gittiğini ben söyleyeyim size, hükümetin çevresindeki yandaşlarının cebine gidiyor. 
     Bir hortum edebiyatıyla geldiler, hortumları kendi ceplerine bağladılar" diye konuştu. 
     
     "BU İKTİDAR BİR KARDAN ADAM" 

     Mumcu, şunları kaydetti 
     "Bu iktidar birilerinin gözünde bir dağ, devrilmeyecek bir dağ. 
     Ama, ben size söyleyeyim bu iktidar bir kardan adam. Bu heybeti, kara soğuktan geliyor. Ama, güneş çıktığı zaman, azıcık meltem estiği zaman bakacaksınız o kardan adamın yerinde yeller esiyor. Bu ülkeye çok iktidarlar geldi, gitti. Bu dünya Süleyman’a kalmadı. Sayın başbakan buradan bir kere daha hatırlatayım, mahkeme kadıya mülk değil. Bunun adı demokrasi. Bu millet, bu sandıkta bu işlerin hesabını senden soracak." Erkan Mumcu, insanları işsizlik utancından, yoksulluk illetinden kurtarmanın boyunlarının borcu olduğunu belirterek, beklediklerinin milletin rızası olduğunu, rızayı alınca iktidar olacaklarını sözlerine ekledi. 
     
</TEXT>
</DOC>
