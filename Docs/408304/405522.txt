<DOC>
<DOCNO> 405522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko04.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank 2006'nın ilk yarısında görücüye çıkıyor 
</HEADLINE>
<TEXT>


EKONOMİ SERVİSİ 

Zorlu Holding Yönetim Kurulu Başkanı Ahmet Nazif Zorlu, CNBC-e televizyonuna verdiği röportajda Denizbank'ın yabancı bir ortaklık kurması konusunda hazırlıklara başladıklarını ve bir dizi görüşme yürüttüklerini belirterek 2006'nın ilk yarısında bu konuda kamuoyuna açıklama yapacaklarını dile getirdi. 
Denizbank'ın yurtdışı operasyonlarıyla son derece iyi bir durumda olduğunu belirten Zorlu, bu konuda halka açık bir şirket oldukları için konuyla ilgili olgunlaşan bir durum olmadan net bir açıklama yapamayacağını söyledi. 
Savunma alanında da insansız uçak projesi ile havadan 100 km'lik bir alanda tarama yapabildiklerini kaydeden Zorlu, sadece ABD ve İsrail'in bu teknolojiyi geliştirdiğini kaydetti. Zorlu savunma alanında daha büyük işlere de imza atacaklarını söyledi. Zorlu ayrıca nükleer santral konusundaki çalışmalar içinde de yer almak istediklerini belirtti. 



</TEXT>
</DOC>
