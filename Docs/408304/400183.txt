<DOC>
<DOCNO> 400183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/ydemirkol.html </URL>
<DATE> 2005/12/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Tamirci bozdu 
</HEADLINE>
<TEXT>



Sağda sezon başında Kayseri'ye gönderilen Tayfun Cora, solda aslında sağ bek olan ve orta saha da oynayan genç Ufukhan. Göbekte hafta boyunca hasta olan Erdinç ve Beşiktaş'tan gönderilen Kürşat. Trabzon'un özellikle kanatları falsolu ve ham savunmasına Fenerbahçe, onca seri adamına rağmen ilk yarıda sadece 1 kez kanattan geldi. 21'de üç vuruşluk net bir pozisyon yakaladılar. Genel eğilim ise Trabzon'un en elle tutulur yanına yüklenmekti. Şimek, Hüseyin ve Adem'in sıkı ve dar tuttukları göbeğe girdiler. Olmadı. Bir de çizgiye inmeden erken ortaladılar. Jefferson çok rahat topladı. Trabzon böylece sağlam durdu. Ama onlar da savunmada kalabalık olup Fener'in delmeye uğraştığı göbekte açık vermemek için az adamla ve yavaş çıktılar. Önder ve Serkan onlar için fazla hızlı ve fazla sağlamdı. Bir kez başarılı oldular. Onda da golü buldular. 

Daum geriliyor 
İkinci yarıya Daum, Yozgatlı'yı alarak kanat kullanımı hedefiyle başladı. Ama ona has bir değişiklikle Appiah'ı sağ beke çekince Fenerbahçe'nin orta saha bağlantısı sıkıntıya girdi. Tamir etmeye çalışırken bozdu Alman teknik adam. Fenerbahçe'nin orta sahası zayıflayınca savunma ile hücum hattı koptu. Buna mecburen Trabzon da uydu ve maç bir taktik oyundan çıkıp oyuncuların oyununa döndü. Önce Tuncay sahneye çıktı böylece. Tuncay belki ayaklarına hakim olacak tekniğe sahip değil. Ama bir hamle sonrasını görebilecek taktik zihniyet, bireysel taktik pırıltısı onda var. Nobre'ye attırdığı gol yaptığı koşudan kaynaklı bir bireysel parlamaydı. Alex'i anladı. Hatta yaptığı koşuyla ona o pasın ilhamını verdi belki. 
Ama Trabzon'un da belki bozulmuş bir takımı, ama bireysel pırıltıları vardı. İlk golün iyi vuruşcusu Lee'nin - ki, kendisi kanımca maçı yıldız olmayı hak etmiştir- şahane hazırlığı Fatih'i golle buluşturdu. Daum buna orta sahasını kurtaran ikinci oyuncu olan Tuncay'ı çıkararak cevap verdi. Ev sahibinin orta sahası tamamen çöktü. Ve böylece Trabzonspor beklemediği, bu yıl çok yapamadığı şık bir kontr oyununu başarıyla uygula-maya başladı. Yattara biraz ciddi olsa ya da Metin Tokat Appiah'ın Fatih'e yaptığı penaltıyı çalabilse fark büyüyecekti. Ama sadece Türkiye'de atılabilecek bir golle Fenerbahçe eşitliği sağladı. 
Özet şu Halilhodziç ilerleme kaydediyor, Daum geriliyor. 



</TEXT>
</DOC>
