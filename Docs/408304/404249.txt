<DOC>
<DOCNO> 404249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun13.html </URL>
<DATE> 2005/12/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Romancısına saldıran toplumu, Çin'den ABD'ye, dünya okudu... 
</HEADLINE>
<TEXT>

     Çin’den Avustralya’ya, Japonya’dan Amerika’ya dünya Orhan Pamuk davasını konuşuyor. Hemen hemen bütün ülkelerde çıkan haberlere ise aynı ortak noktaya değiniliyor Dava ertelendi, protestocular yumurtalarla saldırdı. Bir kadın Orhan Pamuk’a dosya ile vurdu. 
     
     GUARDIAN "YARGIÇ ANKARA’NIN KARAR VERMESİNİ İSTEDİ" 

     İngiliz Guardian gazetesi ertelenen Pamuk davası ile ilgili olarak, "Yargıç, Pamuk’un kaderine Ankara’nın karar vermesini istedi" yorumunu yaptı. Haberde, "Sert solcular ve aşırı sağcılar Pamuk ve destekçilerini tartakladı, arabasına saldırdı ve insan hakları gözlemcilerine vurdu" ifadeleri kullanıldı. Gazete, Pamuk’un yargılanmadan önceki akşamı arkadaşları ile birlikte dava hakkında şakalaşarak geçirdiğini de belirtti. 
     
     TIMES "OLAYLARDA AVRUPA DEĞERLERİ DIŞINDA HER ŞEY VARDI" 

     İngiliz Times gazetesi, Orhan Pamuk davasının "çirkin protestolar altında" ertelendiğini belirtti. Haberde, bina dışındaki "kaotik ortamda Avrupalı değerler dışında her şeyin olduğu" ifade edildi. 
     
     FINANCIAL TIMES "DAVA HÜKÜMETTE DİPLOMATİK BAŞ AĞRISI SEBEBİ" 

     Dünyanın önde gelen ekonomi gazetelerinden Financial Times, Orhan Pamuk davasının, hükümet için "Siyasi ve diplomatik bir baş ağrısı sebebi" olduğu yorumunu yaptı. Haberde, davanın ilk gününün de şiddet gösterilerine de sahne olduğu belirtildi. 
     
     SCOTSMAN "YAZARIN DAVASINDA KIZGIN SAHNELER VARDI" 

     İskoçya’da yayınlanan Scotsman gazetesi de Orhan Pamuk davasında "kızgın sahnelerin" yer aldığını belirtti. Gazete, dava girişinde kızgın bir kadın göstericinin "vatan haini" diye bağırdığı Pamuk’a bir plastik dosya ile vurduğunu aktardı. 
     
     IRELAND ONLINE "TÜRK YARGIÇ İFADE ÖZGÜRLÜ DAVASINI ERTELEDİ" 

     İrlanda’da yayın yapan Ireland Online haber sitesi, Türk yargıcın ifade özgürlüğü davasını ertelediğini belirtti. Haberde, davayı izleyen Avrupa Parlamentosu heyetinin, "Türkiye’nin imajı için çok kötü" yorumlarına da yer verildi. 
     
     NEW YORK TIMES "KIZGIN MİLLİYETÇİLER PAMUK’U YUHALADI" 

     New York Times gazetesi, duruşma salonu dışındaki protestolara geniş yer ayırdı. Gazete, "kızgın milliyetçilerin" Orhan Pamuk’u yuhaladığını aktardı. Haberde davanın AB gözlemcileri tarafından da yakından izlendiğinin altı çizildi. 
     
     VOA "AB DİPLOMATLARI PROTESTOYA DEĞİL DAVAYA ŞAŞIRDI" 

     Amerika’nın Sesi ise, bazı AB diplomatlarının protestoculara değil davanın açılmasına şaşırdıklarını belirtti. Haberde AB yetkililerinin hükümetin davaya engel olmamasını da hayal kırıklığı ile karşıladıkları ifade edildi. 
     
     PEOPLE’S DAILY "TÜRK YAZARIN DAVASI ERTELENDİ" 

     Çin’de yayınlanan People’s Daily gazetesi, Orhan Pamuk davasının 7 Şubat’a ertelendiğini belirtti. Haberde, davanın Türkiye’nin girmeye çalıştığı Avrupa Birliği tarafından da yakından izlendiği ifade edildi. 
     
     JAPAN TODAY "DAVA KAOTİK BİR ORTAMDA BAŞLADI" 

     Japonya’da yayınlanan Japan Times gazetesi, Orhan Pamuk davasının "kaotik bir ortamda" başladığını belirtti. "Militan milliyetçilerin" Pamuk’u protesto ettiği ifade edilen haberde, Pamuk’u ellerinde "Misyoner Çocuğu" yazan pankart taşıyan 100 kadar milliyetçinin karşıladığı aktarıldı. 
     
     SBS "DAVA PROTESTOLAR VE KAYGILAR ALTINDA GEÇTİ" 

     Avustralya’da yayın yapan SBS televizyonu, Pamuk davasının ilk günü sokak gösterileri ve davanın Türkiye’nin AB yolunda bir engel oluşturacağı kaygılarıyla geçti yorumunu yaptı. Haberde, dışarıda aşırı sağcı grupların gösteri yaptığı vurgulandı. 
     
     EU OBSERVER "DAVAYI PROTESTOCULAR DA İZLEDİ" 

     Avrupa Birliği ile ilgili yaptığı haberlerle tanınan EU Observer sitesi, davanın "dünya genelindeki insan hakları temsilcileri, gazeteciler, diplomatlar ve entelektüellerin yanı sıra protestocular tarafından da izlendiğini" belirtti. 
     
     HOLLANDA RADYOSU "DAVADA BEKLENMEYEN HAMLE" 

     Hollanda Radyosu da Orhan Pamuk davasının ertelenme kararını "beklenmeyen hamle" şeklinde yorumladı. Haberde davanın, Avusturya, Almanya ve Fransa gibi Türkiye muhaliflerinin de eline koz verdiği ifade edildi. 

ANKA 

     
</TEXT>
</DOC>
