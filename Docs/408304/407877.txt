<DOC>
<DOCNO> 407877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun01.html </URL>
<DATE> 2005/12/30/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Berlusconi'ye şimdi de rüşvet suçlaması 
</HEADLINE>
<TEXT>

     İtalya'nın Milano kenti savcıları, Başbakan Silvio Berlusconi'nin geçmişte bir İngiliz avukata aleyhinde şahitlik yapmaması için rüşvet verdiği suçlamasında bulundular. 
     Berlusconi'nin avukatları ise İtalyan basınında yer alan suçlamayı reddederek, Başbakan Berlusconi'nin Nisan'daki seçimler öncesinde yıpratılmaya çalışıldığı mesajını verdiler. 
     Corriere della Sera gazetesinde yer alan habere göre, Milano savcıları, Berlusconi'yi, 1997'de sahibi olduğu Fininvest holdingi aracılığıyla İngiltere Kültür Bakanı Tessa Jowell'ın eşi David Mills'e kendisine karşı iki davada lehinde şahitlik yapması için en az 600 bin dolar rüşvet vermekle suçluyorlar. 
     İtalyan yasalarına göre, savcılar, dava açıp açmamaya sonra karar verecekler. 
     Habere göre, İngiliz avukat Mills'in de soruşturma kapsamında olduğu belirtilirken, Berlusconi ve Mills'in, bu ay başında savcılığa ifade vermek üzere çağrıldılar, ancak savcının celbini yerine getirmediler. 
     İtalyan haber ajanslarında da yargı kaynaklarına dayanılarak verilen habere göre, Mediaset grubunun yayın haklarını satın alma işlemlerinde yaptığı usulsüzlükle ilgili açtığı dava çerçevesinde Berlusconi, davanın tanıklarından biri hakkında yolsuzluğa tevessül etmekle suçlanıyor. 
     Berlusconi'nin avukatları ise haberin basına yansımasının ardından bugün yaptıkları açıklamada, yargı mensuplarının bu türden bir haberi basına sızdırmalarının siyasi amaçlı olduğunu savundular. 
     Berlusconi'nin avukatı ve de Forza İtalya Partisi milletvekili Niccolo Ghedini, basında yer alan iddiaları yalanlamaksızın yaptığı açıklamada, ''Siyasi amaçlarla ustaca etüd edilmiş bir haber sızdırma hadisesiyle karşı karşıyayız. Anlaşılan o ki seçim kampanyası başlamış durumda'' dedi. 
     Ghedini, konuya ilişkin yaptığı yazılı açıklamada, Berlusconi'nin 1994 itibarıyla Mediaset'teki görevlerini bırakmış olduğuna dikkati çekmesinin ardından, kimi yargı mensuplarını sol muhalefet adına kampanya yapma eğilimine girmekle suçlayarak, ''Büyük bir olasılıkla, merkez solla doğrudan ilintili milyarlık vahim yolsuzlukları örtbas etmek için dikkatleri başka yöne çekmek istiyorlar'' ifadesine de yer verdi. 
     Alfredo Robledo ve Fabio De Pasquale adlı savcılar, Berlusconi'nin özel televizyon kanallarını bünyesinde barındıran Mediaset grubu aleyhine açtıkları davada, anılan gruba danışmanlık hizmeti veren İngiliz Avukat David Mills'i yargıya yalan beyanatta bulunmuş olmakla suçluyorlar. 
     Savcılar, İngiltere'nin eski Kültür Bakanı Tessa Jowell'in kocası Avukat Mills'e yalan beyanatta bulunması için Berlusconi tarafından para yedirilmiş olabileceğinden kuşkulanıyorlar. 
     İddianemede Avukat Mills, Mediaset'in yayın haklarını satın alma işlemlerini gerçekleştirmede kullandığı off-shore şirketlerle ilişkileri ve bu konudaki mekanizma konusunda tam bilgi vermeyerek yargıyı yanıltmaya çalışmış olmakla da itham ediliyor. 
     Davada aralarında Başbakan Berlusconi'nin de bulunduğu toplam 14 sanık yargılanıyor. Berlusconi'nin oğlu Silvio ve kızı Maria'nın yanı sıra, Mediaset Grubu'nun Yönetim Kurulu Başkanı Fedele Confalonieri de davada yargılanan sanıklar arasında yer alıyor. 
     İtalyan adaleti uzun bir süredir Berlusconi'nin televizyon kanallarını yöneten Fininvest ve Mediaset şirketlerinin hesabına paravan şirketler kurulduğu ve vergi cenneti ülkelerde banka hesapları açıldığı iddialarını soruşturuyor. 
     Bu çerçevede son dava, Mediaset şirketinin 1994-1999 dönemindeki alımları ve sinematografik haklarını elde etmesi konusunda Haziran 2001'de açılmıştı. 
     Daha önce vergi kaçakçılığı ve yolsuzluk suçlamalarından 8 kez dava açılan ve her defasında beraat eden Berlusconi hakkında en son 19 Şubat 2003'teki soruşturmada, gerekli kanıtlar toplandığında dava açılmasına karar verilmişti. 
     
</TEXT>
</DOC>
