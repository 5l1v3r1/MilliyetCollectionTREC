<DOC>
<DOCNO> 406585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/spo05.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim için yoğun trafik 
</HEADLINE>
<TEXT>


Başkanvekili Hasan Doğan, dün sürpriz bir şekilde Özhan Canaydın, Yıldırım Demirören ve eski başkan Haluk Ulusoy'la bir araya gelerek, Ayhan Bermek için nabız yokladı. Beş saat süren dev zirvede uzlaşma sağlanamadı 


Futbol Federasyonu'nun 19-20 Ocak'ta yapılacak olağanüstü genel kurulu için geri sayım sürerken, dün İstanbul'da gerçekleştirilen dev zirvede Ayhan Bermek için nabız yoklandı. 
Federasyon Başkanvekili Hasan Doğan'ın girişimiyle dün akşam Swiss Otel'de yapılan toplantıda Galatasaray ve Kulüpler Birliği Vakfı Başkanı Özhan Canaydın, Beşiktaş Başkanı Yıldırım Demirören ve federasyon eski başkanı Haluk Ulusoy bir araya geldi. Yaklaşık beş saat süren zirvede Kulüpler Birliği'nin tam desteğini alacak bir aday üzerinde uzlaşı aranırken, çarşamba günü resmi olarak başkan adaylığını açıklayacak olan Ayhan Bermek'i ön plana çıkarmaya çalışan Hasan Doğan'a net bir destek çıkmadı. 
İlk etapta Bermek ismine olumlu yaklaşan Vakıf Başkanı Özhan Canaydın, hafta içinde Süper Lig kulüpleriyle bir araya gelerek, bu teklifi gündeme getireceğini ifade etti. Canaydın, vakıf toplantısında kulüplerin görüşlerini alarak, tek bir adayın desteklenmesinden yana olduğunun da altını çizdi. 

Olumsuz yanıt çıktı 
Yönetimden 1.5 yıl uzak kalmasına rağmen genel kurul delegeleri üzerindeki ağırlığı ile bilinen Haluk Ulusoy ile Yıldırım Demirören'in ise, Bermek'in listesinde de başkanvekili olması beklenen Doğan'ın bu önerisine sıcak bakmadığı öğrenildi. Hasan Doğan, toplantının gündemi konusunda yorum yapmaktan kaçınırken, "Mevcut durumu değerlendirdik" demekle yetindi. Taraflarının toplantıdan çıkan sonuç hakkında medyaya bilgi verilmemesi konusunda prensip kararı aldığı da bildirildi. 

Yıldırım sessiz 
Toplantı çıkışı katılan isimlerin sıkıntısı yüzlerinden okunurken, tarafların bugün yeniden bir araya gelmesi bekleniyor. Bu arada Fenerbahçe Kulübü'nün tüm bu gelişmelerin dışında kalması dikkat çekti. Başkan Aziz Yıldırım'ın dünkü zirveye olumlu bakmadığı ileri sürüldü. 

Bıçakcı kararsız 
Öte yandan genel kurul için şu ana kadar resmi olarak Mehmet Ali Yılmaz ve Ankaragücü Kulubü Başkanı Cemal Aydın başkanlığa aday olduklarını açıklamıştı. Kongre çalışmalarını sürdüren mevcut Başkan Levent Bıçakcı'nın ise, başkanvekili Hasan Doğan'ın da farklı oluşumlar içine girmesi nedeniyle kararsız kaldığı, seçime girmekten vazgeçmeyi düşündüğü öğrenildi. 



</TEXT>
</DOC>
