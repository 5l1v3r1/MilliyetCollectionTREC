<DOC>
<DOCNO> 405426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo24.html </URL>
<DATE> 2005/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gençlerbirliği'nden Fenerbahçe'ye eleştiri... 
</HEADLINE>
<TEXT>

     Gençlerbirliği Kulübü, bir yazılı açıklama yaparak, Fenerbahçe'yi gündemi değiştirmek istemekle suçladı. 
     Kırmızı-siyahlı kulüpten yapılan açıklamada, Kulüpler Birliği Vakfı ile havuz sistemi konusunda Fenerbahçe'nin tutumunun tartışıldığı bir ortamda, sarı-lacivertli kulübün gündemi değiştirmek istediği savunularak, ''Başkanımızın kastını aşan eleştiri sınırları içerisindeki bazı sözlerinin olumsuz yorumlanması ile bu olayların gölgelenmesi düşünülmüş olabilir mi '' denildi. 
     İlhan Cavcav'ın Türk sporuna büyük hizmetleri geçtiğinin vurgulandığı açıklamada, şu ifadelere yer verildi 
     ''Fenerbahçe Kulübü'nün Türkiyemizde bir cumhuriyet olduğunu açıklayan sizlersiniz. Bu düşüncelerinizi pankart açarak belirtmenizi ve eski başkanlarınızın açıklamalarını spor kamuoyu unutmuş değildir. 
     Fenerbahçe Başkanı Sayın Aziz Yıldırım'ın, başkanımızın kişiliği hakkında çok çirkin açıklamalar yapması ise kendi etik anlayışının bir ürünüdür. Başkanın sözleri nedeniyle başta Sayın Başbakan olmak üzere diğer bakanlara şikayet edeceğini, ayrıca ilgili cumhuriyet savcılarına suç duyurusunda bulunacağını açıklaması, spora siyaseti karıştırdığının tipik bir örneğidir. Ayrıca Sayın İlhan Cavcav hakkında sarf ettiği çok çirkin kelimeler sebebiyle temenni etmemekle beraber başkanın yargıya gidebileceğini de hatırlatmak isteriz.'' Açıklamada ayrıca, İlhan Cavcav'ın görevini bırakmasını istemenin hiçbir kulüp başkanının görevi olmadığı belirtilerek, bunun başka bir kulübün içişlerine karışmak anlamına geldiği kaydedildi. 
     
</TEXT>
</DOC>
