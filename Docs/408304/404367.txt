<DOC>
<DOCNO> 404367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur27.html </URL>
<DATE> 2005/12/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Minibüste kürtçe küfürlü konuşma kavgası 1 ölü, 1 yaralı 
</HEADLINE>
<TEXT>

     Neşat DİŞKAYA- Lokman DAĞ İZMİR, DHA 

İZMİR Karşıyaka'da minibüste iddiaya göre Kürtçe küfürlü konuşan bir grup ile kendilerini uyaran şoför arasında çıkan kavgada 1 kişi ölürken, şoför ağır yaralandı. 
     Olay, saat 23.30 sıralarında Naldöken Köprü altında meydana geldi. Menemen- İzmir hattında çalışan 34 yaşındaki A.K. yönetimindeki 35 DK 7 plakalı minibüse, 31 yaşındaki Ş.K., kardeşi 25 yaşındaki F.K. ile 16 yaşındaki E.Ç. bindi. Şoför A.K., yolda kendi aralarında iddiya göre Kürtçe küfürlü konuşmaya başlayan Ş.K., F.K. ve E.Ç.'yi minibüste yolcu bulunduğunu söyleyerek uyardı. 
     Buna sinirlenen üç kişi ile şoför A.K. arasında tartışma başladı. Tartışmanın kavgaya dönüşmesi üzerine çıkan arbedede Ş.K. ve şoför A.K. bıçakla yaralandı. Karşıyaka Devlet Hastanesi'ne kaldırılan yaralılardan Ş.K. hayatını kaybetti. 
     Durumu ağır alan şoför A.K. ise tedavi altına alındı. Olaydan sonra polis ekipleri tarafından gözaltına alınan F.K. ve E.Ç., şoför A.K.'nin kendilerine saldırdığını ve Ş.K.'yi bıçakladığını öne sürdü. Hastanede polis ekiplerine ifade veren şoför A.K. ise tartışmanın minibüste kürtçe küfürlü konuşulması yüzünden çıktığını belirterek, Beni bıçaklayan kişiler yalnışlıkla kendilerini de bıçakladı'' dedi. 
     
     YAKINLARI HASTANEYE AKIN ETTİ 
     Olayda hayatını kaybeden işsiz ve iki çocuk babası Ş.K.'nin yakınları hastaneye akın etti. Hastaneye meydana gelecek herhangi bir taşkınlığa karşı takviye ekipler gönderildi. Aynı hastanede tedavi gören şoför A.K. ise İzmir Eğitim ve Araştırma Hastanesi'ne sevkedildi. Polis, olayla ilgili soruşturmanın sürdürüldüğünü bildirdi. 
     
</TEXT>
</DOC>
