<DOC>
<DOCNO> 402077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy08.html </URL>
<DATE> 2005/12/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CIA faaliyetlerine Meclis Araştırması istemi... 
</HEADLINE>
<TEXT>

     CHP, ABD Merkezi Haber Alma Teşkilatı’nın CIA , Türkiye’de, uluslararası anlaşmalara aykırı faaliyetlerde bulunduğu, üçüncü ülke vatandaşlarını sorguladıkları iddialarına yönelik Meclis Araştırması açılmasını istedi. 
     CHP Gaziantep Milletvekili Abdulkadir Ateş ve arkadaşlarınca, TBMM Başkanlığı’na sunulan önergede, CIA’nın, "terörist faaliyetleri önleme maskesi altında, başka devletlerin sınırları içinde, uluslararası anlaşmalara aykırı faaliyetlerde bulunduğunun uluslararası ajanslara yansıdığı, ABD Dışişleri Bakanı’nın, ’terör eylemi düzenlenmeden önce önlem almak zorundayız’ diyerek, bu iddiaları dolaylı olarak doğruladığı" belirtildi. 
     Önergede, uluslararası anlaşmalara aykırı olarak, başka ülkelerde insan kaçırmadan transit geçişe, işkence merkezlerinden sorgu ve tutuklama kampları kurulmasına kadar varan iddiaların, başta Avrupa Konseyi olmak üzere, uluslararası kuruluşları harekete geçirdiği ifade edildi. 
     
     "İDDİALARIN DOĞRU OLUP OLMADIĞI ARAŞTIRILMALI" 
     Avrupa Konseyi Genel Sekreteri Terry Davis’in, aralarında Türkiye’nin de bulunduğu 46 üye ülkeden, bu iddialar hakkında bilgi istediğinin vurgulandığı önergede, şunlar kaydedildi 
     "CIA’nın ya da bağlı kuruluşlarının, Türkiye’de de terörist faaliyetleri önleme maskesi altında, uluslararası anlaşmalara aykırı ve hukuki olmayan faaliyetlerde bulunduğu bilgisi kamuoyuna yansımış, CIA’nın paravan nakliye şirketine ait bir uçağın Sabiha Gökçen Havaalanı’na indiği ve 27 saat kaldığı Ulaştırma Bakanı tarafından doğrulanmıştır. 
     CIA görevlilerinin, Türkiye’de üçüncü ülke vatandaşlarını sorguladıkları iddialar arasındadır. Türkiye’de terörist faaliyette bulunmaktan sanık bir kişinin avukatı, müvekkilinin Kandıra Cezaevi’nde yabancı görevlilerce sorgulandığını açıklamıştır. İncirlik Üssü’nün bu amaçla kullanılıp kullanılmadığı henüz açıklığa kavuşmamıştır. 
     Türkiye’yi üyesi bulunduğu uluslararası kuruluşlar nezdinde hiç de hakketmediği durumlara düşürebilecek bu iddiaların doğru olup olmadığının araştırılması amacıyla Meclis araştırması açılmasını dileriz." 
     
</TEXT>
</DOC>
