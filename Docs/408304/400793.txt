<DOC>
<DOCNO> 400793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur08.html </URL>
<DATE> 2005/12/05/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Erdoğan Yeni Zelanda'da konuştu Borç yiğit olmayan için kamçı değil 
</HEADLINE>
<TEXT>

     Bilal Yakınbaş bildiriyor 

Başbakan Recep Tayyip Erdoğan, borcun yiğidin kamçısı olduğunu ifade ederek, ''Yiğit olmayan için kamçı değildir. Bu bakımdan bizler de gelirlerimizi arttırdıkça borç bizim için korkutucu bir sebep değildir'' dedi. Başbakan Erdoğan, parlamento binasında düzenlenen Yeni Zelanda Türk İşadamları Toplantısı'na meslektaşı Helen Clark'la katıldı. 
     Clark, burada yaptığı konuşmada, iki ülke arasındaki ticaret hacminin potansiyeli yansıtmadığını söyledi. 
     Pek çok alanda işbirliği yapılabileceğini dile getiren Clark, Türkiye'nin, özellikle son dönemde ekonomisinde büyük gelişme kaydettiğini söyledi. 
     Başbakan Erdoğan da iki ülke arasında ortak yatırımların yapılabileceğini belirtti. 
     Türkiye'nin artık güven ve istikrar ülkesi olduğuna işaret eden Erdoğan, Türk ekonomisindeki gelişmeleri anlattı. 
     Enflasyonun da ciddi bir gerileme sürecinde olduğunu ifade eden Erdoğan, ekonomik hedeflerin bir bir gerçekleştiğini söyledi. Erdoğan, şöyle konuştu 
     ''Göreve geldiğimiz yılda 9 milyon turist Türkiye'ye geliyordu. Şimdi 20 milyonu aşmış durumda. Yatak kapasitesi itibariyle ihtiyaca cevap veremiyoruz. İstiyoruz ki Yeni Zelanda ile müşterek adımlar atalım. Sadece Anzak törenlerine gelindiğinde 1-2 günlük yolculuk yorucu olur. Türkiye'nin değişik yerlerini gezmekte fayda var. Bunun halklarımızın birbirini tanımasına da faydası olur. Medeniyetler beşiği Türkiye'yi daha yakından tanıma fırsatı yakalanır. Ben bunu özellikle kültürler arası dayanışmada önemsiyorum. Bildiğiniz gibi ekonomi artık siyasetin de yönlendiricisi durumundadır. Bu bakımdan ekonomiyi sıradan bir olay olarak göremezsiniz. Daha güçlü bir ekonomi için de tabii ki demokrasi sürecini güçlü kılmamızın önemi var. Eğitim alanında da ortak adımlar atılabilir. Tarıma yönelik adımlar atabiliriz. Bizim Güneydoğu Anadolu Projemiz var. Özellikle müşterek çalışma imkanımız olabilir.'' Bu projenin bitmesi halinde 3.5 milyon insana iş sahası açılacağını işadamlarına anlatan Başbakan Erdoğan, bu nedenle projeyi çok önemsediklerini dile getirdi. 
     Türkiye'nin atılım performansını böyle sürdürmesi halinde kısa bir süre sonra enerjide sıkıntı yaşayabileceğini kaydeden Erdoğan, bu konuda da tedbirlerin alındığını anlattı. 
     İki ülke arasındaki coğrafi uzaklığın ilişkilerin geliştirilmesine engel olarak görülemeyeceğini söyleyen Erdoğan, artık dünyada ''uzak'' diye bir kavramın olmadığını kaydetti. 
     Her şeyin artık birbirine çok yakın olduğunu söyleyen Erdoğan, ''İşte Türkiye'den kalktık, 24-25 saatte buraya geldik'' diye konutu. Erdoğan, sözlerini şöyle sürdürdü 
     ''Biz eskiden Türkiyemizin içerisinde, kalkıp memleketimize giderken 24 saatte gidiyorduk. Ben İstanbul'dan memleketime, baba topraklarıma giderken 24 saatlik bir yolculuğumuz oluyordu ve çok da riskli yolculuklardı. Şimdi dünyanın bir ucundan bir ucuna o saatler kadar bir sürede gelebiliyoruz. 
     Borç yönetiminde aynı şekilde başarılarımızı devam ettireceğiz ve buna mecburuz. Borç yiğidin kamçısı derler bizim topraklarımızda, ama yiğidin kamçısıdır. Yiğit olmayan için kamçı değildir. Bu bakımdan bizler de gelirlerimizi arttırdıkça borç bizim için korkutucu bir sebep değildir. Biz göreve gelmeden, 2001 sonu itibariyle söylüyorum Türkiye'nin milli gelire borç stokunun oranı yüzde 91'di, ama biz göreve geldik, şu anda milli gelire oranı yüzde 63.4'tür 2004 sonu itibariyle. 2005'de yapılan hesaplara göre yüzde 59'a düşmüş durumda. Bakın neredeydik nereye geldik. 
     Ama bazı muhalifler bizde de borç miktarının yükseldiğini sürekli olarak piyasaya sürüyorlar. İşi bildikleri için değil, bunlar sadece milleti aldatmak için ileri sürülen tezlerdir, ama işin bilimsel gerçeği nedir Milli gelire borcunuzun oranı nedir Buna bakılarak zor durumda mısınız, değil misiniz bu ölçülür. Gerçek budur. Bizler bu noktada da gayet başarılı bir şekilde yolumuza devam ediyoruz.'' Özelleştirmede 20 yılda yapılamayanları gerçekleştirdiklerini anlatan Başbakan Erdoğan, bunların ülkedeki güven ve istikrar ortamından kaynaklandığını söyledi. Yerli ve yabancıların özelleştirmeye büyük ilgi gösterdiğini ve beklenen rakamların üzerine çıkıldığını kaydeden Erdoğan, ''Hedefimiz inşallah 3 yıl içerisinde 15 milyar dolarlık bir yatırımın Türkiye'ye getirilmesidir'' dedi. 
     Erdoğan, Yeni Zelanda'yla yeni bir kapıyı açmak istediklerini belirterek, artık sadece Gelibolu'yu konuşmak istemediklerini, bunun dışında iki ülke arasında ekonomik ve ticari ilişkilerin de daha ileriye taşınması gerektiğini sözlerine ekledi. 
     
</TEXT>
</DOC>
