<DOC>
<DOCNO> 403233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/gun08.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Simavi ödülleri verildi 
</HEADLINE>
<TEXT>


Türk Ceza Kanunu'ndaki kısıtlama nedeniyle 'Basın Özgürlüğü Ödülü' verilmezken, 'Gazetecilik Ödülü'nü Hürriyet'ten Çiğdem Toker kazandı 

TAHSİN AKSU İstanbul 

29. Sedat Simavi Ödülleri, önceki akşam düzenlenen törenle dağıtıldı. Türkiye Gazeteciler Cemiyeti TGC Başkanı Orhan Erinç, yeni TCK'nın ifade özgürlüğünü sınırlayan bir içerikle yürürlüğe girdiği gerekçesiyle bu yıl "Basın Özgürlüğü Ödülü" verilmediğini söyledi. Hürriyet gazetesinden Çiğdem Toker "Gazetecilik Ödülü", Yön FM'den Kenan Başaran "Radyo Ödülü", NTV'den Şafak Toprak ve İbrahim Ateşoğlu da "Televizyon Ödülü" aldı. 
"Edebiyat Ödülü" Latife Tekin'e, "Sosyal Bilimler Ödülü" Doç. Dr. Nebi Özdemir'e, "Fen Bilimleri Ödülü" Doç. Dr. Ali Sinan Sertöz'e, "Görsel Sanatlar Ödülü" de "Evin Sanat Galerisi Resim Sergisi" ile Naile Akıncı'ya verildi. Gecede ayrıca, Şehremini Anadolu Lisesi Erkek Basketbol Takımı, "Dünya Liselerarası Basketbol Şampiyonu" olması nedeniyle "Spor Ödülü"nü aldı. 



</TEXT>
</DOC>
