<DOC>
<DOCNO> 403922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/yazar/pulur.html </URL>
<DATE> 2005/12/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kendisi içmez içene karışmaz... 
</HEADLINE>
<TEXT>


YAZIYA "AKP'li bir belediye başkanıyla belediye tesisinde balık yedik, iki kadeh rakı içtik " diye başlasak herkes ne kadar şaşırır değil mi 
AKP'li belediyelerin içki içilen yerleri yasaklamak için yarışa girdiği bir dönemde, kalkıp o partiden bir belediye başkanıyla balık yemek, içki içmek kadar garip ne olabilir ki 
Ama oluyor işte... 

BEYKOZ'un Belediye Başkanı Muharrem Ergül böyle bir AKP'li, hemen başından söyleyelim de... 
Muharrem Ergül içki masasında oturuyor ama, içki içmiyor, kimsenin içkisine karışmıyor, "Beytaş"ta da isteyen balık yiyor, isteyen balıkla birlikte rakı içiyor, komşu Üsküdar gibi, yasak filan yok 

MUHARREM Ergül ilginç bir insan. Doğma büyüme Beykozlu "Kaportacı Ahmet"in oğlu. Gençlik yıllarında Beykoz futbol takımında, Paşabahçe'de Anadoluhisarı'nda futbol oynamış, hem de kaleci... 
Edebiyat fakültesi mezunu öğretmenlik, lise müdürlüğü yapmış. Tayyip Erdoğan'ın Belediye Başkanlığı sırasında, rahmetli Milli Eğitim Bakanı Avni Akyol'un tavsiyesiyle Şehir Tiyatroları Yönetmenliği'ne getirilmiş, Müfit Gürtuna'nın özel kalem müdürlüğünü de yürütmüş... 
ANAP'lı Belediye Başkanı Ali Zengin'in özel kalem müdürlüğünü de yapmış, şimdi ise Ali Zengin onun danışmanı... 

BAZILARI soracak 
"Beytaş nerede 
Bizim çocukluk ve delikanlılığımızda Beykozlu arkadaşlarımız vardı Sütçü Aziz, Arap Hasan, Kafa Kaya gibi... Onlar her sabah vapurla Ortaköy'e iner, Kabataş'a gelirlerdi, Beykoz'da lise yoktu. "Kelle İbrahim"in Beykoz takımı büyüklere kök söktürürdü. 
Biz de bazen Beykoz'a giderdik, hele rahmetli dişçi arkadaşımız Tolun Tosun Riva'da yazlık yaptıktan sonra, yaz ayları hemen her hafta sonu Beykoz'dan geçip Riva'ya giderdik, eğer gitmezsek Tolon'dan çekeceğimiz vardı. 

SİZE "Beytaş"ı anlatacaktık, nereden nereye geldik... O zaman Beykoz'a girerken "Fethi'nin benzinliği" vardı, öyle derlerdi, Mobil istasyonuydu, şimdi BP olmuş. İşte onun karşısında sevgili Aydın Boysan'ın pek müdavimi olduğu, "içkide 30 yıl", "rakıda 40 yıl" diye kutladığı "Kamil'in yeri" diye denilen sahilde bir yer vardı, işte şimdi orası "Beytaş" olmuş, her vatandaş oraya girip balık da yer, içki de içer... 

MUHARREM Ergül kafasını "Beykozlu olmaya" takmış, Beykoz'da doğanları, büyüyenleri, Beykoz'dan ayrılanları "Beykozlu" bilincinde bir araya getirmek istiyor. 

MESELA Orhan Veli... 
Beykoz'da doğan, "İstanbul'da, Boğaziçi'nde Bir garip Orhan Veli" diyen şair için yardımcı Doç. Dr. Yılmaz Taşçıoğlu'nun mükemmel araştırması, Mehmet Ali Yeşilbaş'ın "Bir Beykozlunun Anıları" ve Mustafa Yavuz'un "Bir Zamanlar Beykoz"u belediyenin kültür yayınlarından... 

ŞİMDİ bu yazı için kim bilir neler söylenecektir 
Muhalifler, Muharrem Ergül'ün marifetlerini anlatmak için sıraya gireceklerdir. 
AKP'liler "içki"ye takacaklar, "Bu nasıl belediye başkanı " diye altını oymaya çalışacaklardır. 
Bazıları da bize "Tabii, yediniz, içtiniz, yazdınız " diye akıllarınca dokunduracaklardır. 
Yedik içtik ama, hesabımızı da ödedik. 



</TEXT>
</DOC>
