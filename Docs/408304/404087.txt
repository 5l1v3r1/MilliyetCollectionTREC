<DOC>
<DOCNO> 404087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo38.html </URL>
<DATE> 2005/12/16/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Sergen Yalçın Fenerbahçe şampiyon olur... 
</HEADLINE>
<TEXT>

     Beşiktaş'ın yıldız futbolcusu Sergen Yalçın, siyah-beyazlı takımın yeni teknik direktörü Jean Tigana'ya övgüler yağdırarak, ''Eğer gelecek sezon hocamızla devam edersek, şampiyonluğun en büyük adayı biz olacağız'' dedi. 
     Deneyimli futbolcu, Lig TV'deki özel röportajında çarpıcı açıklamalarda bulundu. 
     Sergen, bu sezon şampiyonluk şanslarının artık zor olduğunu ve ligi iyi bir yerde bitirmek istediklerini belirterek, ''Sezon başında kötü bir dönem geçirdik. Şimdi yeni bir teknik direktör ile devam ediyoruz. Yeni hocamızla her şey değişti. Çok iyi ve çok karekterli bir insan. Kısa bir sürede, takım olarak kendisine çok alıştık. Önümüzdeki dönemde daha iyi yerlere geleceğiz. Eğer gelecek sezon hocamızla devam edersek, şampiyonluğun en büyük adayı biz olacağız'' diye konuştu. 
     
     ''RIZA HOCA, YANLIŞ ZAMANDA YANLIŞ YERDEYDİ'' 
     Sergen, bir soru üzerine, eski teknik direktörleri Rıza Çalımbay hakkındaki görüşlerini de dile getirerek, ''Rıza Hoca yanlış zamanda, yanlış yerdeydi'' dedi. 
     Rıza Çalımbay ile sezona iyi başlayamadıklarını vurgulayan Sergen, şunları kaydetti 
     ''Bir önceki sezon da Vicente Del Bosque ile istediklerimizi gerçekleştirememiştik. Rıza Hoca ile aynı şeyleri bu sezon yaşadık. Rıza Çalımbay hakkında fazla yorum yapmak istemiyorum, ama yanlış zamanda, yanlış yerdeydi bence. Gitmesi, kötü antrenör olduğunu göstermez. Sadece Beşiktaş'a daha farklı hedefleri olan bir teknik direktör gerekiyordu.'' Sergen, sözlerini şöyle sürdürdü 
     ''Sezon başında kendimi çok iyi hissediyordum ve tüm idmanlara katıldım. Fizik olarak da iyi durumdaydım. Ama maalesef Rıza Hoca bana şans tanımadı. Ben antrenörle pek diyaloğa giren bir oyuncu değilim. 'Beni niye oynatmadın' diye gidip soracak bir yapım da yok. Bir yerde, futbolcu da oynamadığını gördükten sonra gerilemeye başlıyor. Benim gibi oyuncular kenarda oturmaya alışık değil. O yüzden sürekli oynamam gerekiyor. Oynamamamın benimle hiçbir alakası yok. Gayet iyiyim. Oynayarak daha da düzeleceğime inanıyorum. Oynamadığım zaman durumum her geçen gün kötüye gidiyor. Ama inanıyorum ki yeni hocamızla daha fazla oynama şansı bulacağım.'' 
     
     ''FENERBAHÇE ŞAMPİYON OLUR'' 
     Bu sezon şampiyonluk yarışında Fenerbahçe'yi şanslı gördüğünü ifade eden Sergen, ''Biz geride kaldık. Galatasaray'ın da kadrosu şampiyonluk için yeterli değil. Fenerbahçe'nin oturmuş bir kadrosu var. Yabancıları da çok iyi. Bu sezon onların şampiyon olacağını düşünüyorum'' diye konuştu. 
     
     ''FUTBOLU BIRAKMAM İÇİN BİR NEDEN YOK'' 
     Tecrübeli futbolcu, futbolu ne zaman bırakacağına ilişkin bir soruyu da şöyle cevaplandırdı 
     ''Futbolu bırakmak zor değil. Ben şu an çok rahat oynuyorum. Futbolu bırakmam için bir neden yok. Sahada istediğim şeyleri yapamadığım zaman futbolu bırakırım. Baktım ki istediklerimi yapamıyorum, beynim ayaklarıma hükmetmiyor, o zaman bırakırım. Futbol beni bırakmaz, ben futbolu bırakırım.'' 
     
</TEXT>
</DOC>
