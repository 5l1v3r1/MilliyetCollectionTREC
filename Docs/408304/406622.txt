<DOC>
<DOCNO> 406622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun07.html </URL>
<DATE> 2005/12/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Barzani eleştirisi yüzünden 30 yıl hapis getiren yazı ortaya çıktı 
</HEADLINE>
<TEXT>

     
     Ferit ASLAN DİYARBAKIR, DHA 
     
KUZEY Irak'ın Erbil kentinde yerel mahkeme tarafından Barzani Ailesi hakında yazdığı 2 sayfalık yazıda, KDP lideri Mesut Barzani ve mücadelelerine hakaret ettiği gerekçesiyle 30 yıl hapis cezasına çarptırılan Avusturya vatandaşı Kürt hukukçu Dr. Kemal Said Kadir'in 30 yıl hapis cezası almasına neden olan yazısı ortaya çıktı. Yazıda Kadir, Barzani ailesini casusluk yapmakla suçlayıp son 25 yıllık mal varlıklarını açıklamalarını istiyor. 
     Kuzey Irak'a yaptığı gezi sırasında tutuklanan Avusturya vatandaşı Kürt hukukçu Dr.Kemal Said Kadir, geçtiğimiz Pazartesi günü çıkarıldığı Erbil mahkemesinde, Barzani ailesini eleştirdiği için 30 yıl hapis cezasına çarptırılmıştı. Avusturya Hükümeti ile Ulusararası Af örgütü Kadir’in bırakılması için çalışma yürütürken, Kadir’in ceza almasına neden olan 2 sayfalık yazısının detayları ortaya çıktı. 
     Kadir’in yazısında, birkaç kez Mesut Barzani ve oğlu Mensur Barzani ile görüşmek istediğini, fakat görüşme teklifinin red edildiğini belirterek, Barzani ailesinin kendisine para teklifinde bulunduklarını söyledi. Kadir’in 30 yıl hapis cezası almasına sebep olan yazının bazı bölümleri şöyle 
     Saygıdeğer Barzani ailesine çağrım şu gelin birlikte son 25 yıla ait mal varlıklarımızı, servetlerimizi kamuoyuna açıklayalım. O zaman çok iyi ortaya çıkar ki kim nerden ne kadar para almış, nasıl para kazanmış. Ama oldukça rahatım, bu yüzden de egemenlere istediğim kadar saldırabilirim. Şunu söylemek isterim ki, hiçbir çıkarı olmayan benim gibi insanların bütün sermayeleri Barzani ailesine ait arabaların bir günlük benzin parası etmez. Bu casus faaliyetlerinin ismini de Kürtçülük koydular. O günden bu yana casusluk kültürü onlar arasında süre gelmekte. Sadece efendileri değişiyor. Bazen İsrail oluyor, bazen de ABD. Ancak Rusya karşısındaki görevleri hiç bir zaman değişmedi ve öyle kaldı. Zorlandıklarında buraya yöneliyorlar. Casusluk yaparken de büyük bir mafya oldular. Kürdistan’ı viraneye döndürdüler.'' 
     
</TEXT>
</DOC>
