<DOC>
<DOCNO> 403119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo14.html </URL>
<DATE> 2005/12/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş deplasmanda yarın Guimaraes ile karşılaşacak... 
</HEADLINE>
<TEXT>

     Beşiktaş, UEFA Kupası 2. tur H Grubu'ndaki 4. ve son maçında yarın deplasmanda Portekiz'in Vitoria Guimaraes takımıyla karşılaşacak. 
     Siyah-beyazlılar, Portekiz ekibi karşısında H Grubu'ndaki ilk galibiyetini almayı hedefliyor. 
     
     AVERAJ HESAPLARI 
     Grupta oynadığı 3 maçta 2 beraberlik, 1 de yenilgi alan Beşiktaş, yarın sahadan farklı skorla galibiyetle ayrılıp, Bolton Wanderers'ın da Sevilla'ya yenilmesini bekleyecek. 
     Beşiktaş, grupta 2 puan ve -3 averajla 4. durumda yer alırken, bir üst tura çıkmak için mücadele ettiği 3. sıradaki İngiliz rakibi ise 5 puan ve 1 averaja sahip. 
     İngiliz ekibinin sahadan beraberlikle dahi ayrılması halinde, Beşiktaş'ın Portekiz'de alacağı sonucun herhangi bir önemi olmayacak ve siyah-beyazlılar Avrupa'ya veda edecek. 
     
     HAKEM RUMEN BALAJ 
     Vitoria SC Guimaraes ile Beşiktaş arasında yarın TSİ 21.45'te başlayacak karşılaşmayı, Romanya Futbol Federasyonu'ndan Pavel Cristian Balaj yönetecek. 
     Balaj'ın yardımcılıklarını Zoltan Szekely ve Ionel Popa yapacak. Karşılaşmanın 4. hakemi ise Sorin Corpodean. 
     
     BEŞİKTAŞ 4. SIRADA 
     H Grubu'nda Beşiktaş, 3 maçta topladığı 2 puanla 4. sırada yer alıyor. 
     Grupta Zenit ve Sevilla bir üst tura çıkmayı garantilerken, son takım ise, Beşiktaş veya 3. sıradaki Bolton Wanderers olacak. 
     
</TEXT>
</DOC>
