<DOC>
<DOCNO> 400949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun05.html </URL>
<DATE> 2005/12/06/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Vecdi Gönül Rumsfeld ile görüştü... Görüşmede neler konuşuldu 
</HEADLINE>
<TEXT>

     Milli Savunma Bakanı Vecdi Gönül, Washington'da ABD Savunma Bakanı Donald Rumsfeld ile yaptığı görüşmede, Amerikan tarafının terör örgütü PKK'ya ilişkin hassasiyetini dile getirdiğini, kendilerinin de PKK konusunda Türk halkının duyduğu rahatsızlığı anlattığını söyledi. 
     Washington'daki ilk gün temasları hakkında medyaya bilgi veren Gönül, Rumsfeld ile toplantısında ağırlıkla iki ülke arasındaki askeri malzeme alımına ilişkin konuların görüşüldüğünü, terör örgütü PKK konusunun da gündeme geldiğini belirtti. Gönül, ''PKK konusundaki hassasiyetlerini onlar kendileri dile getirdi, biz de Türk halkının PKK'ya dair rahatsızlığını anlattık'' dedi. 
     Irak'ın toprak bütünlüğünün korunmasına Türkiye'nin atfettiği önemin toplantıda ifade edildiğini belirten Gönül, Türkiye'nin inşaat, akaryakıt, su, gıda, elektrik alanlarında Irak'ın ihtiyaçlarını karşılamaya hazır olduğunu kaydederek, Türk müteahhitlerinin, son zamanlarda Irak'ta bir miktar iş aldığını hatırlattı. 
     Gönül, bir gazetecinin, Rumsfeld'in dün dile getirdiği, ''Irak savaşında 4'üncü Amerikan piyade tümeninin Türkiye üzerinden Irak'a girememesi üzerine bu ülkedeki direnişin hesaplanandan daha geniş olduğu'' yönündeki sözlerini hatırlatarak, bu konunun toplantıda görüşülüp görüşülmediğini sorması üzerine Gönül, ''gündeme gelmedi'' dedi. 
     
     SAVUNMA SANAYİİ 

     Gönül, savunma sanayii konusunda Türkiye'nin özellikle iki konudaki mesajlarını ilettiğini belirterek, ''Seahawk deniz helikopterlerindeki finansman sıkıntısının nasıl aşılabileceğini ve ABD'nin önderliğinde tasarlanan ve Türkiye'nin de proje ortağı olduğu Müşterek Av Bombardıman Uçağı JSF'nin üretiminde payımızın nasıl artabileceğini konuştuk'' dedi. Gönül, Türkiye'nin bu konudaki görüşlerinin Amerikan tarafınca not edildiğini söyledi. 
     Washington'da daha önce Amerikan-Türk Konseyi'nin ATC yöneticileriyle yaptığı görüşmede de Amerikan savunma şirketlerinin, Türkiye'nin savunma programlarına ilişkin bazı rahatsızlıklarını gündeme getirdiklerini kaydeden Gönül kendisinin de şirketlerden bu konuları yazılı olarak iletmelerini istediğini ifade etti. 
     Gönül, bugün yıllık toplantılarına katılacağı Güneydoğu Avrupa Savunma Bakanları sürecine ilişkin bilgi verirken de toplantılarda, Güneydoğu Avrupa Tugayı'nın Afganistan'daki ISAF barış gücü çerçevesinde gelecek yıl altı aylığına görev alması ve Ukrayna'nın gruba katılması konularının karara bağlanmasının beklendiğini kaydetti. 
     Gönül'ün verdiği bilgiye göre Türkiye'nin, Güneydoğu Avrupa Tugayı'nın karargahında 17 subayı, muhabere birliğinde de 30 personeli görev yapıyor. Tugay, gelecek yıl Afganistan'da göreve başladığında, Türkiye'nin o ülkede bulunan 255 askeri de tugay bünyesinde görev alacak. 
     
     SAVUNMA BAKANLARI TOPLANTISI 

     Gönül, bugün Washington'da Güneydoğu Avrupa Savunma Bakanları toplantısına katılacak. 
     Bu yıl 10'uncusu düzenlenecek olan Güneydoğu Avrupa Savunma Bakanları toplantıları, her yıl bir ülkede düzenleniyor. Gruba bu yıl Ukrayna da resmen üye olacak. Grubun diğer üyeleri arasında Türkiye ile ABD'nin yanı sıra Arnavutluk, Bulgaristan, Hırvatistan, Yunanistan, İtalya, Makedonya, Romanya ve Slovenya da bulunuyor. 
     Toplantılara bu yıl gözlemci olarak Moldova, misafir olarak da Sırbistan-Karadağ ve Bosna-Hersek davet edildi. 
     Güneydoğu Avrupa Savunma Bakanları toplantılarının bu yılki gündeminde kitle imha silahlarının yayılmasının engellenmesi, sınır güvenliği, bölgesel savunma sanayii ve teknolojide işbirliği imkanları, 2006'da öngörülen ortak askeri tatbikatlar ve grup bünyesinde kurulu Güneydoğu Avrupa Tugayı'nın, Afganistan'daki ISAF barış gücü çerçevesinde gelecek yıl görev yapması yer alacak. Ayrıca Kosova'daki KFOR barış gücünün reorganizasyonu ele alınacak. 
     1996'da başlatılan Güneydoğu Avrupa Savunma Bakanları süreci, bölgedeki, NATO üyesi olan ve olmayan ülkeler arasında güvenlik alanında kurumsal işbirliğinin geliştirilmesini amaçlıyor. 
     
</TEXT>
</DOC>
