<DOC>
<DOCNO> 401207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun07.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Küçüklerle' ilişkiye ceza artırımı kalktı 
</HEADLINE>
<TEXT>


Anayasa Mahkemesi, reşit olmayanlarla cinsel ilişkiye girenlere fazla ceza verilmesini iptal etti 

GÖKÇER TAHİNCİOĞLU Ankara 

Anayasa Mahkemesi, yeni Türk Ceza Kanunu TCK yasalaştırılırken de tartışma konusu olan, "reşit olmayanla cinsel ilişkiye giren kişinin mağdurdan beş yaş büyük olması halinde alacağı cezanın iki kat artırılması" düzenlemesini iptal etti. 
1 Haziran 2005'te yürürlüğe giren yeni TCK'nın "reşit olmayanla cinsel ilişki" başlıklı 104. maddesinde, "cebir, hile ve tehdit olmaksızın 15 yaşını bitiren ancak reşit olmayan 18 yaşından küçük kişiyle cinsel ilişkiye girenler, şik yet üzerine altı aydan iki yıla kadar hapisle cezalandırılır. Fail mağdurdan beş yaş büyükse cezası iki kat artırılır" düzenlemesi yer aldı. 

Eşitliğe aykırı 
Düzenleme, TCK çalışmaları sürerken de tartışmalara neden oldu. Düzenlemeye, "ayrımcılık yarattığı", "18 yaşından küçüklerle, kendilerinden birkaç yaş büyük olanların cinsel ilişkiye girmesini özendirdiği" gibi eleştiriler getirildi. Sandıklı Asliye Ceza Mahkemesi, 104. maddenin uygulanmasını gerektiren bir davada konuyu Anayasa Mahkemesi'ne taşıdı. Mahkeme, düzenlemenin "fail mağdurdan beş yaş büyükse ceza iki kat artırılır" kısmının Anayasa'nın "eşitlik" ilkesine aykırı olduğunu, iptalinin gerektiğini belirtti. Anayasa Mahkemesi, konuyu esastan görüşmeye karar verdi. 

İptal edildi 
Kasım sonunda davayı karara bağlayan yüksek mahkeme, oyçokluğuyla ceza artırımı düzenlemesinin anayasaya aykırı olduğuna karar verdi. Yeni TCK'nın 104. maddesindeki artırım hükmü, kararın gerekçesi Resmi Gazete'de yayımlandığında ortadan kalkacak. 15 - 18 yaş arası çocukla, onun rızasıyla cinsel ilişkiye girenler kaç yaşında olursa olsun şik yet edilmesi halinde altı aydan iki yıla kadar hapisle yargılanacak. 



</TEXT>
</DOC>
