<DOC>
<DOCNO> 406964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun35.html </URL>
<DATE> 2005/12/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yeni ordunun en büyük ihtiyacı zırhlı araç 
</HEADLINE>
<TEXT>

     Yeni Irak ordusunun en büyük gereksinimlerinden birisinin zırhlı araç olduğu bildirildi. 
     Washington Times gazetesinde yer alan makaleye göre, kuruluş aşamasında olan ve giderek büyüyen Irak ordusunun yeni askerlerinin, zırhı olmayan araçlarla devriye gezmek zorunda kaldıkları ve direnişçilerin açık hedefi haline geldikleri belirtildi. 
     Irak'ta savunma alanında sözleşmeli personel olarak görev yapan emekli Amerikalı subay Michael Kearney, Irak ordusunun en önemli gereksinimlerinden birisinin zırhlı araç ve tank olduğunu belirterek, kısa süre önce Bağdat'ın kuzeyindeki Taci'de konuşlu 9. Mekanize Tümeni'ne teslim ettikleri 77 modernize edilmiş T-72 tankının ''kurtarıcı'' gibi karşılandığını kaydetti. 
     Macaristan'da modernize edilen tanklar, 15 Aralık'taki genel seçimlerden önce kasım ayında Yunanistan ve Kuveyt üzerinden Irak'a getirildi. Eski Sovyet bloku üyesi Macaristan tarafından hibe edilen eski Rus tankları, modernizasyon ihalesini 5 milyon dolara kazanan bir Amerikan firması tarafından yine Macaristan'da yenilendi. 
     Kuveyt de 77 tankla birlikte Irak'a 36 Sovyet tasarımı BMP zırhlı personel taşıyıcı gönderdi. 
     Amerikalı askeri yetkililer, yeni Irak ordusunun oluşturulması ve eğitimi için ayrılan 2 yıllık süreç ve 10 milyar dolarlık bütçede, daha fazla zırhlı araç sağlanması ve bu projeye daha fazla NATO üyesinin katılımının kaçınılmaz olduğunu belirtiyorlar. 
     
</TEXT>
</DOC>
