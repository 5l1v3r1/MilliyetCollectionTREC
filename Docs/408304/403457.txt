<DOC>
<DOCNO> 403457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur07.html </URL>
<DATE> 2005/12/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
"Rektör Aşkın'ı yakan kadın" olmakla suçlanan Sedef Er tayinini istedi 
</HEADLINE>
<TEXT>

     
     Osman BEKLEYEN VAN, DHA 
     
VAN Yüzüncü Yıl Üniversitesi Rektör Prof. Dr. Yücel Aşkın’ın Tıp Fakültesi'ne tıbbi cihaz alımı ihalesinde usulsüzlük yaptığı iddiasıyla tutuklandığı soruşturma kapsamında YÖK'ün hazırladığı raporda Aşkın'ı yakan kadın’ olarak gösterilen YYÜ Bilgi İşlem Daire Başkanı Sedef Er, Sağlık Bakanlığı'na başvurup tayinini istedi. Sedef Er'in YYÜ Tıp Fakültesi Hastanesi Göğüs Cerrahisi Bölümü'nden istifa eden eşi Yrd. Doç. Dr. Metin Er, İzmir'e atanmıştı. 
     Rektör Prof. Dr. Yücel Aşkın'ın üniversite hastanesine 25 milyon dolarlık tıbbi cihaz alımında usulsüzlük yaptığı iddiasıyla açılan soruşturma kapsamında tutuklanmasının ardından, YÖK'ün hazırladığı raporda, ihaleyle ilgili belgeleri Cumhuriyet Savcılığı'na aktaran kişinin bir zamanlar Rektör Aşkın'a yakın olan İdari ve Mali İşler eski Daire Başkanı Sedef Er olduğu ileri sürülmüştü. Üniversite camiasında hırslı bir kişiliğe sahip olmasıyla tanınan evli ve 1 çocuk annesi 39 yaşındaki Sedef Er, memur olarak girdiği üniversitede İdari ve Mali İşler eski Daire Başkanlığı'na kadar yükselmişti. Rektör Aşkın tarafından, İdari ve Mali İşler Daire Başkanlığı'ndan alınarak Bilgi İşlem Daire Başkanlığı'na getirildikten sonra Rektör Aşkın'la ters düşen Sedef Er, soruşturma kapsamında Cumhuriyet Savcılığı tarafından bilirkişi olarak atanmıştı. Rektör Aşkın'ı yakan kadın’ olarak anılan Er, Sağlık Bakanlığı'na başvurarak eş durumundan tayininin yapılmasını istedi. 
     Sedef Er'in YYÜ Tıp Fakültesi Hastanesi Göğüs Cerrahisi Bölümü'nde görev yapan eşi Yrd. Doç. Dr. Metin Er, hastaneden 7 öğretim üyesiyle birlikte geçen ay istifa etmişti. Yrd. Doç. Dr. Er istifasının ardından Sağlık Bakanlığı İzmir Atatürk Eğitim ve Araştırma Hastanesi'ne uzman tabip olarak atanmıştı. Sağlık Bakanlığı, YYÜ Rektörlüğü'ne bir yazı göndererek, Sedef Er'in dosyasının kendilerine gönderilmesini istedi. Sedef Er'in Sağlık Bakanlığı'nda danışman olarak görev yapması bekleniyor. 
     
</TEXT>
</DOC>
