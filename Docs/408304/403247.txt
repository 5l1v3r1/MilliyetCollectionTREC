<DOC>
<DOCNO> 403247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/siyaset/siy04.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinar'da İstiklal Marşı tartışması 
</HEADLINE>
<TEXT>


İstiklal Marşı'nın her yerde kullanılmasına tepki gösterdiği öne sürülen Dinar'ın AKP'li belediye başkanı Mustafa Tarlacı, Atatürkçü Düşünce Derneği tarafından kınandı 

SEZER KÜÇÜKKURT DHA 


Atatürkçü Düşünce Derneği Afyonkarahisar Şube Başkanı Nazmi Yılmaz, AKP'li Dinar Belediye Başkanı Mustafa Tarlacı'nın İstiklal Marşı ve saygı duruşunun her zeminde ve zamanda uygulanmasına tepki gösterdiğini öne sürerek kınadı. 
Yılmaz konuyla ilgili yaptığı yazılı açıklamada, 4 Aralık'ta Dinar Anadolu Öğretmen Lisesi Okul Aile Birliği toplantısına katılan Tarlacı'nın saygı duruşu ve İstiklal Marşı'nın "her yerde ve her zeminde" yapılmasına tepki göstererek yöneticileri eleştirdiğini iddia etti. Yılmaz bunun üzerine salonda bulunan bir vatandaşın, "İstiklal Marşı ve saygı duruşundan neden rahatsız oluyorsunuz" diye tepki gösterdiğini kaydetti. 

İddiayı reddetti 
Tarlacı ise toplantıya kızı o okulda okuduğu için katıldığını, konuşmasında da müdüre hitaben "Bazı toplantılarda saygı duruşunda bulunulmuyor ve İstiklal Marşı okunmuyor. Bu konuda bir genelge yok mu Birlikteliğin sağlanması ve her yerde okunması için ne yapılmalı" diye sorduğunu iddia etti. 
İmam hatip lisesi ve ilahiyat mezunu Tarlacı, ramazanda bazı camilerde imamlık yapıp teravih namazı kıldırmış ve izin veren imamlar için soruşturma açılmıştı. 


</TEXT>
</DOC>
