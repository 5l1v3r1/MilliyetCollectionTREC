<DOC>
<DOCNO> 405058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy05.html </URL>
<DATE> 2005/12/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Asgari ücrette sona doğru 
</HEADLINE>
<TEXT>

     Asgari Ücret Tespit Komisyonu, 1 Ocak 2006'dan itibaren geçerli olacak asgari ücreti belirlemek üzere yarın dördüncü kez biraraya gelecek. Toplantıda, Türkiye İstatistik Kurumu'nun TÜİK , asgari ücretin belirlenmesinde esas alınan ve yetişkin bir işçinin dengeli beslenebilmesi için yapması gereken günlük gıda harcaması tutarına ilişkin olarak hesapladığı rakamı getirmesi bekleniyor. 
     İşçi, işveren ve hükümeti temsilen toplam 15 üyeden oluşan Asgari Ücret Tespit Komisyonu'nun dördüncü toplantısı yarın saat 10.00'da Çalışma Bakanlığı'nda yapılacak. 
     Komisyonu toplantısında, asgari ücretin tespit edilmesinde değerlendirilmek üzere TÜİK'in hesaplayacağı günlük gıda harcaması tutarı ele alınacak. Bu arada Türk-İş'in önceki toplantılarda gündeme getirdiği gıda harcamalarının toplam tüketim harcamaları içerisindeki payının yüzde 36.4 yerine yüzde 26.4 olarak dikkate alınmasına ilişkin talebinin de değerlendirilmesi bekleniyor. Eğer gıda harcamalarının payı yüzde 36.4'ten daha düşük dikkate alınırsa ve komisyon da asgari ücreti gıda harcamalarını esas alarak hesaplarsa, daha yüksek bir rakamın ortaya çıkması olası bulunuyor. 
     Çalışma Genel Müdürü ve Asgari Ücret Tespit Komisyonu Başkanı Cengiz Delibaş, çalışmanın olgunlaşması halinde asgari ücretin yarın açıklanabileceğini söylemişti. 
     
     GIDANIN PAYI DÜŞERSE ASGARİ ÜCRET YÜKSEK BELİRLENECEK 
     TÜİK yetişkin bir işçinin dengeli beslenebilmesi için yapması gereken günlük gıda harcaması tutarını geçen yılki asgari ücret tesphiti çalışmaları kapsamında 5.02 YTL 5 milyon 18 bin lira olarak belirlemişti. 
     Türkiye'de asgari ücret hesaplanırken, gıda içi ve gıda dışı harcamalar önemli bir rol oynuyor. TÜİK "yetişkin bir işçinin" günlük gıda harcaması tutarını hesaplayarak Asgari Ücret Tespit Komisyonu'na bildiriyor ve Komisyon da bu tutarı esas alarak asgari ücreti hesaplıyor. 
     Halen uygulanmakta olan asgari ücret TÜİK'in geçen yıl yetişkin bir işçinin dengeli beslenebilmesi için 5.02 YTL 5 milyon 18 bin lira olarak hesapladığı günlük harcama tutarı esas alınarak belirlendi. Asgari ücret hesaplanırken gıdanın payı yüzde 36.4, diğer harcamaların payı da yüzde 63.6 olarak esas alındığı için, işçinin günlük harcama tutarı 13.79 YTL 13 milyon 786 bin lira olarak hesaplandı. 
     Aynı günlük ortalama gıda harcaması tutarı dikkate alınıp, gıda harcamalarının tüketim harcamaları içerisindeki payı yüzde 26.4, diğer harcamaların payı da yüzde 73.6 olarak esas alındığında ise, işçinin günlük gıda içi ve dışı harcamalarının toplam tutarı 4.87 YTL'lik artışla 18.65 YTL olarak hesaplanıyor. 
     Gıdanın payı yüzde 34.6 esas alınarak hesaplanan 413.57 YTL'lik aylık harcama tutarı ise gıdanın payı yüzde 26.4 olarak esas alındığında bunun yüzde 35.3 üzerine çıkarak 559.62 YTL'ye yükseliyor. 
     Asgari ücret tespit komisyonu, geçen yıl TÜİK'in ortalama gıda harcaması tutarını esas alarak hesapladığı 413.57 YTL'yi, toplantının yapıldığı Aralık 2004'te aynı ayın enflasyonu belli olmadığı için son dört yılın aralık ayları TÜFE artış oranlarının ortalaması olan yüzde 2.05 artırarak brüt asgari ücreti 422.10 YTL olarak belirlemişti. 
     Gıda harcamalarının toplam harcama içerisindeki payının yüzde 26.4'e düşürülmesi durumunda aynı yöntemle brüt asgari ücretin 149.10 YTL'lik artışla 571.10 YTL olarak belirlenmesi gerekiyordu. 
     Eğer, Asgari Ücret Tespit Komisyonu, Türk-İş'in, TÜİK'in 2004 yılı hanehalkı tüketim harcamaları anketiyle belirlediği gıda harcamalarının toplam harcamalar içerisinde yüzde 26.4 olan payını dikkate alırsa, brüt asgari ücretin yüzde 35.3 oranında daha fazla belirlenmesinin yol açılacak. 
     Yarın yapılacak toplantıda söz konusu hesaplamalar da dikkate alınarak, TÜİK'in yapacağı günlük gıda harcaması tutarına bağlı olarak asgari ücret hesabının gündeme gelmesi bekleniyor. 
     
</TEXT>
</DOC>
