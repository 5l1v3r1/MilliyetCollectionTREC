<DOC>
<DOCNO> 403774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur12.html </URL>
<DATE> 2005/12/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rektör Yücel Aşkın tarihi eser davasından beraat etti 
</HEADLINE>
<TEXT>

     Van Yüzüncü Yıl Üniversitesi Rektörü Yücel Aşkın tarihi eser davasından beraat etti. Aşkın hakkında, evinde yapılan aramada tarihi eser bulunduğu gerekçesiyle "2863 sayılı Kültür ve Tabiat Varlıklarını Koruma Kanunu’na Muhalefet" suçlamasıyla hakkında 2. Asliye Ceza Mahkemesi’nde dava açılmıştı. 
     Aşkın, bugün 2. Asliye Ceza Mahkemesi’nde görülen ilk duruşmada beraat etti. 
     Sanığın ve tanıkların dinlenilmesinin ardından, Hakim Cumhur Uluçınar, YYÜ Rektörü Aşkın’ın suçla ilgili delillerin kesin ve inandırıcı olmaması, işlediği suçun sabit olmaması, tanıkların beyanının sanığı desteklemesi gerekçesiyle beraat kararı verdi. 
     
     AŞKIN KOLEKSİYONA GELİRİMİN BÜYÜK BÖLÜMÜNÜ HARCADIM 

     Yüzüncü Yıl Üniversitesi Rektörü Prof.Dr. Yücel Aşkın, "581 eserin envantere kayıtlı olmadığı iddiasının yerinde olmadığını" söyledi. 
     Hakim Cumhur Uluçınar, duruşmayı başlatırken Rektör Aşkın’a geçmiş olsun dileklerinde bulunarak, "Umarım kısa sürede sağlığınıza kavuşursunuz" dedi. 
     Duruşmada, Rektör Aşkın 4 sayfadan oluşan yazılı savunmasını hakime sunduktan sonra, sözlü olarak savunmasını yapmak istediğini belirtti. Aşkın, savunmasını oturarak yaptı. 
     
     SAVUNMADAN 

     1997 yılından bu yana koleksiyonculuk yaptığını belirten Aşkın, 15 
     Temmuz 2005 tarihinde Rektörlük lojmanında yapılan aramada, kendisine yönelik suçlamaların iki ana noktada toplandığını söyledi. Aşkın, şöyle dedi 
     "Bunlardan birincisi 7 yılda topladığım ve envantere kayıt edilen eser sayısı 231 iken, en son denetim tarihinden eserlere el konma tarihine kadar geçen toplam 6 aylık sürede 581 olduğu iddia edilen tarihi eserleri toplayabilmemin olağan olmadığı iddiasıdır. Diğeri ise temin ettiğim eserleri bir aylık süre içinde beyan ve kaydettirmediğim noktasında toplanmıştır. 581 eserin envantere kayıtlı olmadığı iddiası yerinde değildir. 4 grup halinde satın aldığım bu eserlerin çoğu daha sonradan birleştirmek üzere toplanmıştır. Bu eserler arasında bulunan kırık parçalar, hurdalar, paralar sayıyı arttırmıştır. Bunların koleksiyonuma dahil etmem söz konusu değildir. Bunları incelendikten sonra müze müdürlüğüne teslim edilecek eserlerdir" Söz konusu dönemde müze müdürlüğünün işlerinin yoğunluğundan dolayı görevlilerin kayıt işlemlerini daha sonra yapmaya karar verdiğini anlatan Aşkın, aynı görevlilerin 2000 yılından bu yana eserlerini denetlediğini bildirdi. 
     Savunmasında, eserlerin bir ay içinde tescil edilmediği suçlamasına da değinen Aşkın, yönetmelikte eserlerin bir ay içinde tescil edilmesine yönelik maddenin açık olmadığını savundu. 
     Türkiye’deki ve Van’daki müzelerin eserleri bir ay içinde envantere geçirmede sorun yaşadığını kaydeden Aşkın, bir paranın bile kaydedilmesinin aylarca sürebildiğini söyledi. 
     Bu bölgedeki tek koleksiyoncu olduğuna işaret eden Aşkın, "Bu koleksiyon için gelirimin büyük bir bölümünü harcadım. Maddi durumum çok iyi değil, oturacak iyi bir evim bile yok. Ben koleksiyonculuk yaparak bir kültür hizmeti de yaptım" dedi. 
     Bir yıl önce Ortadoğu Teknik Üniversitesi ODTÜ Rektörlüğü’nden 4 sanat tarihçisinin Van’a gelerek koleksiyonunu incelediğini, koleksiyonunu kendi müzelerine bağışlama talebinde bulunduklarını ifade eden Aşkın, talebi olumlu karşıladığını 1 yıla kadar eserleri bu müzeye bağışlayacağını kaydetti. 
     Söz konusu suçlamaları kabul etmediğini belirten Aşkın, beraatini ve el konulan eserlerden kayıtlı olmayanların, kayıtlarının yapılması suretiyle tamamının kendisine iade edilmesini talep etti. 
     Duruşmada, 3 tanığın dinlenmesinin ardından Savcı Taylan Özgür Ulu da Aşkın’ın beraatini istedi. 
     Hakim Cumhur Uluçınar, suçla ilgili delillerin kesin ve inandırıcı olmaması, işlediği suçun sabit olmaması, tanıkların beyanının sanığı desteklemesi gerekçesiyle beraat kararı verdi. 
     Kararın okunması sırasında Hakim Uluçınar, usul gereği ayakta durmasını, ancak rahatsızlığından dolayı oturabileceğini ifade etmesi üzerine Aşkın, kararın okunması sırasında oturdu. 
     Rektör Aşkın’ın doktoru Doç.Dr. Niyazi Güler de duruşma salonunda hazır bulundu. Aşkın’ın ayağının duruşma sırasında aksadığı, yürümekte güçlük çektiği ve bitkin olduğu gözlendi. 
     
     ÇIKIŞTA DESTEK 

     Duruşma sonrasında tekerlekli sandalye ile adliyeden çıkarılan Rektör Aşkın, kendisini destekleyenlerin "Türkiye seninle gurur duyuyor" sloganları eşliğinde Araştırma Hastanesi’ne ait ambulansa bindirildi. 
     Rektör Aşkın, kendisini desteklemeye gelenlere adliye önünde el salladı. Aşkın’ı adliye çıkışında destekleyenler 10. Yıl Marşı’nı okudu. Aşkın, "Rektör Aşkın tarih yazıyor" sloganlarıyla uğurlandı. 
     Rektör Aşkın’ın "haksız ekonomik çıkar sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" iddiasıyla dün yargılanmasına başladığı davada tahliye talebinin reddedilmesi nedeniyle tutukluluğu sürüyor. 
     
     DURUŞMA SAAT 10'DA BAŞLADI 

     2. Asliye Ceza Mahkemesi’nde saat 10.00 başlayan duruşmada, Müze Müdürü Mete Tozkoparan ve müze uzmanı Umut Emre Köse "bilirkişi" olarak görev aldı. Duruşmayı, YÖK Başkanvekili Prof.Dr.İsa Eşme ve YYÜ Rektör Yardımcıları Prof. Dr. Ayşe Yüksel ve Prof. Dr. Hasan Ceylan ile YYÜ Hukuk müşaviri Okyar Soydan’ın da izlediği öğrenildi. 
     
     BUGÜN DAHA BİTKİNDİ 

     Prof. Dr. Yücel Aşkın, saat 09.30’da Van Adliyesi’ne getirilmek üzere, YYÜ Tıp Fakültesi Araştırma Hastanesi’ne ait ambulansla, doktorları gözetiminde ve yoğun güvenlik önlemleri altında yola çıkarıldı. 
     Jandarma ve polislerin güvenlik önlemleri altında adliyeye getirilen Aşkın’ın tekerlekli sandalyeyle geniş güvenlik kordonu altında binaya girdiği sırada, düne göre bitkin olduğu gözlendi. 
     Adliyeye girerken, kendisini desteklemek amacıyla diğer illerden gelenler ve Çağdaş Yaşamı Destekleme Derneği üyeleri, alkışlayarak Aşkın’a destek verdi. Bazı vatandaşlar da ellerindeki karanfilleri adliyeye girerken Aşkın’ın üzerine attı. 
     Bu arada, Rektör’e destek vermek için gelen Çağdaş Yaşamı Destekleme Derneği üyesi Kamile Kazman fenalık geçirdi. Kazman, Aşkın’ı getiren ambulansla hastaneye kaldırıldı. 
     
     DÜN TAHLİYE EDİLMEMİŞTİ 

     Dün Van Yüzüncü Yıl Üniversitesi Tıp Fakültesi Araştırma Hastanesi'ne tıbbi cihaz alımındaki ihalede usulsüzlük yapıldığı gerekçesiyle yargılanan Rektör Yücel Aşkın'ın tutukluluk halinin devamına karar verilmişti. Bu karar savcının Aşkın'ın tahliye talebine olur vermesine rağmen alındı. 
     
</TEXT>
</DOC>
