<DOC>
<DOCNO> 400873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/gun04.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'ya iade-i ziyaret 
</HEADLINE>
<TEXT>


Galatasaray camiası, Atatürk'ün Galatasaray Lisesi'ni ziyaret edişinin 75. yılında Anıtkabir'e iade-i ziyarette bulundu. Geziye, camiayla bağlantılı kurumların yönetici ve temsilcileri de katıldı 

Şükran Pakkan - İstanbul 

Türkiye'nin dört bir yanından gelen Galatasaray Liseliler, Atatürk'e, "Başlattığın devrimlerin öncüsü olmayı sürdüreceğiz" sözünü verdi. Atatürk'ün liseyi ziyareti sırasında lisede öğrenci olan ve O'nun tarafından sınava tabi tutulan eski bakanlardan Şahap Kocatopçu ile Galatasaray Spor Kulübü'nün eski başkanlarından Ali Tanrıyar da heyette yer aldı. 
Atatürk'ün 2 Aralık 1930'da özel bir ziyarette bulunduğu Galatasaray Lisesi tarafından organize edilen ve yine 2 Aralık'ta gerçekleşen ziyarete, öğrenciler ve mezunlarla camiayla bağlantılı üniversite, spor kulübü, vakıf gibi kurumların temsilcileri, Galatasaray Üniversitesi Kurucu Rektörü Prof. Dr. Yıldızhan Yayla, Galatasaray Üniversitesi Rektörü Prof. Dr. Duygun Yarsuvat, Galatasaray Spor Kulübü Başkanı Özhan Canaydın, eski başkanlardan Selahattin Beyazıt, Galatasaray Eğitim Vakfı Başkanı İnan Kıraç, Galatasaraylılar Derneği Başkanı Reha Bilge de katıldı. 
Ziyaretle ilgili bilgi veren Lise Müdürü Doç. Dr. Gün Kut, Atatürk'ün kabrinde 600'ü aşkın GS'li ile birlikte unutulmayacak anlar yaşadıklarını belirterek şunları söyledi 
"Aradan 75 yıl geçtikten sonra, GS ile Atatürk arasındaki bağın sıcaklığını koruduğunu ve GS olarak sahip çıktığımız değerlerin, onun öncülüğünü yaptığı değerler olduğunu vurgulamak fırsatı yakaladık. Tarihi bir an oldu, tarihi yeniden canlandırmış olduk. Tüm GS'liler olarak hem mutlu hem de çok gururluyuz." 

Etkileyici bir ziyaret oldu 
İstanbul'dan dokuz otobüsle yola çıktıklarını anlatan Kut, öğrenciler açısından da son derece etkileyici bir ziyaret gerçekleştiğini vurgulayarak, "Tüm GS camiası, birlik içinde Anıtkabir'in merdivenlerinden çıktık. GS Lisesi adına çelengimizi koyduk. Ardından, Anıtkabir defterini lisemiz ve camia adına imzaladık. Anıtkabir merdivenlerinde toplu bir fotoğraf çektirdik. Çok hoş ve etkileyici bir görüntü oldu" dedi. 
Atatürk'ün GS Lisesi'ni ziyareti sırasında, öğrenci olarak okulda bulunan Karatopçu ve Tanrıyar'ın yaşadığı heyecan ve mutluluğun gözlerinden okunduğunu anlatan Kut, "Bu duruma şahit olan tüm öğrenciler yıllar sonra hem bu anın ne kadar önemli olduğunu görecekler hem de bu ziyaret unutamayacakları tarihi bir an olarak belleklerine kazınacak" diye konuştu. 



</TEXT>
</DOC>
