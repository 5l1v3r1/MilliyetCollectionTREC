<DOC>
<DOCNO> 406338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/dunya/axdun02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel Baba uzaya hediye yolladı 
</HEADLINE>
<TEXT>


Rus Progres uzay aracının UUİ'ye taşıdığı hediye paketinde çikolata ve Noel şapkası da var 

CENK BAŞLAMIŞ Moskova 


Noel Baba, Uluslararası Uzay İstasyonu'nda UUİ görevli uzay adamlarına ilk kez hediye gönderdi. 
Noel ve yılbaşı hediyeleri Rusya'ya ait Progres uzay aracıyla dün UUİ''ye ulaştı. Rusya Uzay Uçuşları Merkezi Başkanı Vladimir Solovyev, Noel Baba'nın Rus kozmonot Valeriy Tokarev'la ABD'li astronot William McArtur'a gönderdiği hediyeler arasında çikolata, Noel şapkası ve camdan yapılma minik çam ağaçları bulunduğunu söyledi. Solovyev, hediyeler arasında "kesinlikle" şampanya olmadığını belirtti. Uzay adamlarının alkol almaları yasak ancak geçmişte kozmonotların yeni yılı gizlice votka içerek kutladığı biliniyor. 
Uzay adamlarının yılbaşı mönüsünde ise ünlü borç çorbası, domates soslu konserve balık, esmer Rus ekmeği, sebze, meyve ve tatlı bulunuyor. Progres, uzay adamlarının isteği üzerine kendilerine sarımsak ve soğan da götürdü. Aileleri ise müzik ve video CD'leri gibi hediyeler gönderdi. 


</TEXT>
</DOC>
