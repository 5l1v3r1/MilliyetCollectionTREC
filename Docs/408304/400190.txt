<DOC>
<DOCNO> 400190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yasam/axyas01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kendileri bölünecek 
</HEADLINE>
<TEXT>


İstanbul Büyükşehir Belediye Başkanı Topbaş'ın sigara yasağı kampanyasına meclisten tam destek... İlk uygulama Belediye Meclisi kafeteryasında olacak 

MEHMET DEMİRKAYA 

İstanbul Büyükşehir Belediye Başkanı Kadir Topbaş'ın, kapalı yerlerde sigara içilen ve içilmeyen bölümlerin ayrılmasıyla ilgili önerisine, Belediye Meclisi'ndeki tüm gruplar ve üyeler destek verdi. İlk uygulama ise meclis kafetaryasının sigara içilen ve içilmeyen şeklinde ikiye bölünmesiyle gerçekleştirilecek. 
Büyükşehir Belediye Meclisi'nin dünkü toplantısında Topbaş'ın kapalı mek nlarda sigaraya kısıtlama getirilmesiyle ilgili önerisi görüşüldü. AKP Grup Başkan Vekili Hüseyin Evliyaoğlu AKP, CHP, ANAP grubu ve grubu bulunmayan tüm meclis üyeleri adına şunları kaydetti 
"Topbaş'ın, kapalı mek nlarda sigara içilmemesi ve sigara içmeyenlerin karşı karşıya kaldıkları risklerden korunması amacıyla başlattığı kampanyayı, bu çerçevede öncelikle meclis binası içindeki kafeteryanın içinde sigara içilen - içilmeyen bölüm olarak ikiye ayrılmasını, koridorlarda sigara içilmemesi yönündeki kararını desteklediğimizi arz ederiz." 
Üyeler, Evliyaoğlu'nun okuduğu metne alkışlarla destek verdi. Yasa gereği, ancak meclisin açıldığı ilk gün gündeme teklif sunmak mümkün olduğu için, sigara konusunda bir karar almaktan ziyade, tüm meclis üyelerinin arzusu dile getirilerek konunun tutanaklarına girmesi sağlandı. 
Büyükşehir Belediyesi Basın Danışmanı Ahmet Faruk Yanardağ, "Zaman içinde diğer sosyal tesislerde de bu uygulama yaygınlaştırılacak" dedi. 

Tavsiye kararı 
Bu ayın 12'sinde meclisin yeniden açılacağını belirten yetkililer, lokantalar için meclisten bir tavsiye kararı alınması için bir teklif sunulmasının beklendiğini açıkladı. 

WHO, tiryakileri işe almayacak 

DIŞ HABERLER SERVİSİ 
Dünya Sağlık Örgütü WHO , artık sigara tiryakilerini işe almayacak. WHO yetkilisi Ian Simpson, iş başvurusu yapanlara dağıtılan formlarda, sigara içip içmediklerinin ve işe kabul edilmeleri durumunda içmeye devam edip etmeyeceklerinin sorulduğunu kaydetti. Sorulara "evet" yanıtını verenlerin iş görüşmesine çağrılmayacaklarını söyleyen Simpson, işe alındıktan sonra sigara içenlerin sözleşmelerinin de feshedileceğini vurguladı. WHO, tütün kullanımı ve tütün sanayisiyle mücadele için bir kampanya yürütüyor. 


</TEXT>
</DOC>
