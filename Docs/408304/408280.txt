<DOC>
<DOCNO> 408280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur19.html </URL>
<DATE> 2005/12/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Habur Sınır Kapısı'nda araç kuyruğu... 
</HEADLINE>
<TEXT>

     İrfan Cemiloğlu-Nail Kadırhan bildiriyor - Irak'a geçmek için Habur Sınır Kapısı'nda çift sıra halinde bekleyen araçlar, yaklaşık 45 kilometrelik kuyruk oluşturdu. 
     Irak'a malzeme taşıyan araçların, Şırnak'ın Silopi İlçesi yakınlarındaki Habur Sınır Kapısı'nda çift sıra halindeki bekleyişi sürüyor. Araç kuyruğu Cizre'den Irak sınırına kadar uzanırken, günlerdir burada bekleyen sürücüler, sıranın yavaş ilerlemesinden şikayetçi olduklarını kaydettiler. Yaklaşık 45 kilometrelik araç kuyruğunda bekleyen yaklaşık 10 bin sürücü, yeni yıla kötü koşullar altında sıra bekleyerek girecek. 
     AA muhabirinin görüştüğü kamyon şoförlerinden Aziz Yakak, 15 gündür kuyrukta beklediğini ve hala kuyruğun sonlarında olduğunu söyledi. 
     Sıranın yavaş ilerlemesinin en önemli sebebinin, sollama yapan kamyon sürücüleri olduğunu ifade eden Yakak, şöyle konuştu 
     ''Geriden gelip sollama yapan kamyonlar nedeniyle sıra ilerlemiyor. 15 günden beri aracım yerinden oynamadı. Şu anda Habur Sınır Kapısı'na 45 kilometre uzaktayım. Sınır kapısına 20 gün sonra ancak ulaşacağım. Sorunumuza çözüm istiyoruz. Habur yakınlarında TIR parkı açıldı. Bunun adil bir şekilde işlemesini istiyoruz. Kuyrukta bekleyen araçlara yetkililer tarafından fiş verilsin o zaman sıra kaybı olmaz ve herkes eşit bir şekilde Irak'a gider gelir. Ama kimileri ya rüşvet, ya da başka bir şekilde adam bularak sollama yapıyor. Sollama yapan kamyonculara yüklü bir ceza kesilmesini istiyoruz. Yüklü bir ceza kesilirse bir daha yapamazlar.'' Çift sıra halinde yaklaşık 45 kilometrelik kuyrukta günlerdir bekleyen yaklaşık 10 bin şoförün bulunduğunu belirten Yakak, ''Çocuklarımız da evde perişan oluyor. Biz de evden getirdiğimiz bulgur, turşu, peynir ve zeytinle karnımızı doyuruyoruz. Yılbaşını da bayramı da burada geçireceğiz. Herkes gibi yılbaşı ve bayramda ailelerimizin yanında olmak isterdik''dedi. 
     
     SOĞUK HAVA KOŞULLARI HASTA EDİYOR... 
     Kamyon şoförlerinden Mehmet Taş ise kuyrukta kaldıkları sürede soğuk hava ve barınma şartlarının kendilerini olumsuz etkilediğini ifade ederek, hastalandıklarını söyledi. 
     Kendisinin de hastalandığını ifade eden Taş, şöyle konuştu 
     ''Doktora gittim bana ilaç ve iğne verdi. Kuyruğu bırakarak iğnelerimi yaptırmak için hastaneye gidemiyorum. Normalde bu iğneler hastanede yapılması gerekir. Fakat, burada sırada bekleyen ve hayatında bir hayvana bile iğneye yapmamış şoför arkadaşım iğnelerimi yapıyor.'' 
     
</TEXT>
</DOC>
