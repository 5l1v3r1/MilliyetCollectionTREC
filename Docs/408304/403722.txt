<DOC>
<DOCNO> 403722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy13.html </URL>
<DATE> 2005/12/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çelik Özel okullara şaşı bakmıyoruz 
</HEADLINE>
<TEXT>

     Milli Eğitim Bakanı Hüseyin Çelik, 625 sayılı özel okullarla ilgili kanunda değişiklik öngören kanun taslağı üzerinde Başbakanlık’ta son rötuşların yapıldığını, taslağın kısa sürede TBMM’ye gönderileceğini belirterek, "Kanun çıktığı zaman özel okullarımız çok daha rahat nefes alacaklar" dedi. 
     Çelik, Jale Tezer Anadolu ve Fen Lisesi’nin açılışını yaptı. 
     Çelik, açılış dolayısıyla düzenlenen törende yaptığı konuşmada, özel eğitime önem verdiklerini belirtti. 
     Jale Tezer’in 42 yılını eğitime adadığını, bunun neredeyse kendi yaşı kadar olduğunu ifade eden Çelik, "Bundan sonra da eğitime çok daha büyük hizmetler vereceğine inanıyorum ve girişimciliğinden dolayı kutluyorum" dedi. 
     "Özel okulları devlet okullarından kesinlikle ayırmadıklarını" vurgulayan Çelik, "Hükümetimiz özel okullara şaşı bakmıyor. Özel okullara üvey evlat muamelesi yapan zihniyet bizden çok uzak olan bir zihniyettir" diye konuştu. 
     "Özel okul açıp işletenlerin eğitime yüzde yüz değil yüzde üç yüz destek verdiğini" ifade eden Çelik, eğitime yapılan yatırımı son derece saygıdeğer olarak gördüklerini belirtti. 
     Çelik, şöyle konuştu 
     "Şu anda Başbakanlık’ta bulunan ve son rötuşları yapılan, TBMM’ye yakın zamanda gönderilecek olan 625 sayılı Özel Öğretim Kurumları Kanunu çıktığı zaman özel okullarımız bir kat daha teşvik edilmiş olacak, özel okullarımız çok daha rahat nefes alacaklar. Özel okullarımızda okuyan çocuklarımız gençlerimiz ve burada öğretmenlik yapanlar, bu okulları kuran insanlar bundan büyük mutluluk duyacaklar. 
     Özel okullarla ilgili bu tip güzel şeyler söylediğim zaman, özellikle 40-50 yıl öncesine takılıp kalmış olan, hala soğuk savaş döneminin şartlarını ruhunda hisseden bazı insanlar, beni hep özel okullarla ilgilenen, özel okullara avantaj ve imtiyaz sağlamaya çalışan bir bakan olarak lanse etmeyi tercih ediyorlar. Bu büyük bir haksızlıktır." Çeşitli illerde yaptıkları çalışmaları anlatan Çelik, bugüne kadar 31 ilin, Bakanlığın üst düzey bürokratlarınca tüm yönleriyle 
     tarandığını bu illerin eğitim durumlarının "fotoğrafının çekildiğini" belirtti. Bu kapsamda tüm illeri tarayacaklarını ifade eden Çelik, mahalli imkanları ve potansiyeli harekete geçirerek eğitimin sorunlarını çözme amacını taşıdıklarını kaydetti. Çelik, şunları söyledi "Birileri bizi, ’efendim bunlar hep imam hatiplerle ilgileniyor, imam hatipler üzerinden siyaset yapıyor, özel okullarla ilgileniyor’ şeklinde lanse etmeyi tercih ediyorlar. Bu tavırların hasmane bir tavır olduğuna, ideolojik bir yaklaşım olduğuna inanıyorum. Bizi bunlar üzerinden siyaset yapmakla itham edenler, bunlar üzerinden bize muhalefet yapıyorlar. Ben bugüne kadar 74 vilayete, 400 kadar ilçeye gittim. Hiçbir yerde imam hatip okulu açmaya gitmedim, imam hatip okulu temeli atmaya da gitmedim. Ama takıntısı olan bazı insanlar, nedense hep bunu ön plana çıkarmayı tercih ediyorlar." "Eğitimde değişim yaşandığını" söyleyen Çelik, şöyle devam etti "Biz Türkiye’de büyük bir eğitim reformu yapıyoruz. Bunun gerisinde kalanlar, bunu hazmedemeyenler, bizi şununla, bununla itham edebilir. Ama biz bu ülkenin çocuklarına, cumhuriyetin çocuklarına fırsat yaratmaya devam ediyoruz, kim ne derse desin. Eğer bir şey kamunun yararınaysa, çağdaşsa, cumhuriyetin temel nitelikleriyle çatışmıyorsa, demokratik bir yaklaşımsa, biz onu yaparız. ’İstemezük’çüler tarih boyunca hep olmuştur ve bundan sonra da olmaya devam edecektir." Eğitimde özel okulların payının yüzde 1.9 olduğunu kaydeden Çelik, dar gelirli insanların eğitimine katkıda bulunmak isteyenlerin özel okul açmalarının daha yararlı olacağını, böylece devletin üzerinden yük kalkacağını söyledi. Jale Tezer Okulları’nın kurucusu Jale Tezer de mesleğini büyük bir sevgiyle yaptığını, eğitime yatırım yapmaktan mutluluk duyduğunu söyledi. Tezer, Ümitköy’de, çocukların ata binebilecekleri, sebze-meyve yetiştirebilecekleri bir kampus kuracaklarını belirtti. Çelik, konuşmasının ardından okulda incelemelerde bulundu ve öğrencilerle sohbet etti. Bu arada Çelik, gazetecilerin Açık Öğretim Lisesi Yönetmeliği ile ilgili soruları üzerine yanıt vermek istemediğini kaydetti. 
     
</TEXT>
</DOC>
