<DOC>
<DOCNO> 403022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun40.html </URL>
<DATE> 2005/12/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Avrupa Konseyi, CIA cezaevleri için ABD'yi suçladı 
</HEADLINE>
<TEXT>

     Avrupa Konseyi Parlamenterler Meclisi AKPM tarafından yayımlanan raporda, mevcut bulguların, ''Amerikan Gizli Haberalma Merkezi'nin CIA Avrupa'da terör zanlıları için gizli cezaevleri olduğu'' yolundaki iddiaların doğruluğunu güçlendirdiği bildirildi. 
     AKPM'nin konuyu araştırmakla görevlendirdiği İsviçreli senatör Dick Marty tarafından hazırlanan ve bugün Paris'te kamuoyuna açıklanan raporda, ABD'ye ciddi eleştirilerde bulunuldu. 
     ''CIA'nın görünüşte terörist faaliyetlerle bağlantısı olduğu şüphesiyle şahısları Avrupa'da yasal olmayan bir biçimde alıkoyduğu ve bir ülkeden başka bir ülkeye naklettiği'' belirtilen raporda, ''bu faaliyetlerin ciddi insan hakları ihlali oluşturduğu'' bildirildi. 
     AKPM raporunda, hangi Avrupa Konseyi ülkesinin, ABD ile suç ortaklığı içinde bulunduğu konusunda kesin yargıya varmak için ise erken olduğu kaydedildi. 
     Merkezi New York'ta bulunan İnsan Hakları İzleme Örgütü, Avrupa Konseyi ülkelerinden Romanya ve Polonya'da CIA'nın gizli cezaevi olabileceğini bildirmişti. 
     Marty, raporunda, şüpheli CIA uçaklarını tespit edebilmek için, uçuş rota kayıtlarıyla Polonya ve Romanya'da CIA'nın kullandığı iddia edilen havaalanlarının uydu fotoğraflarının kendisine verilmesini talep etti. 
     
</TEXT>
</DOC>
