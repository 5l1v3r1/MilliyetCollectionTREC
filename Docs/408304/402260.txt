<DOC>
<DOCNO> 402260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yasam/yas04.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Magarsus kurtarılıyor 
</HEADLINE>
<TEXT>


OBEN KIRDÖK Adana DHA 

Adana'nın Karataş ilçesi yakınlarındaki Magarsus antik kentinde, Efes'in üç katı büyüklüğünde olduğu belirtilen antik tiyatro, kamulaştırmanın ardından gün ışığına çıkacak. Magarsus'la ilgili kamulaştırma bütçesi için işlemlere başlandı. Adana Arkeoloji Müzesi Müdürü Kazım Tosun, Roma Dönemi'nde yapılan ve tamamı toprak altında olan tiyatronun antik kentin en önemli bölümlerinden biri olduğunu söyledi. 
Tiyatroyu kurtarmak için üzerindeki 21 dönüm arazinin kamulaştırılması çalışmalarının tamamlanmasını beklediklerini belirten Tosun, 1988'de sit alanı ilan edilen antik kentteki tiyatro kazılarına Karataş Belediyesi'nin işçi ve malzeme desteği vereceğini belirtti. Tosun, "Tiyatronun taş yerine kalkerden kireçtaşı yapılmış olması işimizi zorlaştıracak. Yaklaşık bir yılda antik tiyatroyu gün ışığına çıkaracağız" dedi. 


</TEXT>
</DOC>
