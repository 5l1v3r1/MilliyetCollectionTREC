<DOC>
<DOCNO> 406735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo12.html </URL>
<DATE> 2005/12/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fenerbahçe tribünlerinde olay var 
</HEADLINE>
<TEXT>

     Fanatik gazetesi 

Yönetim-taraftar çatışması yeni bir boyut kazandı. Bugün bir araya gelecek olan bazı gruplar, 2. yarıda maçları boykot etmeyi düşünüyor 
     
     Denizli maçında patladı 

     Son senelerde örnek bir görüntü çizen ve takımın bir numaralı itici gücü olan Fenerbahçe taraftarı bölünmeye doğru gidiyor. Maçları Migros tribününden izleyen Genç Fenerbahçeliler Derneği GFB üyeleriyle Başkan Aziz Yıldırım’ın sezon başında ters düşmesiyle başlayan kriz, adım adım tırmandı. Genç Fenerliler’in, Denizlispor maçında 3.5 dakikalık sessiz protestoda bulunması ve Susmak çok şey anlatmaktır'' yazılı bir pankart açması gerginliği tırmandırırken, olaya çok sinirlenen Başkan Aziz Yıldırım, Bu tepkinin biletlerin pahalı olmasıyla ilgisi yok. Bazıları kişisel menfaat peşinde koşuyor. Bunları açıklayacağım'' demişti. 
     
     Bir araya geliyorlar 

     Ardından oynanan Gaziantep kupa maçında, bu kez Fenerium tribünlerine, GFB out, gerçek taraftar in'' yazılı bir pankart asılmıştı. Pankartın, Yıldırım’ın talimatıyla, yönetici İlhan Ekşioğlu tarafından astırıldığı iddia edilmişti. Yıldırım’ın, önceki gün bazı tribün liderleriyle bir araya gelip, GFB ile ilişkilerini gözden geçirmelerini istediği belirlendi. Bu gelişme üzerine, tribün sorumluları, toplantı kararı aldı. Genç Fenerbahçeliler, ÜNİFEB ve Kill For You grubu, bugün bir araya gelerek, durum değerlendirmesi yapacak. Toplantıdan, Gerekirse 2. yarı maçlara gitmeyelim'' kararının çıkabileceği duyumları alındı. 
     
     Ve gözler Yıldırım’da 

     Başkan Aziz Yıldırım, çarşamba günü FBTV’de önemli açıklamalar yapacak. Yıldırım’ın saat 13 00’te başlayacak programda, özellikle son zamanlarda taraftarlara arasında yaşanan gerginlikle ilgili yapacağı açıklamalar merakla bekleniyor. 5 saate yakın konuşması beklenen Başkan Yıldırım’a, telefon, faks, e-mail’le soru sorulabilecek. 
     
</TEXT>
</DOC>
