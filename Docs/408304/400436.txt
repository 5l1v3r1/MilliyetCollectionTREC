<DOC>
<DOCNO> 400436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun13.html </URL>
<DATE> 2005/12/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Berliner Zeitung Hıristiyanlığın en popüler azizi Türkiye'de yaşadı 
</HEADLINE>
<TEXT>

     Almanya'da yayımlanan Berliner Zeitung gazetesi, Hıristiyanlığın en tanınmış azizlerinden biri olan Noel Baba'nın Türkiye'deki antik Patara kentinde doğduğunu ve Myra kentinde yaşadığını yazdı. 
     Gazetenin seyahat bölümünde ''Noel Baba'nın İzinde'' başlığıyla verilen haberde, Noel Baba'nın Türkiye'deki yaşantısı anlatıldı ve tüm Hıristiyanlık aleminde her yıl 6 Aralık'taki çorap asma adetinin ilk kez Türkiye'de ortaya çıktığı belirtildi. 
     Noel Baba'nın Myra'da piskopos olarak görev yaptığı ve çorap asma adetinin de burada ortaya çıktığı kaydedilen haberde, Noel Baba'nın, parasız oldukları için evlenemeyen 3 kızın geceleyin astıkları çoraplarının içine bacadan 3 külçe altın attığı ve kızların bu sayede kendilerine birer eş buldukları anlatıldı. 
     Haberde, bu hikayenin tüm dünyaya yayıldığı ve birçok Hıristiyan ülkede çocukların 5 Aralık gecesi çorap astıkları ve ertesi gün uyandıklarında çorabı eşyalarla dolu görmeyi ümit ettikleri ifade edildi. 
     Noel Baba'nın doğum yeri olan Patara'da kendisini hatırlatan fazla bir şey bulunmadığı, ancak antik Myra'nın bulunduğu Kale ve Demre'de tarihi yerlerin olduğu ifade edilen haberde, buralarda Noel Baba ile ilgili birçok hediyelik eşya almanın mümkün olduğu kaydedildi. 
     Berliner Zeitung gazetesi, Muammer Karabulut adlı bir Türkün 1994 yılında Kale'de Noel Baba Derneği'ni kurduğunu, derneğin her yıl 6 Aralık'ta barışa ve halklar arasında yakınlaşmaya katkı için Noel Baba eğlencesi düzenlediğini ve dünyadaki en büyük Noel Baba kütüphanesini oluşturmayı hedeflediğini yazdı. 
     
</TEXT>
</DOC>
