<DOC>
<DOCNO> 402195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/dunya/axdun01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güven bunalımını daha da artırdı 
</HEADLINE>
<TEXT>


DIŞ HABERLER SERVİSİ 


Ankara, İran Cumhurbaşkanı Mahmud Ahmedinecad'ın , "Hitler'in Yahudileri yaktığı iddialarını kabul etmedikleri" şeklindeki sözlerinin sadece istikrarsızlık ve güven bunalımını daha da artırdığını bildirdi. 
Dışişleri Bakanlığı Sözcüsü Namık Tan, Ahmedinecad'ın, beyanıyla ilgili yaptığı yazılı açıklamada Türkiye'nin görüşlerini şöyle ortaya koydu 
"Günümüzde ülkeler ve uluslar arasında diyalog, anlayış ve dostluk ilişkilerinin teşviki ve geliştirilmesi büyük önem taşımaktadır. Özellikle uzun süredir sorunlarla dolu dünyamızda bu daha hayati ihtiyaç olarak ortaya çıkmaktadır. Böyle bir ortamda diyalog, uzlaşı ve işbirliği anlayışına ihtiyaç varken çatışmacı nitelikteki beyanları tasvip etmek mümkün değildir. Bu tür beyanların ne sahiplerine ne de bir başkasına faydası bulunmaktadır. Bunlar sadece istikrarsızlık ve güven bunalımını daha da artırmaktadır. Herkesin önceliği mevcut sorunları çözmek ve yeni sorunları ve felaketleri önlemek olmalıdır." 
Öte yandan BM Genel Sekreteri Kofi Annan, Ahmedinecad'ın ifadelerinin kensidini "şoke ettiğini" belirtti. Avusturya Başbakanı Wolfgang Schüssel de, "İran Cumhurbaşkanı'nın açıklaması akıl almaz bir densizliktir" dedi. 


</TEXT>
</DOC>
