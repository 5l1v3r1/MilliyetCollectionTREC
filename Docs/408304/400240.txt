<DOC>
<DOCNO> 400240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun23.html </URL>
<DATE> 2005/12/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD'nin yeni Ankara Büyükelçisi Wilson Türkiye'ye geldi... 
</HEADLINE>
<TEXT>

     ABD'nin yeni Ankara Büyükelçisi Ross Wilson, Türkiye'ye geldi. 
     Wilson, Ankara'ya gelişinde Esenboğa havaalanında yaptığı kısa açıklamada, kendisinin uzun süredir Türkiye'ye gelmeyi, aynı şekilde Türkiye'nin de yeni ABD Büyükelçisi'ni uzun süredir beklediğini kaydetti. 
     Türkçe olarak, ''İyi akşamlar, Türkiye'de bulunmaktan çok memnunum'' diyen Wilson, önümüzdeki günlerde Cumhurbaşkanı Ahmet Necdet Sezer'e güven mektubunu sunmayı ve Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül gibi hükümet yetkilileriyle bir araya gelmeyi beklediğini söyledi. 
     Ankara'ya birkaç hafta içinde gelmesini beklediği ailesiyle birlikte Türkiye'yi keşfetmeyi planladıklarını belirten Wilson, iki ülke arasındaki ilişkileri daha da geliştirmeyi amaçladığını da bildirdi. 
     Büyükelçi Wilson, iki ülkenin gelecek yıllarda müttefik ve ortak olarak birlikte çalışması gerekli birçok alan bulunduğunu da söyleyerek, basın mensuplarıyla güven mektubunu sunmasının ardından yeniden bir araya geleceğini kaydetti. 
     
     BÜYÜKELÇİ WILSON KİMDİR 
     Büyükelçi Wilson, 1955'te Minnesota'da doğdu. 1977 yılında Minnesota Üniversitesi'nde uluslararası ilişkiler öğrenimini tamamlayan Wilson, 1979 yılında Columbia Üniversitesi'nden, 1995'te de Amerikan Ulusal Savaş Okulu'ndan yüksek lisans diploması aldı. 
     ABD Dışişleri Bakanlığı'na 1979 yılında ABD Dışişleri Bakanlığı'na giren Wilson, 26 yıldır çeşitli kademelerde görev yapıyor. Son olarak ABD Dışişleri Bakan Yardımcısı Robert Zoellick'in yönetici asistanı olarak çalışan Wilson, Haziran 2003-Şubat 2005 arasında Amerikan Serbest Ticaret Bölgesi'nin Amerikan delegesi olarak görev yaptı. 
     2000-2003 yılları arasında ABD'nin Bakü Büyükelçiliği görevini yürüten Ross Wilson, ABD'nin şu anki Ankara maslahatgüzarı Nancy McEldowney ile Bakü'de de birlikte çalıştı. 
     Prag, Moskova ve Melbourne'de de görev yapan Wilson, Rusça ve Çek dilini iyi derecede konuşabiliyor. 
     Büyükelçi Wilson, Başkanlık Üstün Hizmet Ödülü 2005 , Azerbaycan Şeref Rütbesi 2003 ve iki ABD Dışişleri Bakanlığı Yüksek Şeref Ödülü sahibi. 
     Wilson, kendisi gibi Dışişleri Bakanlığı mensubu olan Margo Squire ile evli ve iki çocuk babası. 
     ABD'nin eski Ankara Büyükelçisi Eric Edelman'ın 19 Haziran'da Türkiye'den ayrılmasından sonra, Wilson gelene kadar Büyükelçilik Müsteşarı Nancy McEldowney bu görevi vekaleten yürütmüştü. 
     
</TEXT>
</DOC>
