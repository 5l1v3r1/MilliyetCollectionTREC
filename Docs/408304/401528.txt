<DOC>
<DOCNO> 401528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/agun.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve 'kırmızı nokta' Kuşadası'na sıçradı 
</HEADLINE>
<TEXT>


AKP'nin, 'içkili işletmeleri belirli bölgelere toplama' projesi, Antalya'dan sonra Türkiye'nin tüm dünyada en çok tanınan turizm merkezlerinden olan Kuşadası'nda da gündeme getirildi 

LATİF SANSÜR Aydın DHA 

AKP'li Fuat Akdoğan'ın yönettiği Kuşadası Belediyesi, içkili ve gürültülü yerlerin haritasını çıkarma projesi geliştirdi. 875 içkili işletme bulunan ilçenin tamamına yakınının "içkili yer haritası" içinde olması, belediyeyi zorladı. 
Ölü sezona girildiği için içkili işletmelerin büyük çoğunluğu kapalı olan turistik ilçede "kırmızı sokak" olarak anılan projeyi gerçekleştirmenin güçlüğünü gören Belediye Meclisi üyeleri, çözümü, konuyu Şubat 2006'da yapılacak toplantıya ertelemekte buldular. Bu karar verilirken "hükümetin gerekli ve yeterli yönetmelikleri çıkarmadığının da göz önüne alındığı" bildirildi. 

Tamamı harita içinde 
Belediye Meclisi'nin aralık ayındaki ilk toplantısında görüşülen proje hakkında bilgi veren İmar Komisyonu Başkanı AKP'li Yahşi Karamollaoğlu, şunları söyledi 
"Yönetmelik çerçevesinde yaptığımız çalışmada sıkıntılar yaşadık. Turistik kimliği nedeniyle Kuşadası'nın tamamı içkili harita içerisinde. Burada, tam tersine, içkili değil içkisiz yerler işaretlenmeli. Yönetmeliklere uygun olarak okul, mabet ve anayollar gibi, uzakta olması gereken yerler işaretlenebilir. Bunun yanında Adagöl, eski çöplük, taşocağı ve Barlar Sokağı gürültülü içkili alanlar olarak belirlenebilir." 

'Hükümetin zorlaması' 
Uygulamanın Kuşadası'nın günlük yaşamına darbe vuracağını belirterek itiraz eden CHP'li üyeler, AKP'lilere sert eleştiriler yönelttiler. CHP Kuşadası ilçe örgütünden yapılan açıklamada da, "içkili işyeri açma ruhsatı verme yetkisinin belediyelere geçmesinden sonra AKP'li belediyelerin türlü zorluklar icat ettiği" ileri sürüldü. 

'Hedef turiste yöneldi' 
CHP İlçe Sekreteri Özer Kayalı, "içkiye sürgün"ün Kuşadası gibi turizm merkezlerinde de gündeme gelmesinin, "bu konunun ürkütücü boyutlara ulaştığını gösterdiğini" belirterek şunları söyledi 
"Bir turizm kenti olan Kuşadası'nda bu konuların gündeme gelmesi takiyeci AKP hükümetinin zorlamasıdır. Hedefin turiste yönelmesidir. Bu kafayla turizm yapılmaz. Eğlence yerlerinin kent dışına taşınması sadece onları değil, çarşılardaki canlılığı da yok eder. Şehir içinde kontrol edilemeyen olumsuzluklar şehir dışında daha sakıncalı hale gelir. Gençlerimizi tehlikenin içine atarız. Şehir içinde her köşe başında denetimsiz, gizli gizli faaliyet gösteren yerler türer. Bu daha mı iyi " 

Bakan Koç'tan Antalya yorumları 

SİNAN TOROS İstanbul 
KÜLTÜR ve Turizm Bakanı Atilla Koç, Antalya'daki içki yasağının turizmi nasıl etkileyeceğini soran gazeteciye "Antalya nasıl bir yer ya, biliyor musun sen orayı " diye güldü. Koç, dün "Mimarlık ve Eğitim Kurultayı 3"ün açılışına katıldıktan sonra Ankara'ya gitmek için geldiği Atatürk Havalimanı'nda gazetecileri görünce hatırlarını sordu. 
Koç, Antalya'da içkili işletmeler için ayrı bölgeler oluşturma girişimine ilişkin soruyu, "Antalya nasıl bir yer ya, biliyor musun sen orayı" diye gülerek geçiştirdi. Koç, "Bu yasak Antalya'daki turizmi nasıl etkiler " sorusuna "Antalya çok güzel" yanıtını verdi. Koç'un danışmanı, Antalya ile ilgili gerçekleştirilecek toplantının ardından belediye tarafından geniş bir açıklama yapılacağını belirtti. 

AKP'li başkan Haram olmasa tadına bakardım 

İZMİT DHA 
AKP'li bazı belediyelerin içkili mek nları belli bölgelerde toplama kararı tartışılırken, Kocaeli Büyükşehir Belediye Başkanı AKP'li İbrahim Karaosmanoğlu, dün düzenlediği basın toplantısında ilginç bir çıkış yaptı. Kentte içki yasağı uygulamadığını ve inancı dolayısıyla içki içmediğini belirten Karaosmanoğlu, "Haram olmasa bir iki duble içki içerdim. En azından tadına bakardım" dedi. Karaosmanoğlu, Kocaeli'nin gündeminde içki yasağı olmadığını da ifade etti. 



</TEXT>
</DOC>
