<DOC>
<DOCNO> 407610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko14.html </URL>
<DATE> 2005/12/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Karayolarında zorunlu koltuk sigortası 57 bin 500 YTL 
</HEADLINE>
<TEXT>

     Karayolu Yolcu Taşımacılığı Zorunlu Koltuk Ferdi Kaza Sigortası'nda, koltuk başına 57 bin 500 YTL tedavi gideri, 57 bin 500 YTL de sakatlanma ve ölüm teminatı verilecek. 
     Devlet Bakanlığı'nın Karayolu Yolcu Taşımacılığı Zorunlu Koltuk Ferdi Kaza Sigortası'na ilişkin tarife ve talimatı, 1 Ocak 2006'dan itibaren yürürlüğe girmek üzere, Resmi Gazete'nin bugünkü sayısında yayımlandı. 
     Buna göre, Türkiye'de karayolu motorlu araçlar mali sorumluluk sigortası branşında ruhsatı olan bütün sigorta şirketleri, karayolu yolcu taşımacılığı zorunlu koltuk ferdi kaza sigortasını yapmakla yükümlü olacak. 
     Teminat tutarları, taşımanın yapıldığı motorlu kara taşıtındaki görevli sürücü ve yardımcıları ile yolcu koltuk başına, tedavi giderleri için 57 bin 500 YTL, sakatlanma ve ölüm halinde de yine 57 bin 500 YTL olarak belirlendi. 
     Tedavi giderlerinin başka sigorta sözleşmeleri ile teminat altına alınmış olması durumunda, söz konusu giderler öncelikle bu sigortadan karşılanacak. 
     Sigorta primleri, sigorta şirketlerince belirlenecek. 
     Bu tarife ve talimatın yürürlüğe girmesinden sonra yapılacak sigorta sözleşmeleri, 57 bin 500 YTL'lik tedavi, 57 bin 500 YTL'lik sakatlanma-ölüm teminatı üzerinden yapılacak. 
     Ancak, sözleşme süresi içinde, Hazine Müsteşarlığı'nın bağlı bulunduğu bakan tarafından teminat tutarları artırıldığı takdirde, eski teminat tutarları üzerinden sigortası yapılmış ve süresi devam eden sigorta sözleşmesine sahip yolcu taşımacıları, sigorta şirketlerine başvurarak yeni teminatlar üzerinden karayolu yolcu taşımacılığı zorunlu koltuk ferdi kaza sigortası zeyilnamelerini bu tarife ve talimatın yürürlük tarihinden itibaren 15 gün içinde alacak. 
     Zeyilname yapılmayan ve teminatları yeni limitlere getirilmeyen sigorta sözleşmelerinde, sigorta şirketlerinin sorumluluğu eski teminat tutarları ile sınırlı olacak. 
     Sigorta sözleşmesine bağlı olarak sigorta ettirene yüklenmiş veya yüklenecek vergi, resim, harç ve diğer yükümlülükler sigorta ettirenden alınacak. 
     Bu sigorta ile şehirlerarası ve uluslararası yolcu taşımacılığı kapsamında seyahat eden yolcuları, sürücüleri ve yardımcılarını, taşımacılık hizmetinin başlangıcından bitimine kadar geçen seyahat süresi içinde, duraklamalar da dahil olmak üzere, maruz kalacakları her türlü kazaların neticelerine karşı teminat altına alınıyor. 
     Taşımacılığın yapıldığı her bir motorlu kara taşıtı için ayrı bir sigorta sözleşmesi düzenlenecek ve sigorta sözleşmesine ait kısa bilgiler ile sigortacının adı ve açık adresini belirten bir levha taşıtın iç tarafından kolaylıkla görülebilecek bir yerde bulundurulacak. 
     Teminat tutarları bu düzenlemeden önce, taşımanın yapıldığı motorlu kara taşıtındaki görevli sürücü ve yardımcıları ile yolcu koltuk başına, tedavi giderleri için 50 bin YTL, sakatlanma ve ölüm halinde de yine 50 bin YTL idi. 
     
     TEHLİKELİ MADDE ZORUNLU SORUMLULUK SİGORTASI 

     Yeni yılda uygulanacak Tehlikeli Maddeler Zorunlu Sorumluluk Sigortası tarifeleri ile tüpgaz zorunlu sorumluluk sigortası tarifeleri de yeniden belirlendi. 
     Resmi Gazete'nin bugünkü sayısında yayımlanan tebliğler uyarınca, tehlikeli maddelerin üretim, depolama ve toptan satışı ile uğraşan işyerleri kişi başına 57 bin 500 YTL, satış hasılatlarına göre tedavi gideri olarak veya daimi sakatlık ve ölüm halinde kaza başına, 230 bin YTL ile 2 milyon 760 bin YTL arasında değişen miktarlarda asgari taminat karşılığı sigorta yaptırmaları gerekiyor. 
     Piroteknik malzemeler ile kibrit, her türlü ispirto ve alkol hariç diğer tehlikeli maddelerin perakende satışı ile uğraşan işyerleri kişi başına yine 57 bin 500 YTL, kaza başına 460 bin YTL, tehliklei maddelerin taşınması veya dağıtımına yönelik taşıma işleminde de demiryolu ve karayolu taşıtları ile yapıldığında kaza başına 920 bin YTL, denizyolu, havayolu taşıtları ve boru hattı ile yapıldığında da 1 milyon 440 bin YTL asgari teminat üzerinden sigorta yaptıracak. 
     Tüpgaz zorunlu sorumluluk sigortası da maddi zararlarda kaza başına 11 bin 500 YTL, tedavi giderlerinde, daimi sakatlık ve ölüm halinde kişi başına 57 bin 500 YTL, kaza başına 230 bin YTL teminat üzerinden uygulanacak. 
     
</TEXT>
</DOC>
