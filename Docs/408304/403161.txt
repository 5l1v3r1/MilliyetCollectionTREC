<DOC>
<DOCNO> 403161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur16.html </URL>
<DATE> 2005/12/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Edirne'de içkili alanlar genişletildi 
</HEADLINE>
<TEXT>

     Edirne Belediye Başkanı Hamdi Sedefçi, kentte içkili yerleri kent dışına çıkarmak yerine, içki sunulan alanın genişletilerek, daha fazla alana içki verme özgürlüğü tanındığını söyledi. 
     Sedefçi, AA muhabirine yaptığı açıklamada, ülkede son günlerde içkili alanların ruhsatı konusunda belediyelere yetki verildiğini belirterek, "Şimdi belediye başkanları ve meclisleri her işi bitirdi de şimdi sıra buna mı geldi " dedi. 
     Belediyelerin öncelikli olarak kente hizmette, altyapı, yol, su gibi önceliklerini bitirmesi gerektiğini ifade eden Sedefçi, şunları kaydetti 
     "O kadar dertlerimiz var ki, bu dertler arasında içkili yerleri kent dışına atmak gibi düşünlere katılmıyor ve bunun çağdışı düşünce olarak değerlendiriyorum. İçkiden rahatsız olan o mekana gitmez. 
     Bizler, herkesin tüm partinin ve kentteki tüm insanların başkanı olmalıyız." İçki içen de içmeyenin de kendileri için makbul insan olduğunu ifade eden Sedefçi, Edirne Belediyesi olarak, kırmızı bölgeler saptamak yerine her yeri yeşile ve güzelliğe dönüştürdüklerini söyledi. 
     Sedefçi, kentte içkili yerleri kent dışına çıkarmak yerine, içki sunulan alanın genişletilerek, daha fazla alana içki verme özgürlüğü tanındığını söyledi. Bunu yaparken, çevrenin rahatsız edilmemesini göz önüne aldıklarını bildiren Sedefçi, Belediye Meclisi’nin en son yaptığı toplantıda, AK Parti, DYP ve CHP üyelerinin kabul oylarıyla, içki verilen alanların genişletilerek, iki katına çıkarılmasının kabul edildiğini söyledi. 
     
</TEXT>
</DOC>
