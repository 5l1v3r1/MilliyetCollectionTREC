<DOC>
<DOCNO> 404384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonyas07.html </URL>
<DATE> 2005/12/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Moğolistanlı 'lastik kızlar' izleyenleri büyüledi... 
</HEADLINE>
<TEXT>

     Dünyaca ünlü Moğolistan Ulusal Sirki, Antalya'da gösterilerine başladı. 
     Kepez Belediyesi organizasyonuyla Antalya'ya gelen Moğolistan Ulusal Sirki, ilk gösterisini, Kepez'de kurulan 3 bin kişilik 18 metre yüksekliğindeki çadırda gerçekleştirdi. 
     1935 yılında kurulan ve ilk ulusal gösterilerini 1941 yılında yapan Moğolistan Ulusal Sirki, akrobasi gösterileri, trapezciler, tel ve ip akrobasisi ve lastik kızların gösterileri ile izleyenlerin büyük ilgisini topladı. 
     40 ülkede gösteri yapan sirkin, Montecarlo'da yapılan gösteride birincilik ve özel ödül, Paris'te yapılan uluslararası sirk yarışmasında altın madalya, Çin'de yapılan gösterilerde gümüş aslan, İsviçre'de yapılan gösterilerde altın kupa, Kore'de yapılan bayram gösterisinde 3 altın devlet kupası, lastik kızlarda Paris'te yapılan gösterilerde ise altın madalya kazandığı bildirildi. 
     Uluslararası lastik kız gösterilerinde dünyada dağıtılan ödüllerin yüzde 90'ını aldığı bildirilen lastik kızların gösterileri, izleyenler tarafından şaşkınlık ve beğeniyle izlendi. 
     Kepez Belediye Başkanı Erdal Öner, yaptığı açıklamada, Moğolistan Ulusal Sirki'nin 15 Ocak'a kadar gösterilerini sürdüreceğini belirterek, ''Kepez Belediyesi, durumu iyi olmayan 50 bin kişiye sirki ücretsiz izlettirecek. Bu kişiler mahalle muhtarları tarafından belirlendi ve ücretsiz bilet dağıtıldı. Ayrıca kimsesiz çocuklar ve yaşlılar gösterileri ücretsiz izleyecek'' dedi. 
     25 kişilik Moğolistan Ulusal Sirki'ni 15 Ocak'a kadar 100 bin kişinin izlemesi bekleniyor. 
     
</TEXT>
</DOC>
