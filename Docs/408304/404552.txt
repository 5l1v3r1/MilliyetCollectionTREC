<DOC>
<DOCNO> 404552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sontur17.html </URL>
<DATE> 2005/01/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Diyarbakır'da yılbaşı gecesi kahvehane soygunu... 
</HEADLINE>
<TEXT>

     Diyarbakır'da yılbaşı gecesi bir kahvehaneye gelen silahlı ve maskeli 4 kişi, içerideki 30 müşterinin parasını aldıktan sonra kapıyı dışarıdan kilitleyip kaçtı. 
     Edinilen bilgiye göre, dün gece saat 01.45'te Kayapınar Beldesi Huzurevleri Semti'ndeki Ali Baran'a ait kahvehaneye gelen silahlı ve yüzleri maskeli 4 kişi, içerideki 30 kişiyi silah zoruyla bir köşede topladı. 
     Müşterilerden üzerlerindeki paralarını çıkarmasını isteyen soyguncular, müşterilerin yaklaşık 400 milyon lirasını aldıktan sonra kapıyı dışarıdan kilitleyip olay yerinden kaçtı. 
     Soyguncuların ikisinin elinde pompalı tüfek, diğer ikisinde de tabanca olduğunu belirten işletme sahibi Baran, olayı şöyle anlattı 
     ''Müşterilerle beraber televizyondaki yılbaşı programını izliyorduk. Aniden içeri giren silahlı ve maskeli 4 kişi bizi soydu. Ellerinde eldiven vardı. Profesyonel soygunculara benziyorlardı. Paralarımızı aldıktan sonra kapının anahtarını aldılar. Dışarı çıkıp kapıyı dışarıdan üzerimize kilitledikten sonra kaçtılar. İçeride toplam 4 dakika kaldılar. Soyguncular gittikten sonra cep telefonuyla durumu polise bildirdik'' dedi. 
     Emniyet Müdür Vekili İlknur Şahin, soyguncuların yakalanması için başlattıkları çalışmaların sürdüğünü belirterek, olayla ilgili henüz yakalanan olmadığını söyledi. 
     
</TEXT>
</DOC>
