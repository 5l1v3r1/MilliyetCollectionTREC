<DOC>
<DOCNO> 407200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/siyaset/siy01.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz Çiçek'te 
</HEADLINE>
<TEXT>


Yargıtay, 301. maddeyle ilgili kararını verdi. Yeni TCK'nın yürürlüğe girdiği 1 Haziran'dan önceki eylemler için Adalet Bakanlığı'nın izni gerekiyor. Buna göre Pamuk'un yargılanmasına Cemil Çiçek karar verecek 

ANKARA Milliyet 


Yargıtay, 1 Haziran'dan önce işlenen fiillerde "Türklüğü aşağılamak" suçundan yargılama yapılabilmesi için Adalet Bakanı'nın izninin gerektiğine karar verdi. Daha önce "Üç hukuk profesörüyle konuştum. Bakanlığımın izin yetkisi yok" diyen Adalet Bakanı Cemil Çiçek, Yargıtay'ın son sözü kendisine bırakan kararı nedeniyle Orhan Pamuk'un yargılanıp yargılanmaması konusunda "tercih yapmak" zorunda kalacak. 
Çiçek, "Pamuk davası için, bu davadan çıkacak kararı bekliyorduk" dedi. 
Eski TCK'nın 159. maddesine göre "Türklüğü aşağılamak" suçundan dava açılabilmesi için Adalet Bakanı'nın izin vermesi koşulu, 1 Haziran'da yürürlüğe giren yeni TCK'da kaldırıldı. Ancak bu durum, 1 Haziran'dan önce işlenmiş suçlar açısından kargaşa yarattı. Adalet Bakanlığı, 1 Haziran'dan sonraki izin başvurularına "Artık yetkimiz kalmadı" yanıtını verdi. 
Bazı mahkemeler, bakanlığın bu görüşüne katılmadı. Mahkemeler izin koşulunun "usule değil esasa ilişkin bir işlem" olduğunu belirterek, "Sanık lehine olan kanun uygulanır" ilkesi gereği bakanlık izninin şart olduğunu savundu. Bakanlık ise bu davalardan ikisini Yargıtay'a taşıdı. 

Oybirliğiyle karar alındı 
Yargıtay 9. Ceza Dairesi, bunlardan Akhisar Asliye Ceza Mahkemesi'nde açılan davayı dün sonuçlandırdı. Oybirliğiyle karar alan Yargıtay 9. Hukuk Dairesi, TCK'nın 159. maddesinden açılan davada, olayın, yeni TCK'nın yürürlüğe girdiği 1 Haziran'dan önce yaşandığı, bu nedenle bakanlığın izni gerektiği görüşüyle yargılamayı durduran mahkemeyi haklı buldu. 

'İçtihat oluştu' 

TCK'nın 301 ve 305. maddelerinin kaldırılması için kampanya başlatan aydınlara "demokratik sabır" çağrısında bulunan Adalet Bakanı Çiçek de, "Kararı inceledikten sonra yargılama izni konusunda karar vereceğim" dedi. 
"Bakın, içtihatlar oluşuyor. Yargılama aceleye getirilecek iş değildir" diyen Çiçek, sözlerini şöyle sürdürdü "Bu konuyu 25 Kasım'da bu işin vuzuha kavuşması için Yargıtay'a biz götürmüşüz. O netleşti. Pamuk davası için de bu kararı bekledik. Yargıtay 1 ay içinde karar verdi. Yargıtay bu kararında hem BM Kişisel Siyasi Haklar Sözleşmesi'nin 15. maddesine, hem AİHS'ye, hem Anayasa'ya, hem de yasalara atıfta bulundu. Bunun usul değil, ceza hukuku konusu olduğunu bize gerekçelerle gösteriyor." 

Akhisar davası 

Yargıtay'ın Pamuk davasını da etkileyen kararına konu olay 13 Ağustos 2004'te Akhisar'da yaşandı. Amcaları Hamit Güngör gözaltına alınınca Akhisar Emniyet Müdürlüğü önünde beklemeye başlayan yakınlarıyla polis arasında tartışma çıktı. Polis, Selamettin, Kerem, Behçet ve Cengiz Güngör'ü gözaltına aldı. Gözaltında işkence gördüklerini iddia eden aile fertleri, iade edilen nüfus cüzdanlarını yere atarak, "TC'nin verdiği kimliği istemiyoruz. Kahrolsun TC" diye bağırdı. Bunun üzerine 4 kişi hakkında 159. maddeye muhalefetten dava açıldı. 

Pamuk davası 

Pamuk hakkındaki soruşturmayı açan Şişli Başsavcılığı, 17 Mayıs'ta bakanlıktan izin istemiş, ancak yeni TCK yürürlüğe girdikten sonra 8 Haziran'da "yetkimiz yok" yanıtını almıştı. Bunun üzerine savcılık dava açmıştı. Ancak Şişli 2. Asliye Ceza Mahkemesi, 2 Aralık'ta yargılamayı durdurma kararı vererek, bakanlıktan yeniden izin istemişti. Çiçek'in "Yetkim yok" açıklamasına rağmen Adalet Bakanlığı izin istemi konusundaki son görüşünü oluşturmak için Yargıtay'dan çıkacak kararı da bekliyordu. 


</TEXT>
</DOC>
