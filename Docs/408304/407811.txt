<DOC>
<DOCNO> 407811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun04.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu oyun bitsin ' 
</HEADLINE>
<TEXT>


Lagendijk, "Milliyetçi avukatların bana ve savcılığa oynatmaya çalıştıkları bu oyunun sona ermesini umuyorum" diye konuştu 

DIŞ HABERLER SERVİSİ 

Türkiye-AB Karma Parlamento Komisyonu Eşbaşkanı Joost Lagendijk, hakkında TCK'nın 301. maddesi kapsamında soruşturma başlatılmasına neden olan avukatların, mümkün olduğu kadar gürültü koparmaya çalıştığını belirterek, "Bu avukatların bana ve savcılığa oynatmaya çalıştıkları bu oyunun bir an önce sona ermesini umuyorum" dedi. 
BBC Türkçe Servisi'ne konuşan Lagendijk, "Sürpriz olan, savcılığın soruşturma başlatması değil, milliyetçi avukatların suç duyurusunda bulunmasıydı. Birçok gazeteci, yazar ve yayıncıdan sonra kurbanlar arasına girdiğim için şaşkınım" diye konuştu. 

'Dokunulmazlığım var' 
"Savcı, hangi bağlamda konuştuğumu soracak. Bir hafta içinde resmi talebin ulaşmasını bekliyorum" diyen Lagendijk, niçin konuştuğunu anlatacağını, ancak ifade için Türkiye'ye gelip gelmeyeceğini bilmediğini belirtti. Avrupa Parlamenteri olarak dokunulmazlığı olduğunu vurgulayan Lagendijk, şunları söyledi 
"Ancak sorun, dokunulmazlığımın, şimdilik AB üyesi olmayan Türkiye'de geçerli olup olmadığı. Araştırıyoruz. Kararımı, alacağım cevaba ve davanın açılıp açılmayacağına bakarak vereceğim." 
Lagendijk, konuşmasında neler söylediğini de şöyle özetledi 
"Türkiye - AB ilişkilerinde gündeme gelecek en önemli başlıklardan biri Kürt sorunudur. PKK'nın tekrar savaş başlatmasından duyduğum rahatsızlığı ifade ettim. Türk ordusunun bazı kesimlerini Şemdinli örneğindeki gibi provokasyon yaptığı için eleştirdim. Sorunun güç kullanılarak çözüleceğini söyleyenleri eleştiriyorum. Yakın gelecekte bunların Türkiye'de tartışılması gerekli. Bu demokrasinin bir parçasıdır. Türkiye'de bunu görmek istiyoruz. Açıklamalarımın bu konuların tartışılmasına vesile olmasını umuyorum." 



</TEXT>
</DOC>
