<DOC>
<DOCNO> 402706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko07.html </URL>
<DATE> 2005/12/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Deri reklam çekimlerinin perde arkası... 
</HEADLINE>
<TEXT>

     Türk derisini, uluslararası alanda alanda tanıtmaya amaçlayan kampanya için siyaset, iş, sanat, medya ve spor dünyasının ünlü isimleri ücret talep etmeden stüdyoya girdi. kampanya Türk deri ürünlerini Fransız şarabı ve İtalyan pizzası gibi marka olarak sunmayı amaçlıyor 

Ayten Güvenkaya Referans Gazetesi 

Deri Tanıtım Grubu DTG Türk derisini İsviçre'nin çikolatası, İtalya'nın pizzası, Fransa'nın şarabı, Rusya'nın havyarı gibi marka haline getirmek için yeni bir tanıtım çalışması başlattı. DTG, sektördeki işadamları ve ihracatçı birliklerinin katkıları ile 4 milyon dolar bütçe ayrılan tanıtım kampanyası sonuçlandığında sektöre sağlayacağı katma değerin milyar dolarlarla ifade edileceğini belirtiyor. DTG'nin de başında bulunan sektörün duayenlerinden Derimod Yönetim Kurulu Başkanı Ümit Zaim, deri sektörünün ihracat potansiyelini orta ve uzun vadede 1 milyar dolardan 5 milyar dolara yükseltmek istediklerini vurguluyor. 
     
     İlk hedef yabancı turistler 

     Porje kapsamında ilk adım turistlere yönelik hazırlanan tanıtımlarda atıldı. Yaz aylarında İstanbul ve Antalya Havalimanları'ndaki bilboardlar Türk derisinin kalitesini ön plana çıkaran ilanlara yer verildi. İlanlarda Türk deri ürünleri İtalyan pizzası ve İsviçre çikolatası gibi figürlerle birlikte sunularak özdeşlik ilişkisi kuruldu. 
     Tanıtım grubunun bugünlerdeki önceliği ise iç piyasa. Yurtdışında başarı için, iç piyasadan güçlü bir destek almanın önemli olduğu fikrinden yola çıkan grup siyaset, iş, sanat, medya ve spor dünyasının ünlü isimlerine deri ürünlerinin tanıtımına katılma teklifi götürdü. Ay ortasında başlaması planlanan kampanya çerçevesinde çeşitli gazete ve dergilerde ünlü isimlerin deri ürünleriyle çekilmiş fotoğraflarına yer verilecek. 
     Ücret almadan proje için stüdyoya giren isimler arasında Devlet Bakanı Kürşad Tüzmen, İshak Alaton, Tuncay Özilhan, Cem Boyner, Şansal Büyüka, Ercan Saatçi, Hıncal Uluç, Ayşe Arman, Hülya Koçyiğit, Demet Akbağ, Burhan Öçal, Kenan Doğulu, Gülben Ergen ve Özcan Deniz bulunuyor. 
     STÜDYO NOTLARI... 
     Ünlüler çekimlerden memnun kalınca, yarım saatlik çekim süresi iki saate kadar çıktı. 
     Her isim için sektörün öncü firmalarından sekiz parçalık bir koleksiyon oluşturuldu. 
     Kamere karşısına geçen ünlüler beğendikleri modelleri giydi. 
     Çekim saatine ünlüler karar verdi. 
     Tuncay Özilhan ve Cem Boyner'in ajandaları bir ay dolu olduğu için çekim aksadı. 
     Tüzmen, bavuluna mutlaka bir deri ürün koyuyor 
Şimdiye dek 70 civarında ülkeyi gezip 400 bin km'ye yakın yol kateden Devlet Bakanı Kürşad Tüzmen'in, her seyahatinde bavula bir deri ürünü yerleştirdiği biliniyor. Tüzmen, çekimlerde rahat tavırları ile dikkat çekti. 
Hıncal Uluç fotoğrafını istedi 
Yazar Hıncal Uluç, çekilen fotoğrafları çok beğendi. Kampanya bitiminde bu fotoğraflardan birini evinin salonuna yerleştirecek. 
Dubai'den birkaç saatliğine geldi 
Gazeteci Ayşe Arman, küçük kızı Alya ve eşini Dubai'de bırakıp, birkaç saatliğine İstanbul'a geldi. Sabah 5'te uçaktan indi, 7.30'da çekime katıldı. Akşam uçağı ile Dubai'ye döndü. 
Gece 12'de çekimlere katıldı 
Kahire'de Beymen'in açılışına katılan Burhan Öçal, ilk uçağa binerek çekimlere yetişti. Gece 12.00'de başlayan çekimlerin ardından sabah da Zürih'e uçtu. 
Los Angeles'tan geldi 
Şu anda Los Angeles'da bulunan Kenan Doğulu, daha önce Derimod'un mankenliğini yaptığı için çekimlerde rahattı. 
Alaton, Armani'ye benzedi 
Çekimlerin en renkli simalarından biri de Alarko Holding Yönetim Kurulu Başkanı İshak Alaton oldu. Ekibin "Giorgio Armani'ye benzediniz" ifadesine Alaton'un cevabı, "Ya, gerçekten benzemişim. Ne güzel olmuş" yanıtını verdi. 
     
     Zülfü Livaneli ve Kutluay çifti reddetmek zorunda kaldı 

     DTG'nin çekimlerine teklif götürüldüğü halde İbrahim-Demet Kutluay ve Zülfü Livaneli katılamadı. Demet ve İbrahim Kutluay, farklı bir projeye imza attıklarını ve o süre zarfında da hiçbir çekimde yer alamayacaklarını belirten bir mazaret bildirdi. Zülfü Livaneli ise manken gibi poz veremeyeceği gerekçesi ile projede yer almadı. Taraflar, projeye gönülden destek verdiklerini iletti. 
     
Sertab Erener ile halen irtibat sürüyor. Fatih Terim ile futbolcular Emre Belözoğlu ve Almanya'da oynayan Nuri ile de çekimler en kısa zamanda gerçekleştirilecek. 
     

     
     Odabaşı çekim sonrası portre fotoğrafı aldı 

     Bir ay kadar süren çekimlerin ardından moda çekimlerindeki başarısı ile ün yapan Nihat Odabaşı'nın fotoğrafladığı ünlüler için sette iki asistan, makyöz, kuaför, dekorasyon ve teknik ekipten oluşan sekiz kişi hazır bulundu. 
     Nihat Odabaşı, çekim sonrası her ünlünün kendi kıyafetleri ile portre fotoğrafını da çekti. Fotoğrafları imzalayan Odabaşı, kampanya sonrası DTG yetkilileri ile ünlülere teşekkür ziyaretinde bulunacak. 
     
     Zirvedeki 'duruşları' etkili oldu 

     Derimod Yönetim Kurulu Başkan vekili ve tanıtım projesinin mimarlarından Sedef Orman, ünlüleri seçerken kendi alanlarında zirvede olan isimleri tercih ettiklerini belirterek "Magazinel açıdan değil de, alanlarında başarılarıyla gündeme gelen isimler olsun istedik. Zirvedeki duruşları, stil sahibi olmaları ve sansasyondan kaçınmaları bizim için tercih nedeni oldu" dedi. 
     Moda çekimlerini genellikle mankenlerle yaptıklarını hatırlatan Orman, "Çekimler hır gür, bağırış çağırış geçer. Bu isimlerle çekimler ise son derece keyifli bir havada gerçekleşti. Anlayışlı ve profesyonelce davrandılar. İşadamı, sporcu kim olursanız olun, herkes güzel, bakımlı görünmek ister. Dolayısıyla, çekimlerin yarım saatte biteceği garantisini vermemezi rağmen, fotoğrafları çok beğenince bu süreyi iki saate kadar çıkardılar. Arka arkaya fotoğraf çektirdiler" diye konuştu. 
     
     Türk deri sektörüne ilişkin bilgiler 

     Yaklaşık 350 bin kişi istihdam ediliyor. 
     İhracat geçen yıl 763 milyon dolar, ithalat ise 1.120 milyar dolar oldu. 
     Bu yılki ihracat yaklaşık 1 milyar dolar düzeyinde. 
     Kayıtdışı rakamlarla 3 milyar dolara yakın döviz girdisi sağlanıyor. 
     Sektörde ihracatı ağırlıklı olarak AB ülkeleri ve Rusya'ya yapılıyor. 
     Dünyada deri ve ayakkabı ticaretinin yıllık hacmi 225 milyar dolar. 
     Türkiye'nin payı ise yüzde 1'in altında. 
     
</TEXT>
</DOC>
