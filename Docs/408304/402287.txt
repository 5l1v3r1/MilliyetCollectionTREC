<DOC>
<DOCNO> 402287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun02.html </URL>
<DATE> 2005/12/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Annan Irak'taki insan hakları durumu endişe yaratmaya devam ediyor 
</HEADLINE>
<TEXT>

     BM Genel Sekreteri Kofi Annan, Irak'taki son gelişmelerle ilgili Güvenlik Konseyi'ne gönderdiği bir raporda, bu ülkedeki insan hakları durumunun derin endişe yaratmaya devam ettiğini kaydetti. 
     Kofi Annan, raporunda, Irak Özel Kuvvetleri'nin infaz tarzı cinayetler işlediği ve işkence yaptığı yönündeki iddialara, sivillerin Irak Ordusu ve ABD liderliğindeki Uluslararası Gücün operasyonları yüzünden yaygın bir şekilde yerlerinden edilmesine ve hava saldırıları sonucu yaşanan sivil kayıplara yer verdi. 
     BM Genel Sekreteri Annan, ayrıca ''Silahlı grupların devam eden saldırıları, şiddet suçları, geniş çaplı keyfi tutuklamalar ve tutukevlerinde kötü muamele iddiaları bu ülkedeki temel insan hakları ihlallerini oluşturmaktadır'' dedi. 
     Gelecek hafta seçimlerin yapılacağı ülkede artan mezhep ve etnik bazlı şiddetin, devam eden güvenlik yoksunluğunun ve süren insan hakları ihlallerinin Irak'taki en büyük sorunlar olduğunu belirten Annan, tüm bunların ülkedeki toplulukların birbiriyle iletişime girmelerine olan ihtiyacı gösterdiğini kaydetti. 
     Irak'ın hala zorlu güvenlik, siyasal ve ekonomik sorunlarla kuşatılmış vaziyette olduğunu belirten Annan, ''Yapılacak seçimler ve yeni bir hükümetin kurulacak olması ülkenin siyasi geçiş sürecinin sonunun geldiğini göstermeyecektir. Bu daha ziyade sorumlu siyaset ve liderliğin başarı ile başarısızlık arasındaki farkı yaratabileceği yeni bir sürecin başlangıcı olacaktır'' ifadesini kullandı. 
     BM Irak Yardım Misyonu'nun ülkede insani yardım ve seçim organizasyonu ile anayasa referandumu da dahil olmak üzere siyasi geçiş sürecine destek sağladığını belirten Annan, bütün zorluklara rağmen bu yardımların devam edeceğini kaydetti. 
     Annan raporunda, ''Güvenlik ortamı, örgütün hem Irak'taki varlığına, hem de bu ülkede etkili bir şekilde faaliyet gösterme kabiliyetine ciddi sınırlamalar getirmektedir'' ifadesini kullandı. 
     
</TEXT>
</DOC>
