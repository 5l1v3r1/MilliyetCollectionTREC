<DOC>
<DOCNO> 407736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur39.html </URL>
<DATE> 2005/12/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yılbaşı gecesi için uyuşturucu madde pazarlayacaklardı 
</HEADLINE>
<TEXT>

     Antalya’da düzenlenen operasyonda, yılbaşı gecesi için uyuşturucu madde pazarladıkları iddia edilen 6 kişi yakalandı. 
     Alınan bilgiye göre, İstanbul’dan kuryeler aracılığıyla kokain ağırlıklı uyuşturucu madde getirileceği ihbarı alan Antalya Emniyet Müdürlüğü Kaçakçılık ve Organize Suçlar Şube Müdürlüğü Narkotik Büro Amirliği ekipleri, uyuşturucuların yılbaşı gecesi için çeşitli eğlence merkezlerine satılacağını tespit etti. 
     "Işıklar" adı verilen operasyon çerçevesinde, kurye olduğu iddia edilen D.Ö, emniyet ekiplerince Antalya Havalimanı’nda yakalandı. 
     D.Ö’nün verdiği bilgiler doğrultusunda, kentin çeşitli bölgelerindeki eğlence merkezlerine kokain pazarlamaya hazırlandığı ileri sürülen Ö.B, N.B, C.Ç, K.A. ve S.S. de yakalandı. 
     Bu kişilerin üzerinde ve evlerinde yapılan aramada, 63 gram kokain, 14 gram esrar, 2 ruhsatsız tabanca, 8 fişek, 8 adet 100’lük sahte Amerikan doları, 1 dijital terazi, uyuşturucu karşılığı ödenen paraları gösterir havale dekontlarıyla uyuşturucu satışından elde edilen 2 bin YTL, 400 avro ve 50 ABD Doları ele geçirildi. 
     Uyuşturucuyu İstanbul’dan Antalya’ya gönderdiği belirlenen 6 kişinin arandığı, gözaltındaki zanlıların sorgusunun devam ettiği bildirildi. 
     
</TEXT>
</DOC>
