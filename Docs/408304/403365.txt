<DOC>
<DOCNO> 403365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko19.html </URL>
<DATE> 2005/12/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ücretliler vergi iadesinde YTL cinsinden tek bildirim verecek 
</HEADLINE>
<TEXT>

     Emekliler, 2005 yılında yaptıkları harcamalara ilişkin YTL ve TL cinsinden iki ayrı ''vergi iade bildirimi'' hazırlayabilecek. Ücretliler ise harcamalarının tümünü YTL cinsinden hesaplayarak, tek bildirimde toplayacak. 
     Gelir İdaresi Başkanlığı'nın yayımladığı Emeklilere Vergi İadesi Sirkülerinde, TL'nin bu yıl sonuna kadar YTL ile birlikte tedavülde bulunacağına işaret edilerek, 2 Mayıs 2005 tarihine kadar TL cinsinden de fiş kesilebildiği hatırlatıldı. 
     Emekli, maluliyet, dul ve yetim aylığı alanların isterlerse TL ve YTL olarak düzenlenmiş belgeler için iki ayrı ''Vergi İade Bildirimi'' hazırlayabilecekleri belirtilen sirkülerde, YTL hesaplaması yapılarak tek bildirimin de verilebileceğini kaydedildi. 
     Sirkülere göre, emekliler vergi iade bildirimlerini, 2006 Ocak ayı sonuna kadar maaş aldıkları banka şubelerine teslim edecekler. 
     Emeklilerin TL cinsinden sunduğu bildirimdeki vergi iade tutarları, banka şubelerince, Yeni Türk Lirası'na çevrilecek. Kayıtlar, Yeni Türk Lirası üzerinden yapılacak. 
     Ücretliler ise TL cinsinden aldıkları fişleri YTL'ye çevirerek, Yeni Türk Lirası esaslı tek bildirim hazırlayacak. 
     Ücretliler vergi iade bildirimlerini, iş yerlerine 20 Ocak 2006 tarihine kadar teslim edecekler. 

     
</TEXT>
</DOC>
