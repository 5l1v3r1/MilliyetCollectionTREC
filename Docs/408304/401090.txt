<DOC>
<DOCNO> 401090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo24.html </URL>
<DATE> 2005/12/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Halil Mutlu Tertemiz kariyerime kara bir bulut gibi çöktü bu leke... 
</HEADLINE>
<TEXT>

     Uluslararası Halter Federasyonu'nun IWF , 2 yıl uluslararası müsabakalardan men cezası verdiği Dünya ve Olimpiyat Şampiyonu Halil Mutlu, ''Bugüne kadar yapmış olduğum tertemiz kariyerime kara bir bulut gibi çöktü bu leke'' dedi. 
     Kararla ilgili olarak AA muhabirine açıklamalar yapan ve olumlu veya olumsuz herşeyi beklediğini belirten Halil, ''2 yılda olabilirdi, inebilirdi de kalkabilirdi diye de düşünüyordum. En az beklediğim 2 yıl cezasıydı, o çıktı. Doping olduğu için savunmak çok zor. Savunamazsınız zaten olayı. Savunamadığımız da görüldü'' diye konuştu. 
     Lekenin kendinden kaynaklanmadığını, aksi halde sokağa dahi çıkamayacağını vurgulayan Halil, şöyle devam etti 
     ''Ben onurlu insanım. Sokaktaki insanı utandıracak kadar namussuz ve şerefsiz değilim. Bilerek yapmış olsaydım, sokağa çıkmazdım. Beni tanıyan herkes de bunu bilir. Bu lekeyi taşıyorum.'' 
     
     ''HERKESİ ALLAH'A HAVALE EDİYORUM'' 
     Halil Mutlu, komplo işlerini bıraktığını ve herkesi Allah'a havale ettiğini ifade ederek, ''Ben de Allah korkusu var. Bu yüzden bu işleri bıraktım. Bu konuda konuşmak istemiyorum. Yoruluyorum. Çünkü işimi, antrenmanımı engelliyor'' dedi. 
     Kararın kendisini kamçıladığını ve özgüveninin çok yerinde olduğunu belirten Halil, şöyle konuştu 
     ''Eskiden özgüveni olan bir sporcu olarak bu kadar net konuşamıyordum. Ama şu anda kendime çok güveniyorum. Daha sağlam basıyorum. Daha da iddialı konuşuyorum. Bu bir özgüvendir. Kendime güvenim arttı. Bu olay çok şey götürdü benden. Ama en önemlisi bugüne kadar yapmış olduğum tertemiz kariyerime kara bir bulut gibi çöktü bu leke.'' ''Olaylar beni çok etkiledi'' diyen Halil Mutlu, olayın sadece kendisini ilgilendirmediğini söyledi. 
     Bu olayın ülkemizi ve sokaktaki insanı ilgilendirdiğini kaydeden Halil, ''Benim olay aslında herkesi ilgilendiriyor. En çok da beni ilgilendiriyor. Çünkü muhattap sizsiniz. Düzeniniz bozuluyor'' diye konuştu. 
     Son şampiyonadaki kilosundan yaklaşık 5 kilo verdiğini şu anda 58 kiloda bulunduğunu ifade eden şampiyon sporcu, ''2007 Dünya Şampiyonası'na göre hazırlık yapacağım. Bu lekeden bir an önce kurtulmam lazım. Kazanmaya gideceğim ve kazanacağım'' diyerek sözlerini tamamladı. 
     
     SEDAT'IN GÖRÜŞLERİ 
     Kararın kendisini fazla şaşırtmadığını, zaten 2 yıla şartlandığını anlatan Sedat Artuç, suçsuz olduğunu savundu. 
     Kendisinin raporu olduğunu ve suçsuz olduğuna inandığını savunan Sedat, ''Sonuçta 2 yıl diye şartlandırdık kendimizi. Biraz da 1 yıla inebilir diye içimde his vardı. Çünkü benim raporum vardı doktor tarafından verilen. İğne vurulmuştum. WADA yetkilisine bunu bildirdim. Mahkemede, federasyon beni en iyi şekilde temsil etmiştir. Mahkeme heyeti elinden geleni yapmıştır. Bu saatten sonra yapacak birşey yok. Ben gerçekten sakattım ve raporum vardı. Talihsizlik diyelim buna biz'' diye konuştu. 
     Antrenmanlarına devam edeceğini ve 2007 yılındaki Dünya Şampiyonası'nda podyumlara dönmek istediğini belirten Sedat,şöyle konuştu 
     ''Tekrardan haltere dönmek istiyorum. Normalde antrenmanlara başladım. Katar'dan geldiğimden bu yana çalışıyorum. Nisan ayındaki Avrupa Şampiyonası'na ülkemiz gidemiyor, ancak ben gidiyormuşum gibi hazırlanacağım. Diğer türlü spordan kopma olasılığımız olur.'' Kararın kendisini çok hırslandırdığını ifade eden milli halterci, ''Ben suçsuzum. Dopingli yakalanmamışsınız. Dopingli olsam beni biraz üzer. Mahkemenin de WADA'nın da kuralları var. Onlar da duygusallık yok. Onlar da görevlerini yaptı, saygı duymak lazım. Yarışmayı çok özledim'' şeklinde konuştu. 
     Sedat Artuç, en iyi cevabı 2007 Dünya Şampiyonası'nda podyumda vereceğini belirterek, ikinci veya üçüncülüğün kendisini tatmin etmeyeceğini ve şampiyon olması gerektiğini sözlerine ekledi. 
     
</TEXT>
</DOC>
