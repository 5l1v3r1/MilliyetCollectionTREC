<DOC>
<DOCNO> 404408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/guncel/axgun02.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yaşken eğilir 
</HEADLINE>
<TEXT>


Norveç'te yaşayan Türk yönetmen, Avrupalıların Türkler hakkındaki önyargılarını çocuklu belgeseliyle yıkacak 

ARZU ÇETİK İzmir DHA 

Norveç'te yaşayan Integral Film Şirketi sahibi ve program yapımcısı Nefise Özkal Lorentzen, 10 yaşındaki oğlu Adrian'ı baş aktör olarak kullandığı Norveç devlet kanalı NRK'de bu yıl yayımlanacak 5 bölümlük belgeselinde, Türkiye'deki yaşamı çocuk gözüyle anlatacak. Boğaziçi Üniversitesi'nde siyaset bilimi üzerine eğitim gören Lorentzen 40 , 1988'de Norveç Oslo Üniversitesi'nde 5 yıl iletişim okudu, mastır yaptı. 5 uzun belgesel çeken Lorentzen, 4 ay önce İzmir'de belgesel çekimine başladı. 
Avrupalıların Türkleri çok tutucu olarak tanıdığını ifade eden Lorentzen, "Kadınların kapalı olduğunu, sürekli ezildiğini düşünüyorlar. Önyargıları yıkmak, Türkiye'yi doğru tanıtmak istiyorum" dedi. 

Özellikle kızlar 
Belgeselini çocuklarla çeken Lorentzen, "Çocuğa ne verirseniz onu alır. Bir insanda 30 yaşında ırkçılık duygusu belirmez. Kadınlarla ilgili önyargılar nedeniyle de kız çocuklarına ağırlık verdim" diye konuştu. 
TRT'de de yayımlanmasını istediği belgesele, "Çocuk Gözüyle Türkiye" ya da "Adrian Köprü Kuruyor" adını verecek olan Lorentzen, Türkiye'nin her bölgesinde çekim yaptığını ifade ederek, şunları söyledi "Türkiye'nin geleneksel ve modern yüzünü bir arada gösterdim." 




</TEXT>
</DOC>
