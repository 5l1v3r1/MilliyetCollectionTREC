<DOC>
<DOCNO> 400159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/siyaset/axsiy01.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'den vazgeçtiler 
</HEADLINE>
<TEXT>


Saadet Partisi, Avrupa İnsan Hakları Mahkemesi'ndeki Fazilet Partisi'nin kapatılması davasını çekti. Gerekçe, 'AİHM'nin Müslümanlar hakkında önyargılı olması' diye açıklandı 

ANKARA Milliyet 


Milli Görüş hareketinin lideri ve kapatılan RP'nin Genel Başkanı Necmettin Erbakan, Avrupa İnsan Hakları Mahkemesi'nin AİHM RP'den sonra Leyla Şahin davasında verdiği kararları yanlı bularak, kapatılan FP davasını geri çektirtti. 
Saadet Partisi Genel Başkan Vekili Recai Kutan, eski FP'li yöneticilerle dün basın toplantısı düzenledi. Kutan, FP adına AİHM'ye açtıkları davayı "Mahkemenin adaletine güvenilmeyeceği inancıyla geri çektiklerini" açıkladı. Kutan, "Mahkemenin gerek RP, gerek Leyla Şahin davasında verdiği yanlı kararlarla Müslüman toplumlar hakkında önyargılı olduğu açıkça ortaya çıkmıştır" dedi. 

Erbakan örneği 
Kutan, AİHM'nin terörist Abdullah Öcalan hakkında Türkiye'de DGM tarafından verilen mahk miyet kararıyla ilgili başvuruda bir ay içinde "yürütmenin durdurulması", daha sonra "davanın yeniden görülmesi" yönünde karar verdiğini, ancak Erbakan hakkında DGM'nin verdiği mahk miyet kararıyla ilgili yürütmenin durdurulması talebini reddettiğini ifade etti. 
FP'nin kapatılması davası konusunda AİHM'ye başvurunun, RP hakkındaki Büyük Daire kararı açıklanmadan önce olduğuna dikkat çeken Kutan, mahkemenin Leyla Şahin davasıyla ilgili kararını da eleştirdi. 

'Muhalifleri bile yanlı' 
"AİHM'nin evrensel din olan İslama karşı önyargılı olduğunu" savunan Kutan, "Gerek Refah davasında, gerekse Leyla Şahin'in davasında çoğunluğun kararına muhalif üyelerin muhalefet şerhlerindeki hukuki açıklamalar dahi AİHM'nin ne derece yanlı tutum içine düştüğünün açık delilidir" diye konuştu. 
AİHM'nin tüm insanlığın adalet ihtiyacını karşılamaktan, ihlal edilen hakları tarafsız tutumla korumaktan uzak bir konuma düştüğünü söyleyen Kutan, FP adına AİHM'ye açtıkları ve 13 Ekim 2005'te sözlü duruşması yapılmış olan davayı geri çektiklerini bildirdi. 

Nermin Erbakan gecesi 

ALTAN BURGUCU 

Kapatılan RP'nin son genel başkanı Necmettin Erbakan'ın vefat eden eşi Nermin Erbakan için dün akşam Atatürk Spor Salonu'nda anma gecesi düzenlendi. Binlerce Milli Görüşçü'nün katıldığı gecede Kuranıkerim okundu, tekbirler getirildi. Gecede Nermin Erbakan adına vakıf kurulacağı açıklandı. 


</TEXT>
</DOC>
