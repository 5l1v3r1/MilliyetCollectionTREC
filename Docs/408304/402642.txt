<DOC>
<DOCNO> 402642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yasam/axyas02.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlığınız için ışıkta uyumayın 
</HEADLINE>
<TEXT>


Geceleri çalışmak, ışık ve televizyon açıkken uyumak, vücudun biyolojik saatini devre dışı bırakarak, sağlık sorunlarına yol açıyor 


KUZEY Carolina Üniversitesi ve Amerikan Ulusal Bilimler Akademisi Üyesi Prof. Dr. Aziz Sancar, New York'ta "Biyo-Teknoloji Sempozyumu'nda, "İnsanın Biyolojik Saatinin Biyokimyasal Mekanizması" konulu bir sunum yaptı. Prof. Sancar, geceleri çalışmanın, ışık ve televizyon açıkken uyumanın vücudun biyolojik saatini devre dışı bırakarak, ciddi sağlık sorunlarına yol açtığını söyledi. Sancar, gece ihtiyaç için uyanıldığında dahi ışıkların açılmamasının sağlık için daha uygun olduğunu söyledi. 

ÖZELLİKLE çocukların uyuduğu odalarda az bile olsa gece ışık yakılmaması gerektiğini belirten Sancar, karanlıktan korkan çocuklar için mecbur kalınması durumunda ise en uygun gece lambasının, kırmızı renkli olanlar olduğunu ifade etti. İnsanın biyolojik saatinin işleyişi ile kalp hastalıkları ve kalp krizi arasında yakın ilişki bulunduğunu söyleyen Sancar, buna delil olarak kalp krizlerinin en yüksek olduğu zaman diliminin sabah saat 10 civarı olmasını gösterdi. 


</TEXT>
</DOC>
