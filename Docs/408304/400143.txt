<DOC>
<DOCNO> 400143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun05.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz 'maçı' kaybetti 
</HEADLINE>
<TEXT>


İkinci ameliyatına 'Boks maçını kazanacağım' diye giden milletvekili Hüseyin Bayındır'ın oğlu Deniz öldü. Deniz Bayındır, beyin kanseriydi 

ANKARA Milliyet 

CHP Kırşehir Milletvekili Hüseyin Bayındır'ın beyin kanseriyle mücadele eden ve son umut olarak İsrail'de kök hücre tedavisi gören 16 yaşındaki oğlu Deniz, dün yaşamını yitirdi. Tek çocukları Deniz'in ölümüyle sarsılan ve sakinleştirici iğneler yapılan Hüseyin - Nurcan Bayındır çifti, komaya girdiği için oğullarıyla son kez konuşamadıklarını söyleyerek, ziyaretçilerini gözyaşlarına boğdu. 
İkinci ameliyatından önce, "Boks maçına gidiyorum, ben kazanacağım" diyen ve diplomat olmak isteyen Deniz'in kendisini örnek aldığını öğrenen CHP Genel Başkan Yardımcısı Onur Öymen, de kötü haberle sarsıldı. Öymen "Çok üzüldüm. Allah'tan rahmet diliyorum. Ailesine başsağlığı diliyorum. Ne yazık ki ülkemizde çok sayıda genç, beklenmeyen bu yaşlarda aramızdan ayrılıyor. Türkiye için büyük kayıp" dedi. 

'Evlat acısı çok zor' 
Anıttepe Lisesi birinci sınıf öğrencisi Deniz'in ölüm haberi üzerine okul arkadaşları tedavi gördüğü Bayındır Hastanesi'ne akın etti. İki yıl önce oğlunu trafik kazasında kaybeden CHP Adana Milletvekili Tacidar Seyhan da ağlayarak, "Evlat acısı çok zor. Ateş düştüğü yeri yakıyor. Allah rahmet eylesin" diye konuştu. 
Deniz'in cenazesi, bu sabah Kırşehir'e götürülecek, Cacabey Camii'nde kılınacak öğle namazının ardından Mucur'un Karacalı köyünde toprağa verilecek. 

BABASI, YAŞARGİL'E ÖDÜL VERMİŞTİ 

Şubatta beyin kanseri teşhisi konulan Deniz, ünlü beyin cerrahı Prof. Dr. Gazi Yaşargil tarafından iki kez ameliyat edilmişti. Deniz'in yaşam mücadelesi, Hüseyin Bayındır'ın, TBMM'nin ilk Milli Egemenlik Onur Ödülü'nü Prof. Dr. Yaşargil'e verirken ağlaması ile kamuoyuna yansımıştı. 
Deniz'e, İsrail Hadassa Ein Kerem Hastanesi'nde kök hücre nakli yapılmıştı. Tedaviden sonuç alabilmek için üç haftalık bekleme süresi gerekiyordu, ancak bu sırada beyin ölümü gerçekleşti. 



</TEXT>
</DOC>
