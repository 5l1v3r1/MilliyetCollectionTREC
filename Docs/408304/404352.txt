<DOC>
<DOCNO> 404352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur12.html </URL>
<DATE> 2005/12/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbul'da şiddetli lodos deniz ulaşımını aksatıyor... 
</HEADLINE>
<TEXT>

     İstanbul’da etkili olan şiddetli lodos nedeniyle şehir hatları, arabalı vapur ile deniz otobüsü seferlerinin bazıları iptal edildi. 
     İstanbul Deniz Otobüsleri A.Ş’den İDO verilen bilgiye göre, kenti etkisi altına alan ve özellikle deniz ulaşımını olumsuz etkileyen şiddetli lodos yüzünden bazı şehir hatları, arabalı vapur ile deniz otobüsü seferlerinde sabah saatlerinden itibaren aksamalar yaşanıyor. 
     İstanbul Deniz Otobüsleri A.Ş İDO yetkilileri, kenti ve Marmara Denizi'ni etkileyen lodostan dolayı Yenikapı-Yalova arasındaki feribot seferlerinin saat 11.30 itibariyle iptal edildiğini bildirdiler. 
     Şehir hatlarında Bostancı-Adalar ve Sirkeci-Adalar vapur seferleri, arabalı vapurda da Sirkeci-Harem seferleri iptal edildi. 
     Deniz otobüsü seferlerinde ise Yenikapı-Yalova ile Yenikapı-Bandırma dışında şehir içi ve Mudanya dahil tüm seferler yapılamıyor. 
     Yetkililer, lodos nedeniyle deniz ulaşımında meydana gelen bu aksaklıkların yarın da yaşanabileceğini vurguladılar. 
     
     BOZCAADA'YA DENİZ ULAŞIMI YAPILAMIYOR 

     Ege Denizi'nde etkili olan şiddetli lodos nedeniyle, Bozcaada'ya yapılan araba vapuru seferleri geçici olarak durduruldu. 
     AA muhabirinin Türkiye Denizcilik İşletmeleri TDİ yetkililerinden edindiği bilgiye göre, Ege Denizi'nde hızı zaman zaman 75 kilometreye ulaşan şiddetli lodos nedeniyle, Bozcaada-Geyikli arasında çalışan araba vapuru seferleri iptal edildi. 
     Öte yandan, Çanakkale-Eceabat, Gökçeada-Kabatepe, Gelibolu-Lapseki arasındaki araba vapuru seferleri sürdürülüyor. 
     Meteoroloji Müdürlüğü yetkilileri, Ege Denizi'ndeki lodosun akşam saatlerinde etkisini arttırmasının beklendiğini kaydettiler. 
     
</TEXT>
</DOC>
