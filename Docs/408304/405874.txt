<DOC>
<DOCNO> 405874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gallardo-Ortega takası 
</HEADLINE>
<TEXT>


River Plate kulübü, Newell's Old Boys'tan Ortega'yı alabilmek için Galatasaray'ın da peşinde olduğu Gallardo'yu Fenerbahçe'ye önerdi 

MEHMET ÇİFTÇİ 


Arjantin'in River Plate kulübünün, ısrarla renklerine bağlamak istediği Ariel Ortega için Fenerbahçe'ye Gallardo'yu teklif ettiği öğrenildi. 
Newell's Old Boys takımında forma giyen Ortega, kulübün iflasın eşiğine gelmesinden dolayı satışa konulmuştu. Ancak Arjantinli yıldıza talip olan River Plate kulübünün, 2 milyon 100 bin doları bulan ve Fenerbahçe'ye ödenmesi gereken taksitleri ödeyememesi üzerine sarı - lacivertli takıma Gallardo'yu önerdi. Fenerbahçe bu teklifi kabul ederse Ortega, River Plate forması giyecek, Gallardo da sarı - lacivertli ekibe gelecek. Gallardo, River Plate'ten yıllık bir milyon dolar alıyor. 
Newells Old Boys'un Fenerbahçe'ye ödemesi gereken 700 bin dolardan üç taksidi bulunuyor. Şu ana kadar sadece bir taksit ödeyebilen Arjantin kulübünün bu mali çıkmazı yüzünden Fenerbahçe'nin Gallardo teklifine nasıl bir karşılık vereceği merakla bekleniyor. 
Bilindiği gibi Galatasaray uzun süredir Gallardo'nun transferini bitirmeye çalışırken, maddi anlaşmazlıklar yüzünden bir sonuca varamıyordu. 

Devlet el koyuyor 

Gençlerbirliği Kulübü Başkanı İlhan Cavcav'ın, Fenerbahçe'yi PKK örgütüne benzetmesi üzerine gerilen ortama devlet el koyuyor. 
Spordan Sorumlu Devlet Bakanı ve Başbakan Yardımcısı Mehmet Ali Şahin, Başbakan Recep Tayyip Erdoğan'ın da yaşanan gelişmelerden büyük rahatsızlık duyduğunu belirtti. Şahin en kısa süreder kulüp başkanlarını bir araya getireceğini belirterek, "Kimse devlete karşı hareket içerisinde olan bir örgütün adını anamaz, reklamını yapamaz. Hükümet olarak bu konudan çok rahatsız olduk. İki tarafın da dikkatli davranması gerekiyor. Bu konu ile ilgili hem kulüpler birliği, hem de kulüp başkanları ile görüşeceğim. Daha duyarlı, daha dikkatli olmaları lazım" dedi. 

Zirve 4 Ocak'ta 

Teknik Direktör Christoph Daum, Gaziantepspor yenilgisi sonrası kadronun darlığından şikayet edince yönetim de harekete geçti. Başkan Aziz Yıldırım'ın, Alman hocanın görüşme isteğine, "Tatilini yap ve dinlen. Ondan sonra oturup, transferi değerlendirelim" karşılığını verdiği öğrenildi. Karşılaşma sonrası Daum'a, "Bu yenilgiye çok üzüldük. Bu ortamda transfer konuşması yapmayalım" diyen yöneticiler, 4 Ocak'ta bir araya gelmeyi kararlaştırdılar. Mairitus adalarında tatile çıkan Alman hocanın, Türkiye'ye dönüşte yönetime en az iki oyuncu transfer edilmesi için talepte bulunacağı belirlendi. Kafasındaki oyuncuları yönetime bildirecek olan Daum, 4 Ocak'taki zirvede, Fenerbahçe'nin kadrosunun iyileştirilmesi ve elindeki yetersiz oyuncuların kiralanması önerisini getirecek. 


</TEXT>
</DOC>
