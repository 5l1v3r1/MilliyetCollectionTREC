<DOC>
<DOCNO> 406317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur20.html </URL>
<DATE> 2005/12/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gül'ün geçeceği yol üzerinde ölümlü kaza olunca... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül’ün, İnegöl İlçesi’nden Bursa’ya gelişinden kısa süre önce, Bursa-İnegöl Karayolu’nun gidiş yönü, Otosansit mevkiinde meydana gelen ölümlü kaza nedeniyle ulaşıma kapanınca, polis alarma geçti. 
     AA muhabirinin aldığı bilgiye göre, İnegöl’de bir lisenin açılış törenine katıldıktan sonra Bursa’ya hareket eden Gül’ün bulunduğu konvoyun, kente yaklaştığı sırada, Bursa’dan İnegöl yönüne giden Ramazan Güneş yönetimindeki 20 FC 929 plakalı kamyon, Otosansit mevkiindeki lambalarda Tuğba Özdemir’e 29 çarparak, olay yerinden kaçtı. 
     Kazada hayatını kaybeden Özdemir’in cesedinin yol ortasında kalması nedeniyle bölgedeki ulaşımın gidiş yönünde kapanması ve vatandaşların toplanması üzerine, polis harekete geçti. 
     Kazayla ilgili tutanakların hazırlanması ve cesedin kimlik tespiti için Cumhuriyet Savcısı’nın beklenmesi nedeniyle bölgede uzun araç kuyruğu oluştu. Savcının telefonla talimat vermesi üzerine Özdemir’in cesedi, Şevket Yılmaz Devlet Hastanesi’ne kaldırıldı. 
     Cesedin kaldırılması ve yolun ulaşıma açılmasından kısa bir süre sonra, Abdullah Gül’ün konvoyu, kazanın meydana geldiği yolun karşı şeridinden geçti. 
     Bu arada, Tuğba Özdemir’e çarptıktan sonra olay yerinden kaçan sürücünün yakalandığı bildirildi. 
     
</TEXT>
</DOC>
