<DOC>
<DOCNO> 404159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/dunya/dun03.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Kerkük uyarısı 
</HEADLINE>
<TEXT>


UTKU ÇAKIRÖZER Ankara 


Irak'ta yapılan seçim sırasında Türkiye'nin Kerkük ve çevresindeki seçimleri yakından takip ederek ortaya çıkan usulsüzlük iddiaları için Irak yönetimi ve ABD nezdinde girişimde bulunduğu öğrenildi. Bölgedeki Türkmenlerden gelen usulsüzlük iddiaları üzerine önceki gün harekete geçen Dışişleri Bakanlığı, Irak ve ABD yönetiminden Kürt seçmenlerin birden fazla oy kullandıkları iddialarının araştırılmasını istedi. Bağdat'ta Irak Seçim Komisyonu nezdinde yapılan girişimin yanı sıra Dışişleri Bakanı Abdullah Gül'ün de önceki gün görüştüğü ABD Büyükelçisi Ross Wilson'a, "Seçimlere gölge düşmemesi için titiz davranılması" uyarısında bulunduğu öğrenildi. 
İlerleyen saatlerde Kürtlerin mükerrer oy kullanmasını engellemek için ek önlem alındığı bilgisi Ankara'ya ulaştı. Türkiye'nin seçim sonrası öncelikleri arasında, "Kerkük'ün statüsünün 2007 sonuna kadar yapılacak referandumla belirleneceği" yönündeki anayasa maddesinin, iptal edilmesi ya da askıya alınması olduğu belirtildi. 


</TEXT>
</DOC>
