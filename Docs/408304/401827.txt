<DOC>
<DOCNO> 401827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur44.html </URL>
<DATE> 2005/12/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gökhan Demirkol'un tutukluğuna yapılan itiraz reddedildi 
</HEADLINE>
<TEXT>

     Oyuncu Gamze Özçelik’e tecavüz ettiği iddiasıyla tutuklanan Gökhan Demirkol hakkındaki suçlamaları içeren fezleke, Antalya’nın Kemer İlçesi’nde savcılığa ulaştı. Kemer Asliye Ceza Mahkemesi, Demirkol’un tutukluluğuna yapılan itiraz başvurusunu reddetti. 
     AA muhabirinin aldığı bilgiye göre, Gamze Özçelik’e "tecavüz ettiği ve bu görüntüleri internette yayınladığı" iddiasıyla İstanbul’da tutuklanan eski basketbolcu Demirkol hakkındaki fezleke, suçun işlendiği otelin Kemer’de bulunması nedeniyle, Kemer Cumhuriyet Savcılığı’na gönderildi. 
     Dosyanın Kemer’e ulaşması üzerine Kemer Cumhuriyet Savcılığı ilk olarak, Gökhan Demirkol’un avukatının yaptığı tutukluluğa itiraz başvurusunu değerlendirdi. Savcılık, itiraz başvurusunu Kemer Asliye Ceza Mahkemesi’ne sevk etti. Mahkeme, itirazın reddine ve tutukluluğun devamına karar verdi. 
     Kemer Cumhuriyet Savcılığı’nın, fezlekeyi olayın kapsamı nedeniyle dava açılmak üzere Antalya Cumhuriyet Başsavcılığı’na göndermesi bekleniyor. Gökhan Demirkol hakkında Antalya’da açılacak davanın Ağır Ceza Mahkemesi’nde görüleceği belirtildi. 
     
</TEXT>
</DOC>
