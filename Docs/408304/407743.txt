<DOC>
<DOCNO> 407743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur49.html </URL>
<DATE> 2005/12/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Halk otobüsünde toz şüphe yaratınca... 
</HEADLINE>
<TEXT>

     Adana’da, park halindeki bir halk otobüsünde görünen beyaz ve sarı renk karışımlı toz şüphe yaratınca, karantina uygulaması yapıldı. Özel giysili İl Tarım ve Sağlık Müdürlüğü ekiplerince otobüs dezenfekte edildi, numuneler incelemeye alındı. 
     Alınan bilgiye göre, Mehmet Gök, Yeniyurt Mahallesi 117. Sokak’a park ettiği 01 PE 088 plakalı halk otobüsüne sefere başlamak için bindiğinde, araçtaki beyaz ve sarı renk karışımlı toz maddeyi fark etti. 
     Şüphelenen Gök’ün haber vermesi üzerine olay yerine gelen polis ekipleri, durumu Tarım İl Müdürlüğü ve Sağlık Müdürlüğü’ne bildirdi. 
     Tozun otobüse düzenli şekilde sıkılmasını dikkate alan Tarım İl Müdürlüğü ekipleri, kimyasal madde olasılığına karşı özel giysiler giyip gaz maskesi taktı. Daha sonra, otobüs ve çevresi dezenfekte edildi. 
     Tarım İl Müdürü Abdullah Keskin, AA muhabirine yaptığı açıklamada, ekiplerin numune aldıklarını, bunların laboratuvarlarda incelendiğini söyledi. 
     İlk belirlemelere göre tozun insan sağlığını tehdit edecek kimyasal yapıya sahip olmadığını belirten Keskin, şunları kaydetti 
     "Korkulacak bir şey yok. İnsan sağlığına etkisi ve kimyasal tehdit değeri olmayan bir toz. Öğrendiğimiz kadarıyla otobüsün kapısı gece açık unutulmuş. Büyük ihtimalle, rakip bir otobüs sürücüsü veya şaka yapmak isteyen biri tarafından toz serpilmiş olabilir. Ancak tüm ihtimalleri göz önünde bulunduran ekiplerimiz çalışmalarını sürdürüyor." 
     
</TEXT>
</DOC>
