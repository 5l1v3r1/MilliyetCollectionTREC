<DOC>
<DOCNO> 400864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/ekonomi/eko12.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta sektörüne 'tarım' bereketi 
</HEADLINE>
<TEXT>


Yeni Tarım Sigortaları Yasası, sigorta sektörüne bereket getirecek. Güven Sigorta Genel Müdürü Kadir Şimşek, üç yıl içinde tarım sigortalarının 810 kat artarak 250 milyon YTL'ye ulaşacağını söyledi 


Güven Sigorta Genel Müdürü A. Kadir Şimşek, yürürlüğe giren yeni Tarım Sigortaları Yasası'nın prim üretiminde önemli bir artış yaratacağını söyledi. Devlet tarafından sigorta teşviki kapsamında ayrılacağı ifade edilen primler de dikkate alındığında önümüzdeki üç yıl içinde tarım sigortası prim toplamının 250 milyon YTL'ye ulaşabileceğini söyleyen Şimşek, "Bu rakam da şu andaki tarım sigortaları prim toplamının 810 katına eşittir" dedi. 
Halen Türkiye'de toplam ekilebilir tarım arazisinin çok küçük bir bölümünün sigortalanabildiğini hatırlatan Kadir Şimşek, yeni yasayla ilgili beklentileri şöyle dile getirdi 
"2004 yılında toplam tarım sigortası prim üretimi 30-32 milyon YTL olmuş. Bu tutar, toplam ekilebilir tarım arazisinin yüzde 1.5 - 2'sinin sigortalanmasıyla oluşmuş. 5363 sayılı Tarım Sigortaları Yasası sayesinde, devlet tarafından sağlanacak prim katkısıyla, toplam prim üretiminde önemli artış olması bekleniyor. Küçük ölçekli çiftçilere sağlanacak devlet desteği oranının daha yüksek olacağı düşünüldüğünde, bu tipteki üreticilerin sisteme katılımları artacaktır." 

Yeni teminatlar geliyor 
Tarım Sigortaları Yasası çerçevesinde oluşturulacak havuzda toplanan paraya paralel olarak, dolu dışındaki risklere de teminat verme olanağı doğacağını belirten Kadir Şimşek şöyle konuştu 
"Yeni yasayla dolu dışında yeni teminatların devreye girmesi sağlanacaktır. Klasik dolu sigortasına ek olarak yeni teminatlar don, aşırı ve zamansız yağmur gibi teminatlar verilebilecektir. Zamanla havuzda toplanacak prim gelirleri sayesinde yeni teminatların zamanla verilebilmesi gündeme gelecektir." 

'Güven Sigorta hazır' 
Güven Sigorta'nın tarım sigortaları konusunda sektörün önde gelen şirketlerinden biri olduğunu dile getiren Şimşek, önümüzdeki süreçte bu alanda yapacakları çalışmalarla ilgili olarak şunları söyledi 
"Güven Sigorta T.A.Ş.'nin ortaklık yapısından kaynaklanan, tarım kesimine yönelik bir misyonu zaten mevcuttur. Şirket olarak tarım kesimine sadece tarım sigortalarında değil, sigortacılığın tüm branşlarında en iyi hizmeti sunmak amacındayız. Bu amaçla yurt geneline yayılmış yaklaşık iki bin tarım kredi kooperatifinin acente yapıları yeniden düzenlenmektedir. Tarım Kredi Kooperatifleri ile birlikte özel acentelerimizin de daha aktif olarak devreye girmeleri sağlanacaktır." 


</TEXT>
</DOC>
