<DOC>
<DOCNO> 405340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko17.html </URL>
<DATE> 2005/12/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yatırımlara ek teşvik tartışılıyor... 
</HEADLINE>
<TEXT>

     Türkan Al AA 

Türkiye, Hyundai'nin hangi ülkeye yatırım yapacağını tartışırken, Vergi Konseyi, Kurumlar Vergisi Kanun Taslağı çalışmalarında, büyük yatırımlara ek teşvik getirilmesini yeniden gündeme taşıdı. 
     Vergi Konseyi Başkanı Mustafa Uysal'dan alınan bilgiye göre, kurumlar vergisi oranını yüzde 30'dan 20'ye indiren ve yatırım indirimini kaldıran yeni düzenlemede, 50 milyon YTL'nin üzerindeki yatırımlara, yüzde 2 ile yüzde 10 arasında kurumlar vergisi getirilmesi de tartışılıyor. 
     Konsey, taslak çalışmalarında, Kanuna konulacak geçici bir madde ile 1 Ocak 2006-31 Aralık 2010 dönemiyle sınırlı olmak üzere, önümüzdeki 5 yıl içinde gerçekleştirilecek yatırımlara ek destek istedi. Konsey, bu çerçevede 2010 sonuna kadar yapılacak olan belirli tutarın üzerindeki yatırımların, istenen istihdamı da sağlamaları şartıyla 10 yıl süreyle düşük oranlı kurumlar vergisine tabi tutulmasını önerdi. 
     
     KONSEY NE İSTİYOR 
     Konseyin önerisindeki yatırım ve istihdam koşulları şu şekilde yer aldı 
     -50 ile 100 milyon YTL arasındaki yatırımlar Asgari istihdam 100. Kurumlar vergisi oranı yüzde 10 -100-200 milyon YTL arasındaki yatırımlar Asgari istihdam 200. Vergi oranı yüzde 8 -200-400 milyon YTL arasındaki yatırımlar Asgari istihdam 400. Vergi oranı yüzde 6 -400-600 milyon YTL arasındaki yatırımlar Asgari istihdam 800. Vergi oranı yüzde 4 -600 milyon YTL'nin üzerindeki yatırımlar Asgari istihdam 1,200. Vergi oranı yüzde 2 Vergi Konseyi, bu sistem içinde KOBİ yatırımlarına da yer verilebileceğini de bildirdi. 
     
     ''MARKA İHRAÇ ETMELİYİZ'' 
     Vergi Konseyi Başkanı Uysal, Türkiye'nin önümüzdeki dönem yeni bir yatırım stratejisine ihtiyacı bulunduğunu belirtti. 
     Artık daha değerli bir Türk parası ile yaşayacak ve sürekli büyüyecek olan Türkiye'nin, bu strateji ile nitelikli işgücü çalıştıran ve daha kaliteli mal üretip, marka ihraç eden'' bir ülke haline gelmesi gerektiğini vurgulayan Uysal, şöyle konuştu 
     ''Türkiye, bir yatırım merkezine dönüştürülmelidir. Bunun için sektörel, bölgesel, selektif ve esnek bir yatırım stratejisi uygulanmalıdır. Bu şekilde Türkiye'yi, kalitesiz ve ucuz mal satan fakir bir ülke değil, kaliteli ve pahalı mal satan, zengin ülke haline getirmeliyiz.'' 
     
     ''YATIRIM İNDİRİMİ KALKMALI'' 
     Türkiye'de yatırımcının önünün açılması gerektiğine işaret eden Uysal, kurumlar vergisi oranının yüzde 30'dan 20'ye düşürülmesinin, hükümetin de yatırım ortamının kalıcı şekilde iyileştirilmesi konusunda ne kadar kararlı olduğunu ortaya koyduğunu ifade etti. 
     Geçmişte büyük işlev gören yatırım indiriminin kaldırılmasını doğru bulduklarını da vurgulayan Uysal, yatırım indiriminin mevcut haliyle yatırımcıları gereksiz harcamalara yönelttiğini ve vergi israfına yolaçtığını savundu. Uysal, ''Ancak yatırımlar için yeni bir destek mekanizmasına ihtiyaç var. Belirli tutarın üzerindeki yatırımlara düşük vergi bu ihtiyacı karşılayacak'' dedi. 
     
     ''HYUNDAI KAÇIRILMAMALI'' 
     Yeterli sermaye birikimine sahip olmayan Türkiye'nin doğrudan yabancı sermayeye ihtiyaç duyduğuna da dikkat çeken Uysal, şöyle devam etti 
     ''Bu, sıcak para değil, soğuk para. Portföy yatırımlar için sıcak para da gerekli ama sıcak parayı da dengeleyecek olan soğuk paradır. 
     Bugün Hyundai'yi tartışıyoruz. 1.2 milyon Avroluk bir yatırım. Gerçekten büyük ve stratejik bir yatırım. Bunun kaçırılmaması gerekiyor. Bunun gibi 10 büyük yatırım çeksek, bu 12 milyar Avroluk yatırım demektir. 1.2 milyon Avroluk yatırımda 20 bin istihdamdan bahsediliyor. 10 yatırım 200 bin işçi, aileleriyle de 1 milyon kişi demektir. Diğer sektörler ve yan sanayiler ile birlikte bunun etkisi 3-4 misli olacaktır. Türkiye, bu fırsatları kaçırmamalıdır.'' 
     
     İSTANBUL'A DA TEŞVİK OLMALI 
     Uysal, yeni teşvik modelinde katma değeri yüksek ürün ihracatını arttıracak, ileri teknoloji kullanımını yaygınlaştıracak, bölgesel kalkınmışlık farkını azaltacak, turizm, bilgisayar, sağlık, bilişim gibi sektörleri geliştirecek, istihdamı arttıracak ve Türkiye'nin doğal kaynaklarını kullanmasını sağlayacak yatırımların desteklenmesi gerektiğini de vurguladı. 
     İstanbul'un da teşvik kapsamında olması gerektiğini dile getiren Vergi Konseyi Başkanı, ''Bu kentimiz, bir finans, kültür, eğitim, fuar ya da sağlık merkezi olabilir. Buna dönük yatırımlar teşvik edilmeli. Ama İstanbul'a kalkıp da 1 çimento fabrikası için teşvik verilmemeli'' dedi. 
     
     ''VERGİ KAYBI OLMAZ'' 
     Uysal, belirli büyüklükteki yatırımlara düşük vergi uygulanmasının vergi kaybına yolaçacağı şeklindeki eleştirileri de şöyle yanıtladı 
     ''Olmayan bir yatırımın vergi getirisi de, kaybı da olmaz. Ayrıca düşük oranlar, sadece bu yatırımlardan elde edilen kazançlara uygulanacaktır. O işletmenin diğer kazançları, normal orana tabi olacaktır. Yeni yatırımlar Türkiye'nin vergi gelirlerini arttıracak ve vergi tabanını da güçlendirecektir. Büyük yatırımlar, düşük vergi uygulandığı dönemde bile KDV, işçiler için ödenen gelir vergisi ve sigorta primleriyle sisteme katkı yapacaktır.'' 
     
     ZORLU RAKİPLERİMİZ VAR 
     Bu arada Vergi Konseyi, Türkiye'nin yabancı sermayedeki rakiplerinin kurumlar vergisine ilişkin uygulamalarını da bir tablo halinde ortaya koydu. 
     Hyundai'nin yatırımı için Türkiye'nin çekiştiği Çek Cumhuriyeti'nin de aralarında bulunduğu bazı bölge ülkelerinde durum şöyle 
     -Macaristan Kurumlar vergisi oranı yüzde 16. Örneğin işsizlik oranının yüzde 15 olduğu alanlar gibi yatırım bölgelerinde sektör, istihdam ve yatırım tutarına bağlı 10 yıla kadar vergi muafiyeti. Yatırım tutarının yüzde 50'si kadar devlet desteği. Yeni yatırımcıların belli koşulları yerine getirmesi durumunda yüzde 50 oranında kurumlar vergisi indirimi. 
     -Polonya Vergi oranı yüzde 19. İşsizliğin yoğun olduğu bölgelerde 10 yıl süreyle vergi muafiyeti. Gelişmişlik düzeyine göre yüzde 50 devlet yardımı. Personelin eğitim harcaması için devlet yardımı. Kurulan 14 özel ekonomik bölgede, en az 100 bin Avro yatırım yapanlara, yatırım harcamalarının yüzde 5'ine kadar arazi, yüzde 40'ına kadar bina ve inşaat, yüzde 70'ine kadar da malzeme yardımı. 
     -Çek Cumhuriyeti Vergi oranı yüzde 26. 2006'dan sonra yüzde 24. Harcamanın niteliğine göre yüzde 10-20 yatırım indirimi. Belirli yatırımlarda Sanayi 10 yıl vergi muafiyeti. İstihdam oluşturan girişimcilere devlet yardımı. Arsa-altyapı temini. Makine-ekipman ithalatında vergisel teşvik. 
     -Romanya Vergi oranı yüzde 16. Yatırım indirimi yüzde 20. Yatırım amacıyla ithal edilen software ürünler ile otomasyon malzeme montaj ve teknolojik makinalara gümrük vergisi istisnası. Serbest ticaret bölgelerine yapılan yatırımlara belli şartlarda vergi istisnası. KDV ve gümrük vergileri istisnası. 
     -Bulgaristan Kurumlar vergisi oranı yüzde 15. İşsizliğin yüksek olduğu sektörler ve bölgelerde yüzde sıfır. 5 milyon doların üzerindeki yatırım projeleri için yapılan ithalatlarda KDV muafiyeti. 
     
</TEXT>
</DOC>
