<DOC>
<DOCNO> 406927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yazar/tamer.html </URL>
<DATE> 2005/12/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başbakan'dan suç duyurusu bekleyenler var 
</HEADLINE>
<TEXT>

Ziraat Mühendisleri Odası'ndan TÜSİAD'a destek "Prof. Aşkın'a 2 ay önce ilk destek çıkan kuruluş bizdik. Hatırlatalım dedik" 

Dün sabah Ziraat Mühendisleri Odası ZMO Başkanı Gökhan Günaydın telefonla aradı "Yücel Aşkın hoca, odamızın üyesidir. Tutuklanmasından sonra hocamızı destekleyen ilk açıklamayı, 20 ekimde Van'a giderek biz yaptık " 
Başbakan Erdoğan'ın, Aşkın'la ilgili görüş belirten TÜSİAD Yüksek İstişare Konseyi Başkanı Mustafa Koç hakkında suç duyurusunda bulunduğunu hatırlatan Günaydın, kendi açıklamalarının da savcılık soruşturmasına konu olabileceğine işaret ederek dedi ki 
"Bize bir şey yapamazlar" mantığıyla hareket etmiyorum. Neler yapabileceklerini kestirebiliyorum. Oda başkanı olmanın yanı sıra kamu görevlisiyim de... Ellerinde yetki var ve bunu kullanıyorlar. 
Ancak Türkiye'de herkesin artık şunu anlaması lazım. Herşeyin açıkça konuşulabileceği ortamlarda, baskıcı anlayışlarla bir süreç yürütülemez. 
Demokrasi güçleri, korkutularak baskı altına alınamaz. Olağandışı görünümlere tepki göstermek, demokratik kitle örgütlerinin temel görevlerinin başında gelir. 

TÜSİAD'a destek 
Anlayacağınız DİSK'ten sonra ZMO'dan da TÜSİAD'a açık destek var. Ve desteği perçinlemek üzere bir de meydan okuma var. ZMO Başkanı Günaydın'ın "Bugün de aynen geçerli" diyerek e - posta ile gönderdiği 20 ekim günkü açıklamasından bir bölümü aktarıyorum 
" ... Sayın Aşkın hakkında yürütülmekte olan soruşturma, başlangıcından bu yana, olağan dışı görünümler sergilemiştir. Satır başlarıyla hatırlatacak olursak 
1 Rektörün yurtdışında bulunduğu bir anda, 14 Temmuz 2005 günü lojmanının kameralar eşliğinde aranması 
2 Gizli bir içerik taşıması gereken soruşturma hakkında savcının basın toplantısı düzenlemesi 
3 Rektörün 'dış kredi ile ilgili görevini tam olarak yapmaması' gerekçesiyle görevden aldığı kişilerin, soruşturma kapsamında bilirkişi olarak seçilmesi 
4 İlk aramanın yapıldığı ve tüm delillerin toplandığı günden tam 3 ay sonra, 14 Ekim 2005 günü 'çıkar amaçlı suç örgütü oluşturmak', 'tehdit ve baskı ile ihaleye fesat karıştırmak', 'delillerin yok edilmesi, gizlenmesi ve değiştirilmesi' suçlamalarıyla rektörün mevcutlu olarak tutuklanarak cezaevine konulması 
5 Suçlamanın, YÖK'ten izin alınması sürecini by-pass edici nitelikte oluşturulması 

'Hocamızın yanındayız' 
Sayın Aşkın'ın 10 yılı aşkın süredir Van'da görevinin başında olması ve temmuzda yapılan aramalarda ilgili evraklara el konulmuş olması değerlendirildiğinde, 'delillerin karartılması' ve 'sanığın kaçması' olasılığına karşı gerçekleştirildiği ileri sürülen tutuklamayı anlamak güçleşmektedir. 
Türkiye Cumhuriyeti'nin bir hukuk devleti olmasının olağan görünümleri olarak, adli - idari kolluk görevleri yasaların lafzına ve ruhuna uygun olarak yürütülmelidir. Buna karşın, bir rektörün gece yarısı 'amacını aşan bir mevcutluluk hali' muamelesine tabi tutulması, kamuoyu vicdanını derinden yaralamış, tarım camiasında büyük üzüntü yaratmıştır. Ziraat Mühendisleri Odası olarak, soruşturmanın tüm aşamalarında, üyemiz Sayın Aşkın'ın yanında olduğumuzu - olacağımızı, kamuoyuna saygı ile duyururuz." 



</TEXT>
</DOC>
