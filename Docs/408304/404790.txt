<DOC>
<DOCNO> 404790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo47.html </URL>
<DATE> 2005/12/19/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Ankaragücü'nde İlhan şoku... 
</HEADLINE>
<TEXT>

     Ankaragücü Teknik Direktörü Saffet Susiç, izin almadan Almanya'ya giden İlhan Mansız için ''İlhan, Tarsus İdmanyurdu maçının kadrosunda yer alıyor. Kendisine ben izin vermedim'' dedi. 
     Geçen hafta oynanan Sivasspor maçı sonrası gazetecilere yaptığı açıklamada, 6 hafta önceden izin aldığını ve Tarsus İdmanyurdu maçında oynamayacağını söyleyen İlhan Mansız, Almanya'ya gideceğini sadece kulüp basın sözcüsü Serhat Arıkan'a söyleyerek, kampı terk etti. 
     Takımın dünkü ve bugünkü idmanına katılmayarak Almanya'ya giden İlhan Mansız için yönetimden bir karar çıkması beklenirken, teknik direktör Saffet Susiç yaptığı açıklamada, kendisine izin vermediğini ve İlhan'ın 21 Aralık Çarşamba günü Tarsus İdmanyurdu ile yapılacak Türkiye Kupası maç kadrosunda yer aldığını söyledi. 
     Gazetecilerin, ''İlhan'ın izinsiz olarak Almanya'ya gitmesinin sonuncunda kendisine bir yaptırım uygulayacak mısınız '' sorusu üzerine Susiç, ''Kendisi yarınki idmana gelmezse o zaman konuşuruz'' dedi. 
     Basın sözcüsü Arıkan da yaptığı açıklamada, iki tarafında birbirinden alacaklı olduğunu belirterek, ''İlhan'la sezon sonuna kadar sözleşmemiz devam ediyor. Şu anda belirgin bir durum yok. Ancak kendisinin izin almadan kampı terk etmesi hoş değil'' diye konuştu. 
     
     İKİNCİ BAŞKANI ÜNSAL, SERT KONUŞTU 

     Ankaragücü'nde, İlhan Mansız'ın Türkiye Kupası maçı öncesi izinsiz olarak kampı terk ederek Almanya'ya gitmesi, kulüp ile golcü futbolcu arasındaki ipleri kopma noktasına getirdi. 
     Ligin son maçı olan Sivasspor karşılaşması sonrasında, basın mensuplarının, "Türkiye Kupası maçında yer alacak mısın " sorusuna "Göreceksiniz. Ben 6 hafta önce tatil için izin aldım" diye cevap veren golcü futbolcu, takımının dün ve bugün yaptığı antrenmanlara katılmadı. 
     Mansız'ın izin almadan dün Almanya'ya gittiğini öğrenen sarı-lacivertli yöneticiler, teknik direktör Saffet Susiç ile bugünkü antrenman sonrasında toplantı yaptılar. 
     Toplantı sonrası açıklamada bulunan kulüp ikinci başkanı Kemal Ünsal, "Maç kadrosuna alınan bir futbolcu kulüpten izinsiz ayrılırsa, bunun yaptırımı da vardır" dedi. 
     Teknik direktör Susiç'in, Sivasspor maçında sahaya çıkan kadronun, Türkiye Kupası'na da götürüleceğini daha önce açıkladığını hatırlatan Ünsal, "Buna karşın İlhan'ın dünden sonra bugün de antrenmana çıkmadığını gördük. Almanya'ya gittiğini öğrendik. Bir futbolcunun izinsiz olarak kamptan ayrılmasının yaptırımı vardır. Ankara dışında bulunan başkanımız Cemal Aydın ile birlikte toplanacak icra kurulumuz gerekeni yapacaktır" diye konuştu. 
     
     ELVİR BALİÇ, ANKARAGÜCÜ İLE FLÖRTTE 

     Teknik direktör Susiç, Elvir Baliç'in Ankaragücü'nde forma giymesinin kendisini sevindireceğini söyledi. 
     Baliç'in futbol kariyerinin bittiğini, ancak sürekli olarak antrenman yaptığını ifade eden Susiç, kendisinin Ankaragücü'ne faydalı olacağına inandığını kaydetti. 
     Baliç ile görüştüğünü de belirten Boşnak hoca, kararı kulüp başkanı Cemal Aydın ile Baliç'in vereceğini de sözlerine ekledi. 
     
     TARSUS İDMANYURDU MAÇI HAZIRLIKLARI 

     Sarı-lacivertli futbolcular çarşamba günü Tarsus İdmanyurdu ile yapacakları Türkiye Kupası maçının hazırlıklarını sürdürdü. 
     Cemal Aydın Spor Kompleksi'nde yapılan antrenmana izin almadan kampı terk eden ve Almanya'ya giden İlhan Mansız dışında tüm futbolcular katıldı. 
     Karla kaplı zemindeki idmanda futbolcular çift kale maç yaptı. Susiç antrenman öncesi yaptığı açıklamada, Tarsus İdmanyurdu'nun da kupa hedefi olduğunu belirterek, karşılaşmanın zor geçeceğini söyledi. 
     Ankaragücü'nün de grupta ilk ikiye girerek bir üst tura çıkmak istediğini ifade eden tecrübeli hoca, ''Amacımızın gerçekleşebilmesi için Tarsus İdmanyurdu'nu muhakkak yenmemiz lazım'' diye konuştu. 
     
</TEXT>
</DOC>
