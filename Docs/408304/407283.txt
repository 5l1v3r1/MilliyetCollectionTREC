<DOC>
<DOCNO> 407283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun25.html </URL>
<DATE> 2005/12/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye'deki seks kölelerini kahraman müşterileri kurtarıyor 
</HEADLINE>
<TEXT>

     LONDRA ANKA 

Türk polisinin insan kaçakçılığı kurbanı kadınları bulmakta "etkileyici bir başarı" gösterdiği belirtilirken genelev müşterilerinin "şövalye" gibi davranarak "seks köleleri"nin kurtarılmasına katkıda bulunduğu bildirildi. The Independent gazetesi, "beklenmeyen kahramanlar" dediği Türk genelev müşterilerinin ihbarda bulunarak zorla çalıştırılan kadınların kurtarılmasına katkıda bulunduğunu yazdı. 
     İngiliz The Independent gazetesi, Türkiye’de genelevlerde zorla çalıştırılan "seks köleleri"nin kurtarılmasına ilişkin çabaları değerlendirirken genelev müşterilerinin "şövalye" gibi davranarak zorla çalıştırılan kadınlar konusunda ihbarda bulunduğuna dikkat çekti. Gazete şunları yazdı 
     "İnsan haklarına gösterdiği dikkat veya kadınlara sempati ile muamele etmekle pek ünlü olmayan ülkenin güvenlik güçleri, insan kaçakçılığı kurbanı olan kadınları bulmakta ve genelevlerinden kurtarmak konusunda etkileyici başarılar gösteriyor." 
     
     100 KADIN KURTARILDI 

     Son altı ayda başta Ukrayna, Moldova, Romanya ve Rusya olmak üzere, çeşitli ülkelerden 100 kadının kurtarıldığını ve Türk polisinin 10 kadar kaçakçılık şebekesini dağıttığını belirten gazete, bu başarının arkasında iki faktörün bulunduğunu kaydetti. 
     
     TÜRK MÜŞTERİLERİ FARKI ANLIYOR 

     Gazete, bu iki faktörü, seks kölesi kadınların başvurmaları için geçen Mayıs ayında BM Uluslararası Göç Örgütü İMO tarafından tesis edilen "yardım hattı" ve bir "şövalye" gibi davranan genelev müşterilerinin tutumu olarak sıraladı. Gazete şunları yazdı 
     "İkinci ve daha az beklenen faktör, genelevlerin Türk müşterileri. Yardım telefonu kurulmasından bu yana alınan ihbarlardan yüzde 74’ü, erkeklerden geldi. Yani, profesyonel bir genelev kadını ile bu iş zorla yaptırılan bir kişi arasındaki farkı anlamayı öğrenmiş olan müşteriler." 
     
     İMO "ÇOK SAŞIRDIK" 

     İMO Türkiye Temsilcisi Marielle Lindstrom da, "Çok şaşırdım. Böyle bir şey Avrupa’nın başka bir yerinde görmedik. Türk erkeklerinin kadınlar konusunda modası geçmiş görüşleri var. Hayat kadınlarını kullanmaktan çekinmez ancak kadınların bunu gönüllü yapmalarını ister. Eğer kadın isteyerek yapmazsa gururları incitilir" değerlendirmesini yaptı. 
     The Independent, "kırmızı telefon" uygulamasını anlatırken sınır kapılarında polisin "risk" ülkelerden gelen kadınların pasaportlarının içine bir broşür koyduğunu, Türk televizyon kanallarında da Rusça ilanlar yayınlandığını belirtti. 
     
</TEXT>
</DOC>
