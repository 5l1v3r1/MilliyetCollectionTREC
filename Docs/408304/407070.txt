<DOC>
<DOCNO> 407070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo24.html </URL>
<DATE> 2005/12/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mehmet Yozgatlı Türkiye'de futbolcular kendilerini geliştirmiyorlar... 
</HEADLINE>
<TEXT>

     Fenerbahçe'nin tecrübeli futbolcusu Mehmet Yozgatlı, Türkiye'de futbolcuların kendilerini yeterince geliştirmediklerini ve futbolda yeterince söz sahibi olmadıklarını belirterek, ''Biz futbolcular kendimizi geliştirirsek, Türkiye'de futbol gerek kulüpler, gerekse milli takım bazında daha iyi yönlere gider'' dedi. 
     Mehmet Yozgatlı, Fenerbahçe Kulübü'nün resmi internet sitesine yaptığı açıklamada, Türk futbolunu Avrupa futbolu ile karşılaştırarak, değerlendirmelerde bulundu. 
     Türkiye'de son dönemlerde futbol ile ilgili bir çok konunun tartışıldığını vurgulayan Yozgatlı, şunları kaydetti 
     ''Burada konuşması gereken en önemli insanlar yani bu işe emek veren ve futbol sektörünün bel kemiğini oluşturan futbolcular neredeyse hiç konuşmuyor. Dünyadaki ve Avrupa'daki futbolcular tartışıp, konuşabiliyor. Türk futbolcusu bu anlamda fazla söz hakkı sahibi olamıyor. Aslında bunun temel nedeni Türk futbolcusunun kendini geliştirmesindeki eksiklerdir. Biz kendimizi geliştirir ve bunun örneklerini ortaya koyarsak Türkiye'deki futbol gerek kulüpler, gerekse milli takım anlamında daha iyi yönlere gider. Ancak bizler futbolcu olarak gelişen dünya düzenine ayak uydurmadığımız için bugün bizden fazla medya ve yorumcular konuşuyor.'' 
     
     ''AVRUPA'DA FUTBOL ÇOK FARKLI'' 
     Avrupa'da futbolcuların kampa girmek gibi bir durumlarının olmadığın belirten tecrübeli futbolcu, ''Futbolcular tıpkı taraftarlar gibi maç zamanı stada kendi arabaları ile geliyorlar, maçlarını oynuyorlar ve evlerine geri gidiyorlar. Ama Türkiye'de durum böyle değil. Çünkü siz normal bir insan gibi dışarıya çıktığınızda ve sonrasında evinize geldiğinizde ya da hiçbir yere çıkmayıp evinizde oturduğunuzda bile bir sürü asılsız haber çıkıyor. Futbolcu kötü bir maç geçirse hemen gece hayatına çok düşkünlüğü yazılıyor. Bu da Türkiye'de teknik direktörlerin oyuncuları kampa almasına neden oluyor. Teknik direktörümüz Christoph Daum, Avrupa futbolunu yakından tanıyor ve takımımızın gelişim kriterlerini buna göre belirliyor. Ama o bile Türkiye'deki bu anlaşılmaz durum nedeniyle bizleri kamp sistemine sokmak durumunda kalıyor'' diye konuştu. 
     Mehmet Yozgatlı sözlerini şöyle sürdürdü 
     ''Türkiye'de iyi ve kaliteli futbol görmek istiyorsak hepimiz elimizi taşın altına sokacağız, her şeyden önce doğruyu ve iyiyi araştırması gereken medyamız da bize bu konuda yardım etmeli. Bizler de futbolcu olarak Türkiye'nin hangi kulübünde oynarsak oynayalım, hatta amatör ya da profesyonel olmak da fark etmez kendimizi geliştireceğiz. Futbolcu olarak kendimizi geliştirdiğimiz zaman Türkiye'deki futbolcuların kaliteleri Avrupa'nın çok çok üzerine de çıkacaktır. Bunun için gelişimimize çok önem vermeliyiz. Eğer bizler futbolcu olarak beklentilerimizi yüksek tutarsak Türk futbolunu ve Türk futbol sistemini üst düzeye taşıyabiliriz.'' 
     
</TEXT>
</DOC>
