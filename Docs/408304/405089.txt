<DOC>
<DOCNO> 405089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo15.html </URL>
<DATE> 2005/12/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Adem Dursun İçim kan ağlıyor... 
</HEADLINE>
<TEXT>

     Trabzonspor maçında kendi kalesine gol atan ve karşılaşma sonrası da tribünlerle atışan Adem Dursun'un hayatı karardı. 
     Taraftarlarla bir sorunu olmadığını vurgulayan Adem, "Üzüntüden kendimi kaybettim, kulübede sinirimden ağladım. Ben böyleyken, tam arkadan bir iki kişi çok ağır küfürler etti. Tepkiler haklı, ama bu kadarını kimse kaldıramaz. İçim kan ağlıyor" ifadelerini kullandı. 
     
     Sadece Tayfun dönüyor 
     Rıza Çalımbay'ın sezon başında 'sistemime uymuyorlar' diyerek kadro dışı bıraktığı futbolcuların kaderi belli olmaya başladı. Jean Tigana'nın ısrarla 'görmek istiyorum' dediği üç oyuncudan Emre Aşık ile Okan Koç'un yönetim tarafından affedilmeyecekleri iddia edildi. Siyah-Beyazlı idarecilerin, Tayfun Korkut'un ise takıma dönmesine sıcak baktığı ileri sürüldü. Bu konu, 28 Ocak'ta netleşecek. 
     
</TEXT>
</DOC>
