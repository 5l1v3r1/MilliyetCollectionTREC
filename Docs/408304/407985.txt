<DOC>
<DOCNO> 407985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy06.html </URL>
<DATE> 2005/12/30/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
AKP'li Kuzu Çok kredi kartı kullanmak sorumsuzluktur 
</HEADLINE>
<TEXT>

     TBMM Anayasa Komisyonu Başkanı Burhan Kuzu, kredi kartı kullanımına sınırlama getirilmesi zorunluluğuna dikkat çekerken ancak af konusunun özel hukuk ilişkisi içine girdiğini ve bunu bir kez daha düşünmek gerektiğini söyledi. 
     Kredi kartlarında her iki tarafın da "özel hukuk kişisi" olduğunu ve burada devletin taraf olmadığını ifade eden Kuzu, çok sayıda kredi kartı kullanılmasını "sorumsuzluk" olarak niteledi. 
     Anayasa Komisyonu Başkanı Burhan Kuzu, ANKA’ya kredi kartlarıyla ilgili affın Anayasa’ya aykırı olduğu iddialarını değerlendirirken, kredi kartları ile ilgili düzenlemelerin özel hukuk, ticari hukuk içine girdiğini ve özel hukuk kapsamında olduğunu ifade etti. Kuzu, bu nedenle kredi kartlarına af gibi konuların yeniden düşünülmesi gerektiği görüşünü savundu. 
     
     "KREDİ KARTI KARANLIKTA YÜRÜMEK GİBİ" 
     Bankaların kendisine de çok sayıda kredi kartı gönderdiğini ancak kendisinin bugüne kadar hiç kredi kartı kullanmadığını anlatan Kuzu, "Cebimde para olursa harcarım, olmazsa harcamam. Kredi kartı yerine bir arkadaştan borç almayı tercih ederim. Sanal ortamda alışveriş, karanlıkta yürümek gibi, nereye basacağın belli olmaz" dedi. 
     Kuzu, kredi kartını 50 yaşın üzerindeki kişilerin kullanmadığını, genellikle gençlerin kullandığını da belirterek, "Biz çok fakir yetiştik. Cebimizde harçlığımız oldu, olmadı. İçimizi çektik ancak istediğimizi paramız olmadığı zaman alamadık. Şimdi görüyorum bir genç yanında nişanlısı, makineden para çekiyor. Bir daha çekiyor. Onu izlerken benim içim gidiyor. Herkesin 4-5 kredi kartı var. 
     Bu sorumsuzluk" şeklinde konuştu. 
     
</TEXT>
</DOC>
