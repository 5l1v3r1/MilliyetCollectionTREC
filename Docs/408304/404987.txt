<DOC>
<DOCNO> 404987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun32.html </URL>
<DATE> 2005/12/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Romanya, asker yerine teknisyen göndermek istiyor 
</HEADLINE>
<TEXT>

     Romanya Cumhurbaşkanı Traian Basescu, Irak'ta görev yapan 860 askerini çekip, yerine teknisyen göndermek istediklerini açıkladı. 
     Ürdün'ün resmi ajansı Petra'daki habere göre, başkent Amman'da temaslarda bulunan ve ziyareti çerçevesinde Ürdünlü işadamlarına konuşma yapan Basescu, askerlerin çekileceğini ve Irak'ın yeniden yapılandırılmasına katılmak üzere teknisyen, mühendis ve uzman gönderileceğini söyledi. 
     Haberde, Basescu'nun ne zaman bu planı uygulayacağına dair bir bilgi vermediği de belirtildi. 
     Basescu, Temmuz'daki bir konuşmasında, ''Irak hükümeti bizden gitmemizi isteyene kadar birliklerimiz bu ülkede kalacak ve çekilme koalisyonun diğer üyeleriyle anlaşılarak yapılacak'' demişti. 
     Ürdün'de dünden bu yana temaslarda bulunan Basescu, iki ülkenin kültürel ve turistik bağlarını güçlendirmek için anlaşmalar imzaladı. Kral Abdullah ile de bir araya gelen Basescu'nun, İsrail ile Filistin arasındaki barış süreci ve Irak'taki son durumu da değerlendirdiği belirtiliyor. 
     
</TEXT>
</DOC>
