<DOC>
<DOCNO> 406853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/guncel/gun08.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Puccini'den aşkın ve tükenişin öyküsü 
</HEADLINE>
<TEXT>


Giacomo Puccini'nin, 37 yıl önce Şehir Operası'nda sahnelenen ünlü operası "Manon Lescaut", Önder Gökseven rejisiyle İstanbul Devlet Opera ve Balesi sahnesinde... 

Yasemin Bay 

Ünlü besteci Giacomo Puccini'nin, "Manon Lescaut" operası, İstanbul Devlet Opera ve Balesi'nde, Önder Gökseven rejisiyle sahnelenmeye başladı. Puccini'nin, Abbe Prevost'un romanından esinlenerek yazdığı "Manon Lescaut", bir aşk ve tükeniş öyküsü. Des Grieux, kendisini sürekli aldatmasına karşın sıradışı güzelliğe sahip Manon'dan asla vazgeçemez, Paris'ten New Orleans'a uzanan fırtınalı bir ilişki yaşarlar. Eserde Manon'u Burçin Çilingir, Payam Koryak, Efsun Öztoprak, Sema Tüzün Des Grieux'yu ise Bülent Külekçi ve Hüseyin Likos dönüşümlü olarak canlandırıyor. 
Bu akşam, Atatürk Kültür Merkezi'nde galası gerçekleştirilecek eserle ilgili olarak Gökseven'le konuştuk... 

Çok güçlü ses gerekli 
"Manon Lescaut"nun sahnelenmesi niçin bu kadar zaman aldı 
32 yıldır Devlet Opera'sındayım ve hep sahnelenmek istendi bu eser. Ama ne zaman sahnelenmek istense idari değişim oluyordu. Bir de eserin müzikal yapısı çok zor, Des Grieux ve Manon, çok güçlü sesler istiyorlar. Hadi hemen bir "Manon Lescaut" yapalım diyemezsiniz. 

Eseri nasıl değerlendiriyorsunuz 
"Manon Lescaut" benim için bir karakter çalışması. Bana göre aşk hikayesinin çok ötesinde bir içeriği var. Manon, bitmek tükenmek bilmeyen bir hırsa sahip. Des Grieux ise, körü körüne bir aşka takılmış. Des Grieux üzerine biraz daha eğilmek istedim. 
Sonsuzluk, bitmeyen bir hırs ve kin var eserde. Ama bunun yanı sıra aşk da var, birleşememek de. Hem katı opera izleyicilerinin hem de moderni sevenlerin beğeneceği bir tarzda sahnelemeyi amaçladık. 

"Manon Lescaut"yu Puccini'nin diğer eserleri arasında nasıl bir yere koyuyorsunuz 
Bence Puccini'yi, Puccini yapan eser. "Manon Lescaut"dan önceki iki eseri hüsranla sonuçlanmış. Puccini bir yıl kadar libretto aramış, öyle bir eser yapayım ki bunu herkes beğensin diye... 
"Manon Lescaut"yu bulduktan sonra büyük bir hırsla çalışmaya başlamış. Ve başaramazsam besteciliği bırakacağım, demiş. 

Sizin için Puccini nasıl bir besteci 
Hayranıyımdır. Armonileri, konusu çok sıcak, çok duygusal. Zaten Puccini'yi sevmeyen biri yoktur herhalde. Puccini halkın ve sanatçıların keyifle izlediği, insanların gerçek duygusuna hitap eden bir besteci. 

El altından satılan roman 

Gerçek adı Antonie - Françoise Prevost olan Abbe Prevost, aslında bir rahip. Yazar, "Manon Lescaut"yu yayımladığında büyük tepkilerle karşılaştı. Kitap ilk çıktığında başarı sağlayamadı, eleştirmenlerce beğenilmedi ve toplatıldı. Bu olaylar okuyucunun merakını kamçıladı ve roman el altından satılmaya, ilgi toplamaya başladı. Yazarın gerçek hayatından izler de taşıyan roman, Engin Yayınevi tarafından 2003'te Türkçe yayımlandı. 



</TEXT>
</DOC>
