<DOC>
<DOCNO> 401404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy15.html </URL>
<DATE> 2005/12/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
DYP'den AKP'li Çömez'e destek 
</HEADLINE>
<TEXT>

     DYP Genel Başkan Yardımcısı Saffet Arıkan Bedük, AK Parti Balıkesir Milletvekili Turhan Çömez’e atfen basında yer alan iddiaların "hükümeti ve AKP’yi ihbar" niteliğinde olduğunu öne sürdü. 
     Bedük, yaptığı yazılı açıklamada, Çömez’in değerlendirmelerinin, "AKP’nin Türkiye’yi hangi zihniyetle yönettiğini göstermesi bakımından manidar" olduğunu ifade etti. 
     Çömez’in, sorumlu bir milletvekili mantığıyla hareket ettiğini ve vicdanının sesine kulak verdiğini kaydeden Bedük, "Sayın Çömez’in de şikayetçi olduğu ’parti içi demokrasiyi’ kendi milletvekilinden dahi esirgeyen bir anlayışın, ülkeye nasıl demokrasi getireceğini merak ediyoruz" dedi. 
     Bedük, Çömez’in somut olarak koyduğu tespitleri, iddiaları ve eleştirileri görmezden gelmenin ve sadece "parti içi problem" şeklinde algılayıp yorumlamanın mümkün olmadığını ifade ederek, şu görüşleri dile getirdi 
     "Ortada çok ciddi iddialar vardır. İddia sahibinin iktidara mensup bir milletvekili olması, konunun önemini daha da arttırmaktadır. Bu iddiaların Başbakan ve ilgili bakanlar tarafından bir an evvel cevaplanması ve milletin vicdanının rahatlatılması zaruridir. 
     Türkiye, hiç kimsenin ’canının istediği gibi’ yöneteceği ve kaynaklarını hesapsızca dağıtıp heba edeceği bir ülke değildir. Hiçbir iktidar ’ben yaptım oldu’ mantığıyla ülkeyi yönetmeye cüret edemez. 
     Bunların hesabı bir gün mutlaka sorulacaktır. 
     Sayın Çömez’in iddiaları hükümeti ve AKP’yi ihbar niteliğindedir. 
     Tüm bunları aylardır milletimizin önünde ve meydanlarda haykırdık. 
     Hükümetin ve AKP’nin ’elindeki bütün yetkileri ve imkanları kendi yandaşları için seferber ettiğini’ bıkıp usanmadan söyledik." "AKP hükümetinin milletten koptuğunu ve milletin imkanlarını kendi yandaşlarına dağıtan bir mekanizmaya dönüştüğünü" öne süren Bedük, "Bu zihniyetten Türkiye bir an evvel kurtulmalıdır" dedi. 
     
</TEXT>
</DOC>
