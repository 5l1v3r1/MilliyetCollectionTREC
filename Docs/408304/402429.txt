<DOC>
<DOCNO> 402429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/siyaset/axsiy02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay ölçüsüz 
</HEADLINE>
<TEXT>


Arınç, AKP Milletvekili Tosun'un TBMM'deki taburla ilgili sözleri üzerine Genelkurmay Başkanlığı'nın yaptığı açıklamayı çok ağır bulduğunu belirtti, 'Ölçüsüz ve orantısız' dedi 

ANKARA Milliyet 


TBMM Başkanı Bülent Arınç, AKP Tokat Milletvekili Resul Tosun'un TBMM'deki askeri taburun taşınmasına ilişkin açıklamasına Genelkurmay Başkanlığı'nın verdiği "münferit hezeyan" yanıtını "ölçüsüz" olarak değerlendirdi. 
İKÖ Zirvesi dönüşü açıklama yapan Arınç, tabur tartışmasına ilişkin bir soru üzerine "Muhafız Taburu'nun TBMM'de bulunması bize onur vermektedir. Çünkü silahlı kuvvetlerimiz, ordumuz, Büyük Atatürk'ün bizzat kullandığı ifadesiyle TBMM'nin ordusudur. Bizim bundan bir kuşku duymamız, sıkıntı duymamız hiçbir zaman söz konusu olmamıştır" ifadesini kullandı. 
TBMM İçtüzüğü'ne göre, Muhafız Taburu'nun sadece başkanın emri altında olduğunu dile getiren Arınç, taburla ilgili bir şeyi ancak kendisinin söyleyebileceğini vurguladı. 
AKP ve diğer siyasi partilerden bazı milletvekillerinin muhafız taburuna ilişkin düşüncelerini kendisine aktardığını kaydeden Arınç, "Ben bu düşüncelere karşı Muhafız Taburu'nun bugün Meclis'in içindeki konumunu değiştirecek hiçbir gerekçeyi doğru bulmadığımı söyledim" dedi. 

Bröve tepkisiyle kıyasladı 
"Şimdi böyle bir düşünce açıklandığında bunun gerçekleşme ihtimali de sadece bana ait bir yetkiyken, bunun olmayacağını bilen kişilerin ölçüsüz ve orantısız tepki vermelerini çok yadırgadığımı ifade ediyorum" diyen Arınç, sözlerini şöyle sürdürdü 
"Türk milleti askerini, ordusunu sever. Milletvekillerinden hiçbirinin de bu sevginin dışında olduğuna inanmıyorum. O arkadaşımın yazdığı yazıdaki taburla ilgili hususların bir cümlesine bile katılmıyorum. 
Geçtiğimiz haftalarda, aylarda daha üzücü olaylar yaşanmıştır. Bazı medya organları, silahlı kuvvetlerimizin en üst düzeyinde sanki bir çekişme varmış gibi, isimler de zikretmek suretiyle böyle bir fitne ve fesadı kaynatmaya çalışırken, bunu yazanlara karşı söylenmeyen bu 'hezeyan' sözcüğünün, köşesinde düşüncesini ifade eden bir kişiye karşı sarf edilmiş olmasını yadırgıyorum. 
Kara Kuvvetleri Komutanlığı'nın kendi brövesini rahatlıkla değiştirebileceği söz konusuyken 'neden bu bröve değişti', 'neden içindeki Atatürk silueti kayboldu' diyenlere karşı daha merhametli ve şefkatli davrananların, bunu 'hezeyan' olarak nitelendirmelerini doğru bulmuyorum." 


</TEXT>
</DOC>
