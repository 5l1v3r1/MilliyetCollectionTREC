<DOC>
<DOCNO> 406415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yazar/guclu.html </URL>
<DATE> 2005/12/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteye hazırlıkta Milliyet farkı 
</HEADLINE>
<TEXT>


Üniversiteye giriş, 2006'da, önceki yıllardan çok daha farklı ve bir o kadar da zor olacak. Çünkü pek çok değişikliği, beraberinde getiriyor. 
ÖSS, her ne kadar, eskiden olduğu gibi, iki basamaklı hale gelmediyse de, iki aşamalı oldu. Genel yeteneğe, okuduğunu anlama ve yorumlama gücünü ölçmeye yönelik Test 1 ile direkt bilgiye yönelik Test 2, adayların kafasını biraz karıştıracak. Lise son sınıftan ilk kez soru soruluyor olması ise, eski mezunları çok zor durumda bırakacak. Çünkü, soru sorulmadığı için yıllardır, son sınıfta, ciddi anlamda ders yapılmıyordu. 
Öğretmen liselerinin puan avantajlarına son verilmesi, yabancı dil sınavına girecek olanlara matematik ve fenden de soru sorulacak olması, ortaöğretim başarı puanı hesaplanırken şişirilmiş notlara karşı yeni önlemlerin alınması, 2006 ÖSS'yi farklı kılan diğer gelişmeler... 
ÖSS'ye, daha 6 aya yakın bir süre varken, bütün bunları niye hatırlatma gereği duydum Anımsattım, çünkü, birkaç ay sonra yapacağımız hatırlatmaların da, sizlere yönelik yapacağımız yayın desteğinin de hiçbir anlamı kalmazdı. Daha önümüzde uzunca bir süre var. Bugüne kadar hazırlık sürecini hiçbir şekilde başlatmayanlar için bir son dakika fırsatı doğabilir. Eğer sıkı bir şekilde asılırlarsa, hiç ummadıkları noktalara gelebilirler ve umutlarını yitirdikleri, trenin kaçtığını düşündükleri bir anda, çok önemli avantajlar elde edebilirler. 
Hazırlıklarını yoğun bir şekilde sürdürenler için de yeni bir takviye yapmanın tam zamanı. Farklı testler, farklı deneme sınavları ve farklı bir bakış açısı, puanlarına, puan katacaktır. Bir puanda ortalama on bin kişinin yer değiştirdiği bir sınavda, fazladan alınacak her puan, bir üst tercihin yolunu açacaktır. 
Bu karmaşık sınav sisteminde, unutulmaması gereken bir başka gerçek de, adaylardan sadece yüzde 3'ünün, en çok istediği 5 tercihten birine girebildiğidir. Yani anlayacağınız, uzunca bir maratonun bu son yüz metrelerinde, atılacak her depar, sizi finiş ipini en erken göğüsleyecekler arasına sokacaktır. 

ÖSS Bilgi Bankası 
İşte bu aşamada Milliyet'ten size çok önemli bir destek daha geliyor. Her hafta sizlere ücretsiz olarak sunduğumuz ÖSS Pozitif dergisinin yanı sıra önümüzdeki hafta 9 kupona olağanüstü bir kaynak sunuyoruz. 
ÖSS Pozitif Bilgi Bankası'nda yok yok. Kaçıranlar için deneme sınavları ve ayrıntılı çözümleri, yeni sınav sistemiyle ilgili tüm ayrıntılar, 2005 ÖSS taban puanları, yeni sisteme göre puan hesaplama yöntemi ve çok önemli tüyolar, hepsi bir arada ve 9 kupona, gerçekten büyük hizmet. 
MEF eğitim kurumlarının deneyimli kadrosu, dershanecilikte ve yayıncılıkta çok başarılı bir performansa sahip olmalarına rağmen mütevazılıklarını hiç elden bırakmadılar. Onlar için binlerce öğrenci arasında bireysel birkaç başarıdan çok, kitlesel başarı hep ön planda oldu. Bizim yıllardır MEF ile işbirliği içerisinde olmamızın en önemli nedeni de bu. 
Bizim için her aday önemli. Ama kazanma azminde olup, bu konuda kendisini geliştirmek isteyenler, çok daha önemli. Rakipleri, gününü gün edip gezip tozarken, gecesini gündüzüne katıp, ders çalışanlar, mutlaka hak ettikleri sonuca ulaşmalılar. 
İşte bu noktada Milliyet, hep onların yanında olacak. Tıpkı geçen yıllarda üniversiteli olma sevincini yaşayan diğer adayların yanında olduğu gibi. 
Özetin özeti Milliyet'ten, ÖSS'ye hazırlananlara, önümüzdeki hafta, müthiş bir yeni yıl armağanı var. Üniversiteyi kazanmayı aklına koyanlara önemle duyurulur .. 



</TEXT>
</DOC>
