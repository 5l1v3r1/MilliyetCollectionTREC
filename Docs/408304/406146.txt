<DOC>
<DOCNO> 406146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko02.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
T. Telekom satışına Anayasa vizesi 
</HEADLINE>
<TEXT>


ANKARA Milliyet 

Anayasa Mahkemesi, Türk Telekom'un özelleştirilmesine olanak tanıyan 5189 sayılı yasanın bazı hükümlerinin iptali ve yürürlüğünün durdurulması istemini reddetti. 
Anayasa Mahkemesi Başkanvekili Haşim Kılıç, "Böylece Telekom'un özelleştirilmesine vize verilmiş oldu" dedi. 
Anaya Mahkemesi, dünkü oturumunda CHP'nin 5189 sayılı yasanın bazı maddelerinin iptali ve yürürlüğünün durdurulması istemiyle açtığı davayı karara bağladı. Anayasa Mahkemesi Başkanvekili Kılıç, yasanın 2. maddesindeki 'Devamı süresinde tekel mahiyetinin yaratabileceği sakıncalar da dahil' ve 'Aynı maddenin 3. fıkrası' ifadelerinin iptali ve yürürlüklerinin durdurulması isteminin dokuza karşı iki oyla reddedildiğini söyledi. 

Sınırlama kalktı 
Söz konusu ifadeler, yabancı, gerçek ve tüzel kişilerin Telekom hisselerinden yüzde 45'in üzerinde alım yapamayacağını, şirketin çoğunluk hisselerine sahip olamayacaklarını düzenliyordu. Yasanın iptal istemi reddedilen 2. maddesi ise bu sınırlamayı kaldırıyordu. 
Kılıç, Telekom'daki kamu payının yüzde 50'nin altına düşmesi halinde personelinin Devlet Personel Başkanlığı'nca başka kurumlara nakledileceğini öngören düzenlemenin iptali istemi konusunda da karar verilmesine yer olmadığı görüşüne vardıklarını açıkladı. 
Kararın ardından gözler, Telekom'un yüzde 55'lik hissesinin Oger Telecom'a 6 milyon 550 milyon dolara satılması işleminin iptali istemiyle açılan davayı karara bağlayacak olan Danıştay İdari Dava Daireleri Genel Kurulu'na çevrildi. Genel Kurul, davayı sonuçlandırmak için Anayasa Mahkemesi'nden çıkacak kararı bekliyordu. 





</TEXT>
</DOC>
