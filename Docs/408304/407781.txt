<DOC>
<DOCNO> 407781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas23.html </URL>
<DATE> 2005/12/29/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Erkekler ve kadınlar internette ne arar İşte çarpıcı sonuç... 
</HEADLINE>
<TEXT>

     ABD'de yapılan bir araştırma erkeklerin internette daha çok haber, borsa, spor ve pornografiye dair aramalar yaptığını, kadınların ise sağlık ve dini konularda arama yaptıklarını gösterdi. 
     Pew Internet ve Amerikan Yaşam Projesi araştırmasının sonuçlarına göre, erkekler kadınlara göre daha sık internete giriyor ve internette daha fazla vakit harcıyor. 
     Araştırmaya göre, erkeklerin yüzde 70'i internete zevk ve zaman geçirmek için girerken bu oran kadınlarda yüzde 63'te kalıyor. Erkekler kadınlara göre daha fazla müzik dinliyor, webkameraları izliyor ve dijital içerikler için ödeme yapıyor. 
     Öte yandan, genç kadınların interneti yoğun şekilde kullandığını gösteren araştırma bu konuda kadın-erkek uçurumunun gelecekte kapanacağının sinyallerini verirken, kadınların e-posta kullanımında erkeklerden daha önde olduğunu da ortaya koyuyor. 
     Araştırma ABD'de internet kullanan erkeklerin oranının kabaca yüzde 68, kadınların ise yüzde 66 olduğunu gösterirken, bu oranların 1995 yılında yüzde 58'e yüzde 20 olduğu hatırlatılıyor. 
     Erkeklerin yüde 30'unun internette yapılan açık artırmalara katılmasına karşılık, bu oran kadınlarda yüzde 18'de kalıyor, erkeklerin yüzde 21'i porno sitelere girdiğini itiraf ederken, bu oran kadınlarda yüzde 5'i buluyor. 
     Kadınların yüzde 74'ü sağlık ve tıbbi bilgiler ararken, bu oran erkeklerde yüzde 58'de bulunuyor. Kadınların yüzde 34'ü, erkeklerin ise yüzde 25'i internetten dini bilgiler arıyor. Erkeklerin yüzde 44'ü günde bir kaç kez internete girerken, bu oran kadınlarda ise yüzde 39 olarak saptandı. 
     
</TEXT>
</DOC>
