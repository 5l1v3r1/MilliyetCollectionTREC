<DOC>
<DOCNO> 405726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy16.html </URL>
<DATE> 2005/12/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Günay'ın CHP'den ihraç kararına açtığı iptal davası reddedildi 
</HEADLINE>
<TEXT>

     Eski CHP Genel sekreterlerinden Ertuğrul Günay’ın, partiden ihracının iptali istemiyle açtığı dava reddedildi. 
     Ankara 2. Asliye Hukuk Mahkemesi’nde görülen davanın bugünkü duruşmasına, Günay’ın ve CHP’nin avukatları katıldı. 
     Günay’ın avukatı, mahkemeye, Şişli Belediye Başkanı Mustafa Sarıgül’ün partiden ihracının kaldırılmasına ilişkin başka bir mahkeme tarafından verilen kararı sundu ve davanın kabulünü istedi. 
     CHP’nin avukatı ise mahkemenin, Siyasi Partiler Kanunu’na göre davanın esasına giremeyeceğini savunarak, ret kararı verilmesini talep etti. 
     Mahkeme, Günay’ın açtığı davanın reddine karar verdi. 
     Mahkemenin kararı "kesin karar" niteliği taşıdığından, Günay’ın CHP üyeliği de sona ermiş oldu. 
     
</TEXT>
</DOC>
