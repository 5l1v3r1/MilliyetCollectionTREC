<DOC>
<DOCNO> 406883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/axspo01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtarın beni ' 
</HEADLINE>
<TEXT>


Portekiz kulübü Benfica ile flört eden Ailton'un, "Yılda 2 milyon dolar alıyorum. Artık gözümde para yok. Bunun daha azına bile size gelebilirim. Yeter ki beni bu kulüpten kurtarın" dediği iddia edildi 

MEHMET ÇİFTÇİ 


Alman kulüplerinden FC Köln ile dirsek temasında olduğu belirtilen Ailton'un, Portekizliler'e kendisini almaları için adeta yalvardığı iddia edildi. Siyah-beyazlı kulüpten ayrılmak istediğini belirten Ailton Da Silva'nın, Portekiz'in Benfica kulübüne, "Beşiktaş'tan yılda 2 milyon dolar alıyorum. Artık gözümde para yok. Bunun daha azına bile size gelirim. Yeter ki beni bu kulüpten kurtarın" mesajı gönderdiği vurgulandı. 
Portekiz'in Correio da Manha gazetesi, Ailton'un, Benfica ile görüştüğünü, Brezilyalı futbolcunun Türkiye'deki yaşam koşulları nedeniyle Beşiktaş'tan ayrılmak istediğini ileri sürdü. Correio da Manha, tecrübeli oyuncunun siyah - beyazlı kulüpten 2 milyon dolar gibi iyi bir ücret aldığını, ancak Beşiktaş'tan "kurtulmak" için çok sevdiği paradan bile fedak rlık yapabileceğinin altını çizdi. 
Ailton'un artık Türkiye'ye dönmeyeceğini de iddia eden gazete, "Beşiktaş, bu futbolcudan kurtulmak için her yolu deniyor. Bunu fırsat bilen Benfica ise pusuya yatarak gelişmeleri çok yakından izlemeye başladı" ifadesini kullandı. 

'Borcu öderiz' 

Ali Tandoğan, kötü sonuçlardan dolayı taraftarlardan özür diledi, ikinci yarı için başarı sözü verdi 

ÖZEL RÖPORTAJ SAYCAN SAYIM 

Devre arası tatilini İzmir'de geçiren Ali Tandoğan, taraftardan özür diledi, ligin ikinci yarısında fırtına gibi eseceklerinin sözünü verdi. İlk devrede yaşanan başarısızlığı, uyum sorununa bağlayan siyah - beyazlı futbolcu, "Özellikle şampiyonluk yarışında havlu atınca lig bitse de gitsek havasına girdik. Tigana'nın gelişi ile takımda kıpırdanma oldu" diye konuştu. İşte Tandoğan'ın ağzından dökülenler 
İlk devre üç hoca ile çalışmak gerçekten zor oldu. Rıza Hoca ile bazı futbolcular ters düştü, zıtlaşmalar oldu. Tigana gibi büyük bir teknik adamın gelmesi olumlu hava yarattı. Çalımbay'a sonsuz teşekkür ederim. Onun hakkını asla ödeyemem. Sezonun ilk maçında gördüğüm kırmızı kart beni ve takımı zor durumda bıraktı. Rıza Hoca'nın verdiği şansı iyi kullanamayınca yılmadan çalıştım ve Mehmet Ekşi zamanında forma buldum. Tigana'nın gelişi ayrı etki yarattı. Verilen fırsatı iyi değerlendirdim. İkinci yarıda da formayı bırakma niyetinde değilim.İkinci devrede alacağımız başarılı sonuçlarla ligi ikinci veya üçüncü sırada bitirmek istiyoruz. Kupayı müzemize götürmek niyetindeyiz. Futbolcular olarak Beşiktaş'a borcumuzu ödeyeceğiz.Yabancılar konusunda benim bir açıklama yapmam doğru olmaz. Hepsinin kariyeri belli. Ama takıma biraz katkıları olsa daha üst sıralarda, hatta şampiyonluk potasında olabilirdik. Bu yılı yok sayıp, iskelet korunursa, yapılacak nokta transferler ile bu takım gelecek sezon banko şampiyon olur. Tabi takımdan ayrılmak isteyen arkadaşlarımız var. Onların kararını hocamız ve yönetim verecek. Taraftarlarımızdan özür diliyoruz. Bir futbolcu sahadan yuhalanıp ve küfürlü tezahüratla ayrılırsa benliği ve özgüvenini kaybeder. Zaman zaman İnönü Stadı'na zorlanarak çıktık. Taraftara söz veriyorum. İkinci yarı başka bir Beşiktaş izleyecekler. Yüzde 40 performansla oynadım. Çok çalışıp bunu ikiye katlamak istiyorum. Bu yüzden aralıksız çalışıyorum. Beşiktaş'ın başarılı olması için elimden geleni yapacağım. 

Ruslar geliyor 

Menajeri Becali kanalıyla Beşiktaş'tan ayrılmak istediğini yönetime bildiren Pancu için Ruslar'la masaya oturulacak. Sportif İşler Sorumlusu Erdil Arpacı, Rumen oyuncunun çeşitli talipleri bulunduğunu, ancak kulüp olarak başvuru almadıklarını vurgulayarak, ismi henüz netlik kazanmayan Rus ekibinin yarın ya da perşembe günü İstanbul'da olacağını açıkladı. Pancu'nun, Rusya Ligi'nde FK Moskova ile flört ettiği ifade edildi. 

Dört kıtaya dağıldılar 

İlk yarı bitimini ve Noel tatilini fırsat bilen Beşiktaşlı futbolcular, Avrupa, Asya, Afrika ve Amerika kıtalarında tatile çıktı. Cordoba Kolombiya'ya Kleberson ile Ailton Brezilya'ya, Pancu Romanya'ya, Ahmed Hassan Mısır'a, Ali Güneş Almanya'ya, Gökhan Zan Belçika'ya, Ahmet Dursun Uzakdoğu turuna, Mustafa Doğan ise Dubai'ye gitti. Tümer ise Milano tatilinin ardından Ankara'ya geçti. Çağdaş, İbrahim Akın ve Ali Tandoğan İzmir'de, İbrahim Üzülmez İzmit'te, İbrahim Toraman da Sivas'ta ailelerini ziyaret etmeyi tercih etti. 

'Sonu yok' 

Beşiktaş'ın son seçiminde başkan adayı olan, ancak kaybeden Erol Kaynar, Yıldırım Demirören başkanlığındaki yönetimi eleştirdi, "Gördüğüm en kötü yönetim" diyerek sorunların bir çığ gibi büyüdüğünü söyledi. Kaynar, "Başkasına suç atmak, suçu başkasında aramak kadar kötü bir şey olamaz. Özeleştiri yapmazsanız, suçu devamlı dışarı atarsanız. Bu yolun sonu yok" diye konuştu. 




</TEXT>
</DOC>
