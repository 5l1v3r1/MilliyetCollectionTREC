<DOC>
<DOCNO> 403245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/siyaset/siy02.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'ten Genelkurmay'a JİTEM var mı, yok mu 
</HEADLINE>
<TEXT>


TBMM İnsan Haklarını İnceleme Komisyonu, Genelkurmay'a çağrı yaptı Jandarma bünyesinde JİTEM gibi birimler olup olmadığı hakkında resmi açıklama yapılmalı 

BÜLENT SARIOĞLU Ankara 


TBMM İnsan Haklarını İnceleme Komisyonu, Şemdinli'de 9 Kasım'da meydana gelen bombalama olayıyla ilgili olarak bölgede yaptığı incelemenin ardından hazırladığı alt komisyon raporunda, Genelkurmay Başkanlığı'na "Jandarma Genel Komutanlığı bünyesinde JİTEM, JİT gibi birimler mevcut mu " sorusunu yönelterek, resmi açıklama yapılmasını istedi. 
Kara Kuvvetleri Komutanı Orgeneral Yaşar Büyükanıt'ı, olayların ardından yaptığı açıklamalar nedeniyle "yargıyı etkilemekle" eleştirmiş olan komisyonun hazırladığı raporun öneriler bölümünde, "ilgili kurum" ifadesiyle Genelkurmay Başkanlığı'na, şu çağrı yapıldı 

'Cezai takibat yapılmalı' 
"Jandarma Genel Komutanlığı bünyesinde JİTEM, JİT gibi birimlerin mevcut olup olmadığı hakkında ilgili kurumlar gerekli açıklamayı yapmalıdır. Kanun dışı örgütlenmeler ortadan kaldırılmalı ve bu tür örgütlenmelerde kastı veya ihmali bulunanlar hakkında gerekli cezai takibat yapılmalıdır." 

'Dış istihbarat işi' 

Şemdinli'deki yetkililerin ifadeleri de raporda yer aldı. Başsavcı Harun Ayık, şunları söyledi "Olay dış istihbarat birimlerince planlanmış olabilir. Amaç halkı kışkırtmak olabilir. Burada Emniyet de disiplinli çalışmıyor. Devletin tüm kurumları olayı araştırmalı." Emniyet Müdürü Tacettin Aslan'ın anlattıkları da şöyle "9 Kasım'daki olaylarda Tarım Müdürlüğü'nün bayrağı alındı, Atatürk büstü tahrip edildi ve uzman çavuşun evine girilerek zarar verildi. Vali Bey gelirken ateş açıldı, ancak isabet yok." 

Vekiller tartıştı 

Hakk ri, Şemdinli ve Yüksekova'daki olayları araştırmak üzere kurulan Araştırma Komisyonu'nun dünkü toplantısı olaylı geçti. AKP'li Fehmi Öztunç, CHP'li Cevdet Selvi, AKP'li Hüseyin Tanrıverdi ile ANAP'lı Süleyman Sarıbaş dinlendi. "Başbakan, 'Kürt sorunu' ifadesiyle parola verdi. 40 bin kişinin PKK bayraklarıyla ayaklanmasının müsebbibi Başbakan'dır" diyen Sarıbaş, AKP'lilerin tepkisi üzerine komisyonu terk etti. Tanrıverdi ile Selvi de, "Bu olayda devlet görevlileri suçüstü yakalanmış" diye konuştu. 


</TEXT>
</DOC>
