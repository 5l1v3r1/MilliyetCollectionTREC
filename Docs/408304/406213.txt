<DOC>
<DOCNO> 406213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yasam/yas07.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
840 kamu binası güçlendirilecek 
</HEADLINE>
<TEXT>


İSTANBUL Milliyet 

İstanbul Valisi Muammer Güler, İstanbul'da olası bir depreme karşı 2473 kamu binasının değerlendirildiğini belirterek, hazırlanan proje kapsamında, 840 kamu binasında güçlendirme çalışması yapılacağını söyledi. "Afet-2005 Kriz Yönetimi Tatbikatı"nın başarıyla tamamlandığını açıklayan Güler, tatbikata İstanbul'dan 44 kurum ile 121 kurum temsilcisinin katıldığını vurgulayarak, "Marmara Denizi'nde meydana gelecek olası depreme karşı hazırlıklar gözden geçirildi" dedi. Güler, Dünya Bankası'ndan sağlanan 400 milyon dolarlık krediyle, İstanbul için her afet şartında kullanılabilecek, hiçbir kesintiye tabi olmayacak bir acil haberleşme sistemi kurulacağını vurguladı. 

'İlave kredi lazım' 
Güler, hem kriz yönetimi, hem de depreme hazırlık için acil bilgi sistemine ihtiyaç duyulduğunu belirterek, şöyle konuştu "İstanbul'da 2 bin 473 kamu binası değerlendirildi. Bunlardan da 840'ının güçlendirilmesi için proje hazırlandı. Proje kapsamında, 840 kamu binasında güçlendirme çalışması yapacağız. Bu, okul, hastane, idari ve sosyal hizmet binalarından oluşan bir demettir. Şimdiye kadar 150'ye yakın okul, 20'ye yakın sağlık binasında, yıkıp yeniden yapma ve birçoğunda da güçlendirme çalışması yaptık. İlave kredi arayışı var." 




</TEXT>
</DOC>
