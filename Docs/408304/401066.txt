<DOC>
<DOCNO> 401066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy22.html </URL>
<DATE> 2005/12/06/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
2006 yılı bütçesi 14 Aralık'ta Genel Kurulu'da görüşülmeye başlanacak 
</HEADLINE>
<TEXT>

     TBMM Genel Kurulu, 2006 bütçesini 14 Aralık’ta görüşmeye başlayacak. Çalışmalar, hafta sonları da dahil, 26 Aralık’a kadar aralıksız sürecek. 
     TBMM Danışma Kurulu’nun, 2006 yılı bütçesinin görüşme takvimine ilişkin önerisi, Genel Kurul’da kabul edildi. 
     Buna göre, bütçe 14 Aralık Çarşamba gününden itibaren Genel Kurul’da görüşülecek çalışmalar 26 Aralık Pazartesi gününe kadar sürecek. Meclis, hafta sonları da dahil olmak üzere 13 gün süreyle bütçeyi ele alacak. 
     Genel Kurul’da görüşmelere saat 11.00’de başlanacak 13.00’ten 14.00’e kadar verilecek aranın ardından günlük program tamamlanıncaya 
     kadar çalışmalar devam edecek. 
     Bütçenin tümü üzerindeki görüşmelerde hükümet ve gruplara 45’er dakika, şahıslara 10’ar dakika, soru ve cevaplara ise 20 dakika süre ayrılacak. 
     
     CHP’NİN ÖNERGESİ 
     CHP grubunun, zeytin üreticilerinin sorunlarının araştırılması için verdiği önergeye ilişkin söz alan CHP Bursa Milletvekili Kemal Demirel, köylünün, milletin efendisi olmaktan çıkıp, "köylü" haline geldiğini söyledi. 
     Demirel, iktidar ve muhalefet milletvekillerinin, bütün köylüler adına bu önergeye destek vermelerini istedi. Türkiye’nin, Uluslararası Zeytinyağı Konseyi’nden çıktığını ifade eden Demirel, Türkiye’nin tekrar o konseye girip söz sahibi olması gerektiğini kaydetti. 
     Önergenin lehinde konuşan CHP Muğla Milletvekili Gürol Ergin, zeytinyağının Türk milletine, Allah’ın bir lütfu olduğunu belirtti. 
     Zeytinyağının bir çok yağın aksine, insan sağlığına faydalı olduğunu vurgulayan Ergin, zeytin ülkesi Türkiye’nin, Suriye’den bile geride kaldığını savundu. 
     CHP’nin önergesi aleyhinde konuşan AK Parti Grup Başkanvekili Eyüp Fatsa, zeytin üreticilerinin sorunlarının araştırılması konusunda bir itirazları olmadığını ancak, Genel Kurul’un bugünkü gündeminde ele alınmasına itiraz ettiklerini kaydetti. 
     Genel Kurul’un gelecek haftadan itibaren bütçeyi ele alacağını bütçeden önce görüşmek zorunda oldukları bazı kanunlar bulunduğunu ifade eden Fatsa, bayram öncesinde ya da bayramdan hemen sonra getirmeleri durumunda CHP’nin önerilerine destek vereceklerini bildirdi. 
     AK Parti Grup Başkanvekili İrfan Gündüz de CHP’nin, önerilerini bayramdan sonra getirmesi halinde destekleyeceklerini belirtti. 
     Ergin’in, konuşması sırasında Gündüz’e laf atması üzerine, Gündüz ile Ergin tartıştı. 
     AK Parti Bursa Milletvekili Altan Karapaşaoğlu, CHP’nin önerisini desteklediğini söyledi. 
     Daha sonra yapılan oylamada, CHP’nin zeytin üreticilerinin sorunlarının araştırılması için verdiği önerge reddedildi. 
     
     AK PARTİ’NİN ÖNERİSİ 
     AK Parti Grubu, Genel Kurul’un bugün, yarın, Perşembe ve 13 Aralık Salı günü saat 15.00 ile 20.00 arasında çalışması ve bu günlerde, kamu kurum ve kuruluşlarına bağlı okulların Milli Eğitim Bakanlığı’na devredilmesine, Maden Kanunu’nda değişiklik yapılmasına ilişkin tasarılar ile Gümrük Müsteşarlığı’nın Teşkilat ve Görevleri Hakkında Kanun Hükmünde Kararnameye Bir Geçici Madde Eklenmesine Dair Kanun Teklifi’nin görüşülmesi önerisini, Genel Kurul gündemine getirdi. Soru önergelerinin bugün, yarın ve 13 Aralık Salı günü gündeme alınmaması da önerildi. 
     AK Parti Grubu’nun, Genel Kurul’un çalışma saatleri ve gündemine ilişkin önerisi kabul edildi. 
     
</TEXT>
</DOC>
