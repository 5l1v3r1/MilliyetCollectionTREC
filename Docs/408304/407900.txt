<DOC>
<DOCNO> 407900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun25.html </URL>
<DATE> 2005/12/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yemen'deki rehineler için umut... 
</HEADLINE>
<TEXT>

     Almanya Dışişleri Bakanlığı sözcüsü Martin Jaeger, Yemen'de ailesiyle birlikte kaçırılan Dışişleri Bakanlığı'nın eski müsteşarı Jürgen Chrobog'un serbest bırakılması konusunda yarın akşama kadar çözüme ulaşmayı ümit ettiklerini söyledi. 
     Jaeger, bugün başkent Berlin'de yaptığı açıklamada, Dışişleri Bakanı Frank-Walter Steinmeier'in kriz masasıyla görüşmelerini sürdürdüğünü belirterek, ''Yarın akşama kadar çözüme ulaşmayı ümit ediyoruz'' dedi. 
     Steinmeier'in Yemen Dışişleri Bakanı'nı da telefonla aradığını ifade eden Jaeger, Steinmeier'in bu görüşmede, Chrobog'un ve ailesinin hızlı bir şekilde ve şiddete başvurulmadan serbest bırakılmaları için ricada bulunduğunu kaydetti. 
     Jaeger, Steinmeier'in, rehinelere bir şey olmamasının öncelikli görev olması gerektiğini vurguladığını da belirtti. 
     Chrobog'un, Yemen ziyareti sırasında dikkatsiz davrandığı şeklinde ortaya atılan iddiaları da reddeden Jaeger, Chrobog'un son derece olumlu bir şekilde davrandığını ifade etti. 
     Chrobog'u kaçıran aşiretin bir sözcüsü, Yemen'de yayınlanan ''Yemen Observer'' adlı gazeteye yaptığı açıklamada, askerlerin kendilerini kuşattıklarını belirterek, bu nedenle Chrobog ve ailesini başka bir yere götürebileceklerini söylemişti. 
     
</TEXT>
</DOC>
