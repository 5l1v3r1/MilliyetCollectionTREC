<DOC>
<DOCNO> 404868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/ekonomi/aeko.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HANGİ FİYAT DOĞRU 
</HEADLINE>
<TEXT>


Karadeniz Otoyolu için yapılan kamulaştırmalarda Takdir Komisyonu başka bir fiyat, bilirkişi aracılığı ile mahkemeler başka bir fiyat tespit etti. Ancak iki tespit arasında 25 kata yakın fiyat farkı çıkması, 'bilirkişiler aracılığı ile fiyatlar şişirildi mi' kuşkusunu doğurdu 

Nedim Şener 

Karadeniz Otoyolu kamulaştırmalarında, Karayolları Takdir Komisyonu ile mahkemelerin bilirkişiler aracılığı ile yaptıkları fiyat tespitleri arasında 25 kata kadar fark olduğu ortaya çıktı. Olayla ilgili ulaşılan bilgiler, aynı yol için Giresun'da yapılan kamulaştırmada, bir kamu kuruluşundan TMSF 441 milyar liraya alınan arazinin, başka bir kamu kuruluşuna Karayolları 2.2 trilyon liraya satılması olayının istisna olmadığı kuşkusunu doğurdu. 
TMSF'den alınan arsanın Karayolları'na beş katı fiyata satılması olayı, Milliyet'in 26 Eylül 2005 tarihli sayısında manşetten duyurulmuş, konu Meclis'te soru önergesi olarak gündeme getirilmişti. CHP Milletvekilleri Mustafa Özyürek ve Kemal Kılıçdaroğlu'nun verdiği soru önergelerine verilen yanıt ile bugüne kadar toplam 268 trilyon kamulaştırma bedeli ödenen Karadeniz Otoyolu'nda, arsaların metrekare fiyatlarının belirlenmesinde, Karayolları Takdir Komisyonu ile mahkemelerin bilirkişiler aracılığı ile yaptıkları tespitler arasında 25 kata varan farklar oluştu. 
Bayındırlık Bakanı Faruk Nafiz Özak'ın soru önergesine gönderdiği yazılı yanıta göre, Artvin'de Komisyon'un 19 YTL değer biçtiği bir tarlanın metrekaresine bilirkişi raporuyla mahkeme 244.6 YTL değer biçti. Yine Giresun'da Komisyon'un metrekaresi için 19.3 YTL değer tespit ettiği arsaya mahkeme bilirkişi raporuna dayanarak 26 kat fazlasına 495 YTL değer tespiti yaptı. 
Takdir komisyonları ile mahkemelerin atadığı bilirkişilerin belirlediği değer farklılıkları Rize'de sekiz kata, Trabzon'da altı kata, Samsun'da iki - üç kata kadar ulaştı. Ordu'da ise takdir komisyonu ile mahkemelerin bilirkişi raporlarına göre belirlediği fiyat farkları 3 ile 10 kat arasında. 

Kılıçdaroğlu 210 trilyon lira fazladan ödendi Soru önergesi sahibi CHP Milletvekili Kemal Kılıçdaroğlu, iki tespit arasındaki farkı şöyle yorumladı "Takdir komisyonlarının tespitlerine göre toplam 40 - 50 trilyon liraya bitirilecek Karadeniz Otoyolu Projesi'ndeki arsa kamulaştırılmalarına 268 trilyon lira ödenmesinin tek anlamı var. Orada bilirkişi eliyle vurgun yapılmış." 

Hicabi Ece Çıkar yapılanması var Otoyol için yapılan bir kamulaştırmada, daha önce TMSF'den 441 milyar liraya alınmış bir arsanın 2.2 trilyon liraya kamulaştırılmasını değerlendiren dönemin Karayolları Genel Müdürü Hicabi Ece, şöyle demişti 
"Burada acele kamulaştırma yöntemi uygulanıyor. Mahkemelerde fiyatlar değişiyor. Büyük fiyat farkları oluyor. Mal sahipleri ile bilirkişiler arasında çıkar yapılanması var." 

Bakan Cemil Çiçek, 'kanayan yara' demişti Bilirkişi olarak görev yapan kişilerin usulsüzlüklerine dikkat çeken Adalet Bakanı Cemil Çiçek, daha önce aynı konuda yaptığı bir açıklamada, "Bilirkişilik toplumun kanayan bir yarasıdır" demişti. Çiçek şunları söylemişti 
"Bugün istenildiğinde alamayacağınız bilirkişi raporu yoktur. Bilirkişilik, toplumumuzun kanayan yarasıdır." 



Sema Turizm 641 milyarı kabul etmezse dava açılacak Milliyet'in 26 Eylül 2005 tarihinde "Böyle rant görülmedi" başlığıyla yayımladığı haberde, TMSF'nin 441 milyar liraya Sema Turizm'e sattığı arsa, şirket tarafından, fiyatı bilirkişilerce tespit ettirilerek Karayolları tarafından 2.2 trilyon bedelle kamulaştırılmıştı. 
Konu üzerine harekete geçen Bayındırlık Bakanlığı, olayı yargıya taşıyor. Bayındırlık Bakanı Faruk Nafiz Özak, Sema Turizm'in arsa için belirlenen 641 milyar lirayı kabul etmemesi halinde karşı dava açılacağını söyledi. Özak, yeni dava, yeni bilirkişi incelemesi ile konunun Yargıtay'da kesinleşmesine kadar yakından takip edileceğini ifade etti. 


</TEXT>
</DOC>
