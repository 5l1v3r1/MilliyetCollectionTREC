<DOC>
<DOCNO> 408225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko09.html </URL>
<DATE> 2005/12/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borçlu çiftçiye Ziraat Bankası yeni kredi vermeyecek... 
</HEADLINE>
<TEXT>

     Ziraat Bankası ve Tarım Kredi Kooperatifleri’nin TKK kapısı borçlu çiftçilere kapalı. 
     Ziraat Bankası ve Tarım Kredi Kooperatifleri, ertelenmiş taksitlendirilmiş, tasfiye olunacak alacaklar ve vadesi geçen alacaklar hesabında borcu bulunan veya yeniden yapılandırılmış kredi borcu olup geri ödeme süreci devam eden üreticilere hiçbir şekilde kredi vermeyecek. 
     Bakanlar Kurulu’nun Resmi Gazete’de yayımlanan kararına göre, üreticilerin finansman gereksinimlerinin uygun koşullarda karşılanması, tarımsal üretimin geliştirilmesi verimliliğin ve kalitenin artırılması amacıyla Ziraat Bankası ve Tarım Kredi Kooperatifleri TKK tarafından gerçek ve tüzel kişi üreticilere 2006 yılı içinde Bankaca uygulanmakta olan tarımsal kredi faiz oranlarından kredi konuları itibariyle uygulanacak indirim oranları belirlendi. 
     
     YÜZDE 25’LE 60 ARASINDA İNDİRİM 
     Konuları itibariyle gelecek yıl işletme ve yatırım faaliyetleri kapsamında alınacak kredilere yüzde 25’le yüzde 60 arasında değişen oranlarda indirim yapılması kararlaştırıldı. Buna göre, iyi tarım uygulamaları, organik tarım ve organik girdi üretimi gibi alanlarda alınacak işletme ve yatırım kredilerine yüzde 60 oranında indirim uygulanacak. 
     Arpa ve buğday üretiminde sertifikalı tohum kullanımı için alınacak işletme kredisine yüzde 60, sertifikalı tohum ve fide üretimi için alınacak işletme ve yatırım kredisi ile sertifikalı meyve fidanı üretimi ve kullanımı için alınacak işletme ve yatırım kredilerine de yüzde 50 oranında indirim yapılacak. 
     Karara göre, tarımsal Ar-Ge yatırımlarına verilecek kredilerde yüzde 40 oranında indirim sağlandı. Damızlık süt sığırcılığı için alınacak işletme ve yatırım kredilerine yüzde 60, büyükbaş hayvan yetiştiriciliği sığır-manda ve küçükbaş hayvan yetiştiriciliği keçi-koyun için alınacak işletme ve yatırım kredilerine yüzde 40 oranında indirim uygulanacak. 
     Su ürünleri yetiştiriciliği için alınacak işletme ve yatırım kredileri ile traktör ve biçerdöver hariç tarımsal mekanizasyon kredileri yatırımı için yüzde 30 oranında indirim yapılacak. Tarımsal sulama yatırımları için alınacak kredilere yüzde 60 oranında indirim sağlanacak. Kontrollü örtüaltı yetiştiriciliği için alınacak işletme ve yatırım kredileri ile orman ve park-bahçe-ağaçları, ağaççıkları ve çalıları fidanı yetiştiriciliği ile tıbbi aromatik bitki yetiştiriciliği için alınacak işletme ve yatırım kredileri için yüzde 40’ar oranında indirim uygulanacak. Diğer işletme ve yatırım kredilerine uygulanacak indirim oranı ise yüzde 25 olarak belirlendi. 
     
     TKK KENDİ İŞTİRAKLERİNE KREDİ VEREMEYECEK 
     TKK tarafından bu kapsamda kendi iştiraki olan tüzel kişilere kredi kullandırılmayacak. Bu karar kapsamında, Banka ya da TKK tarafından bir gerçek veya tüzel kişiye hayvansal üretim konusunda en fazla 500 bin YTL’ye kadar diğer kredi konularında ise en fazla 250 bin YTL’ye kadar kredi açılabilecek. 
     Açılacak kredilerin vadeleri işletme kredilerinde 18 ayı, yatırım kredilerinde ise 5 ayı geçmemek üzere Banka ve TTK tarafından kendi uygulamaları esas alınarak belirlenecek ve diğer işletme ve yatırım kredileri dışında kredi kullandırımlarında konularına göre ilgili Bakanlıklarla hazine Müsteşarlığınca ortaklaşa hazırlanacak ve Resmi Gazete’de yayımlanacak tebliğde belirlenecek teknik kıstaslar esas alınacak. 
     
     GELİR KAYIPLARINI HAZİNE KARŞILAYACAK 
     Banka ve TKK’nın bu karar kapsamında açılan kredilerden doğacak gelir kayıpları, Bankanın cari tarımsal kredi faiz oranlarıyla kredi konuları itibariyle uygulanan faiz oranları arasındaki fark esas alınarak hesaplanacak ve kredilerin faiz tahakkuk tarihlerinde avans olarak Hazine Müsteşarlığınca ilgili yıl bütçelerine bu amaçla konulacak ödenekten karşılanacak. 

ANKA 
     
</TEXT>
</DOC>
