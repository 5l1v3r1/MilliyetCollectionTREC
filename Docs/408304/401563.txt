<DOC>
<DOCNO> 401563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo07.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Biriyle tanıştı ve... 
</HEADLINE>
<TEXT>


Atina Olimpiyatı'nın 800 ve 1500 metrede çifte altın madalyalı atleti Kelly Holmes, yeni tanıştığı birinin ani ölümü üzerine sarsıldı, daha fazla baskı ve stres yaşamak istemediğini söyleyip pistlere veda etti 

MURAT AĞCA 


2004 Olimpiyatı'nda her iki yarışın da büyük favorisi o değildi. Kelly Holmes, önce 800 metrede, ardından gözlerimizin Süreyya Ayhan'ı "beyhude" aradığı 1500 metrede şampiyon olduğunda, tarihte sadece üç kişinin ulaşabildiği bu az rastlanır başarısına kendisi bile hayret etmişti. Oyunlar sonrasında İngiltere'de kahraman ilan edildi. Ancak 35 yaşına gelmişti ve sakatlıklar artık onu iyice zorluyordu. Mart ayında yapılacak İngiliz Milletler Topluluğu oyunlarının atletizm kadrosuna da çağırılmıştı. Fakat, önceki gün sürpriz bir açıklamayla atletizmi bıraktığını söyledi. "Tamamen iyileştim ama antrenman yapmaya gittiğimde artık bu işi yapmak istemediğimi anladım" diyordu ve ekliyordu "Artık stres ve baskı yaşamak istemiyorum". 
Yıllarını verdiği pistten bir anda neden soğumuştu Holmes Birkaç ay önce tanıştığı biri onun bütün hayatını değiştirmişti. 
İsmi, Tim O'Brian'dı. Tenis oynuyordu. Fizyoterapisti ile tedavi için gittiği Limerick'te tanışmıştı onunla. Birlikte yedikleri yemek sırasında düştüğünü ve kendisini iyi hissetmediğini söylemişti Holmes'e. Ama İngiliz atletin betimlemesiyle, hayat doluydu. Gelecek projelerinden heyecanla bahsetmişti. İki gün sonra Güney Afrika'da kötü haberi fizyoterapistinden almıştı. Tim'e kanser teşhisi konmuştu ve dört haftalık ömrü kalmıştı. Çok geçmeden de ölüm haberi geldi. "İşte" diyor Holmes, "Tüm hayatım o an değişti. Benim de gelecek planlarım var ve bu kadar stresi artık yaşamak istemediğime karar verdim. Bir sabah kalktım ve 'bitti' dedim. 
Şimdi Holmes, farklı hayallere yelken açıyor. Buz dansı, bir reality şov, fitness DVD'si, web sitesi vesaire. Tabii yeni hayatına bağlanırken, atletizmden de hiç bir zaman kopmayacak. 


</TEXT>
</DOC>
