<DOC>
<DOCNO> 401982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun19.html </URL>
<DATE> 2005/12/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ETA'nın bıraktığı bombaları çocuklar buldu, terör operasyonunda 7 gözaltı 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını isteyen terör örgütü ETA'nın Ciudad Real kentinde bıraktığı bombaları çocuklar buldu. 
     Ciudad Real kentinin Villarubia de los Ojos bölgesinde oyun oynayan 4 çocuğun, etkisiz halde olan 4 adet patlayıcı buldukları bildirildi. 
     İçişleri Bakanlığı'ndan verilen bilgiye göre, bulunan patlayıcılar, ETA'nın yaz aylarında Extremadura ve Endülüs bölgesi otoyollarında bıraktığı patlayıcılarla benzerlik taşıyor. 
     Terör örgütü, 3 gün önce de Madrid yakınlarındaki otoyollarda benzer patlayıcıları kullanmıştı. 
     
     TERÖR OPERASYONUNDA 7 GÖZALTI 
     Bu arada, İspanya'nın güneyindeki Endülüs bölgesinde düzenlenen bir operasyonda, aşırı dinci terör örgütlerine finansman desteği sağladıkları şüphesiyle 7 kişi gözaltına alındı. 
     Yetkililer, yakalanan biri kadın 7 kişinin Cezayir vatandaşları olduklarını, sorgulanmak üzere jandarma merkezine götürüldüklerini duyurdu. 
     İspanya'da son 15 gün içinde aynı amaçla düzenlenen bu ikinci operasyonun devam ettiği açıklandı. 
     Alicante, Granada ve Murcia kentlerinde 23 Kasım'da düzenlenen operasyonda 11 kişi gözaltına alınmıştı. 
     
</TEXT>
</DOC>
