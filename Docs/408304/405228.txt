<DOC>
<DOCNO> 405228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/spor/spo08.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulis ısınıyor 
</HEADLINE>
<TEXT>


Federasyon seçimlerinde başkan adayı olmak istemeyen Hasan Doğan dün Başbakan Erdoğan'a bilgi verdi. Hükümetin, Ulusoy hakkındaki engellerin kalkmaması durumunda, Cemal Aydın'ı destekleyeceği iddia edildi 

Cemal ERSEN 


Futbol Federasyonu Olağanüstü Genel Kurulu öncesi sürpriz gelişme yaşandı. Federasyon başkanvekili Hasan Doğan dün akşam Ankara'da Başbakan Recep Tayyip Erdoğan ile bir araya gelerek federasyon başkanlığı seçimi ile ilgili yaşanan son gelişmeleri aktardı. Doğan saat 19.20'de geldiği yeni Başbakanlık binasında yaklaşık 40 dakikalık beklemeden sonra Tayyip Erdoğan tarafından kabul edildi. Başbakan Erdoğan ile görüşen Doğan'ın, başkan adayı olmaması durumunda, Ankaragücü Başkanı Cemal Aydın'ın adını gündeme getirdiği ve Kulüpler Birliği Vakfı'nın da bu adayı desteklediğini dile getirdiği öğrenildi. Bazı yönetim kurulu üyelerinin aday olması konusunda ikna etmeye çalıştığı, ancak başkanvekilliği görevini tercih ettiği iddia edilen Doğan'ın, Başbakan ile yaptığı görüşmede seçim süreci ve son gelişmeler hakkında da bilgi verdiği kaydedildi. 

Ulusoy şartı 
AKP iktidarına yakınlığı ile bilinen Doğan'ın, Cemal Aydın adı üzerinde genel bir uzlaşma sağlanması durumunda, hükümetin de desteğini sağlayacağı ileri sürüldü. Bu arada başkan adaylığı için adı gündeme gelen Celal Doğan'a siyasi otoritenin sıcak bakmadığı, Anayasa Mahkemesi'nden çıkacak kararı bekleyen Haluk Ulusoy'un ise aday olamaması durumunda, Cemal Aydın'ı destekleme görüşünde olduğu kaydedildi. Bilindiği gibi Hasan Doğan yaklaşık bir ay önce yine Ankara'da Başbakan Erdoğan ile bir araya gelerek olağanüstü genel kurul konusunda fikir alış verişinde bulunmuş, ancak bu konuda çıkan haberleri yalanlama yoluna gitmişti. 

Kilit Kulüpler Birliği 
Kulüpler Birliği Vakfı seçimlerinde ağırlığını hissettiren Hasan Doğan'ın ortak bir aday konusunda uzlaşma sağlanması için girişimde bulunduğu belirtildi. Vakıf Başkanı Özhan Canaydın'ın ise iki gün önce genel kurul delegeleri üzerinde büyük ağırlığı olan Haluk Ulusoy ile bir araya geldiği ve kendisinden yasal engeller ortadan kalkmadığı takdirde, Cemal Aydın'ın adaylığını desteklediği mesajını aldığı öne sürüldü. Bu arada dün Taban Birlikleri Platformu da İstanbul'da bir toplantı yaparak seçimde güç birliği oluşturulmasına karar verdi. 


</TEXT>
</DOC>
