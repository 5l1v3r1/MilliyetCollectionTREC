<DOC>
<DOCNO> 408121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/guncel/gun03.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köyünüze geri dönün ' 
</HEADLINE>
<TEXT>


İstanbul Büyükşehir Belediyesi, köye dönmek isteyene 1500 YTL harçlık, köyde üreteceği ürünü alma garantisi ve kredi gibi avans veriyor 

BÜLENT YARDIMCI 

İstanbul Büyükşehir Belediye Başkanı Dr. Kadir Topbaş, "Organik Tarım Projesi" kapsamında köyüne dönerek tarlasında organik tarım yapmak isteyecek ailelere 1500 YTL yol harçlığı verecek. 
Topbaş, Anadolu'dan İstanbul'a göçü önlemek ve tersine göçü teşvik amacıyla yeni bir proje başlattı. 

300 kişiyle toplantı yapıldı 
Miniatürk'te düzenlediği toplantıda Erzurum, Artvin, Bingöl, Muş, Bayburt, Erzincan, Gümüşhane, Kars, Ardahan, Sivas, Ağrı illerindeki 26 hemşeri derneğinden 300'den fazla temsilciye projeyi tanıtan Topbaş, köye dönmek isteyen ailelere 1500 YTL yol harçlığı ile yüzde 15 avans verileceğini söyledi. 
Köye dönen ailelerle 5 yıllık alım sözleşmesi yapacaklarını kaydeden Topbaş, bunların 3 bin euro tutan organik tarım sertifika ücretinin de belediye tarafından karşılanacağını belirtti. 
Topbaş, "Bu projeyle insanlar, doğdukları yerde doyacak. Geçim için, iş için yollara düşmeyecek" dedi. 
"İstanbul'un tüketim gücü Anadolu'yu kalkındırmaya yeter" diyen Topbaş, Erzurum'da başlattıkları projeyi genişleteceklerini ifade ederek şöyle devam etti 

'Buğdayınızı biz alacağız' 
"İstanbul Halk Ekmek, 2005'te 'Safekmek' markasıyla organik ekmek üretmeye başladı. Doğu Anadolu'da halk ekmek için sözleşmeli olarak organik buğday üretenlerin buğdayını 30 kuruş yerine 55 kuruşa aldık. Bu yıl 10 bin 200 ton buğday ve çavdar için 2.7 milyon YTL ödedik. Yeni yılda 5 milyon YTL ödeyeceğiz. Projeyi genişleterek bal, süt gibi ürünleri de kapsayacağız. 
İstanbul'da organik gıda satış noktaları açacağız. Bu proje, büyük kentlere göçü önleyecek. Hatta tersine çevirecek. Ufkumuz çok geniş. Bu, ihracata kadar uzanan bir proje. 25 milyar dolarlık dünya organik tarım pazarından en büyük payı almak istiyoruz." 



</TEXT>
</DOC>
