<DOC>
<DOCNO> 400839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas16.html </URL>
<DATE> 2005/12/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eminem'in klibindeki gibi cinayet işledi, ömür boyu hapis cezası yedi 
</HEADLINE>
<TEXT>

     Rap şarkıcısı Eminem'in klibinden adeta esinlenerek cinayet işleyen İngiliz genci, ömür boyu hapis cezasına çarptırıldı. 
     Londra'daki davaya bakan yargıç, üniversiteli bir kızı hayranı olduğu şarkıcının ''Stan'' şarkısının klibini andırır şekilde öldüren Christopher Duncan'ı müebbet hapisle cezalandırdı. Yargıç, kararı sanığın yüzüne açıklarken, ''Şiddete ve özellikle de kadınlara karşı cinsel şiddete ilginiz anormal ve sağlıksız...'' dedi. 
     Duncan, 26 yaşındaki Jagdip Najran'ı öldürdüğünü itiraf etmişti. 
     13 Mayıs'ta içki partisinden sonra kendi evine götürerek tecavüze yeltendiği öğrencinin kafasına beyzbol sopasıyla vuran Duncan, kurbanını bavula sokmuş, üniversiteli kız bavul içinde can çekişe çekişe ölmüştü. 
     Polis, Duncan'ın Margaret Muller adlı Amerikalı genç kızın 2003 şubatında Londra'nın parklarından birinde öldürülmesiyle de ilgisi bulunup bulunmadığını araştırıyor. 
     Eminem, klipte dayak attığı kız arkadaşını otomobilinin bagajında ölüme bırakıyordu. 
     
</TEXT>
</DOC>
