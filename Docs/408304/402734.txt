<DOC>
<DOCNO> 402734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko35.html </URL>
<DATE> 2005/12/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Güler Sabancı Büyüme rakamı umut verici 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, üçüncü çeyrekteki yüzde 7.3'lük büyüme hızının, son çeyrek ve gelecek yıl için umut verici olduğunu bildirdi. 
     Güler Sabancı, Türkiye ekonomisinin GSMH üçüncü çeyrek itibariyle yüzde 7.3 oranında büyüdüğünün açıklandığına işaret ederek, gelinen nokta itibariyle bunun sevindirici bir sonuç olduğunu kaydetti. 
     Sabancı, ''Üçüncü çeyrekte gerçekleşen bu büyüme trendinin, son çeyrekte de devam edeceğini ve böylece yıllık büyüme rakamının planlanan yüzde 5'in üzerinde bir rakama ulaşmasını bekliyorum. Bu sonucu, yılın son çeyreği ve gelecek yıl için umut verici buluyorum'' dedi. 
     Güler Sabancı, büyüme rakamlarına bakıldığında esas itibariyle inşaat, ulaştırma ve haberleşme kalemlerinde ortaya çıkan yüksek büyümenin, ortalama büyümenin yakalanmasında önemli rol oynadığının görüldüğünü vurguladı. 
     
</TEXT>
</DOC>
