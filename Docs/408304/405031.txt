<DOC>
<DOCNO> 405031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko33.html </URL>
<DATE> 2005/12/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
En büyük Linens mağazası İstanbul'da açıldı... 
</HEADLINE>
<TEXT>

     Ev tekstili mağazalar zinciri Linens'in en büyük mağazası İstanbul Cevahir Alışveriş Merkezi'nde açıldı. 
     Linens Pazarlama A.Ş. Genel Müdürü Şule Zorlu tarafından açılan yeni mağaza, Linens XL adıyla bin 100 metrekarelik alanda hizmet verecek. Açılışın ardından mağazanın bebek, çocuk, nevresim, yatak odası, zücaciye, halı, tül ve lisanslı ürünler bölümlerini gezen Zorlu, yeni konsept hakkında bilgi verdi. 
     Tek katlı mağazada tüm ürünlerinin yer aldığını, buna ek olarak ürün gamının çeşitlendirildiğini vurgulayan Zorlu, konseptin öne çıkarılarak, markaların arka planda tutulduğunu söyledi. 
     Zorlu, müşterilerin tüm ürünleri bir arada görmek istediğini, bunun için bu konsepti oluşturduklarını belirtti. 
     XL konseptinde 4-5 mağaza daha açmayı hedeflediklerini bildiren Zorlu, ''Ocak ayında Bakırköy İncirli'de 2 katlı, bin 700 metrekarelik bir XL daha açacağız'' dedi. 
     Mağaza için yaklaşık 1 milyon dolarlık bir yatırım yapıldığını ifade eden Şule Zorlu, alışveriş merkezinde bulunan benzer mağazalardan korkmadıklarını, rekabetin her zaman iyi bir şey olduğunu dile getirdi. 
     
     ''MOBİLYA SEKTÖRÜNÜ ŞU ANDA DÜŞÜNMÜYORUZ'' 
     Bir soru üzerine Zorlu, grubun mobilya sektörüne şu aşamada girmeyi düşünmediğini kaydederek, ''Ama 6 ay sonra ne olur bilmiyoruz. Türkiye'nin ekonomisi çok dinamik. Ekonomik anlamda doğru olduğunu düşündüğümüz an gireriz. Ancak şu an öyle bir düşünce yok'' diye konuştu. 
     Tüketiciye en iyiyi sunma çalışmalarının bundan sonra da devam edeceğini belirten Zorlu, ''Burası, Zorlu Grubu'nun bayrağını diktiğimiz, sallandırdığımız bir yer'' dedi. 
     
</TEXT>
</DOC>
