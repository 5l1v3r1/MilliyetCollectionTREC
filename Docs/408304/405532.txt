<DOC>
<DOCNO> 405532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedyeden düştü, bebeğiyle öldü 
</HEADLINE>
<TEXT>


Doğumhaneye götürülürken sedyeden düşen 9 aylık hamile Özdemir ve dünyaya getirdiği bebeği kurtarılamadı 

Hatay DHA 

Hatay'ın Samandağ ilçesinde, sancılanınca götürüldüğü Devlet Hastanesi'ndeki doğum odası kapısında sedyeden düşerek ölen 9 aylık hamile Nuray Özdemir 35 ile son nefesinde dünyaya getirdiği kız bebeği kurtarılamadı. Özdemir'in yakınları, çifte ölümde doktor ihmali olduğunu iddia etti, soruşturma başlatıldı. 
Pazartesi günü saat 11.00 sıralarında doğum sancısı tutan 4 çocuk annesi Özdemir, yakınları tarafından Samandağ Devlet Hastanesi'ne götürüldü. İddiaya göre, Kadın Doğum Servisi'ne alınan Özdemir'in doğum sancılarının artması için bekleyişe geçildi. Bir ebe, Özdemir'in saat 15.45 sıralarında suni sancı iğnesi yaparak doğumhaneye götürülmesini istedi. 
Sedyeye koyulan Özdemir, oturur vaziyetteyken başı dönünce kafa üstü beton zemine düştü. Tekrar sedyeye konularak doğumhaneye götürülen Özdemir'in doğumu yaptırıldı. Özdemir, bir kız bebek dünyaya getirdiği sırada son nefesini verdi. 

Bebek yolda can verdi 
Bebeğin solunum sıkıntısı çektiği anlaşılınca, Adana'ya sevk edildi. İsmi dahi konulmayan bebeğin, yolda öldüğü anlaşıldı. Bebek ve annesi yan yana toprağa verildi. 
Özdemir'in eşi Ayhan Özdemir, yasal yollara başvuracaklarını söyledi. Özdemir'in kardeşi Yahya Kemal Gümüş de, "Sorumlular hakkında gelişmelere göre suç duyurusunda bulunacağız" dedi. 



</TEXT>
</DOC>
