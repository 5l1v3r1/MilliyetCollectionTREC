<DOC>
<DOCNO> 406502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur14.html </URL>
<DATE> 2005/12/25/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Kar yolları kapadı, yeni haftada yağmur geliyor... 
</HEADLINE>
<TEXT>

     Yoğun kar yağışı iç ve doğu bölgelerde sürüyor, iki binden fazla köy yolu kapandı. Kar yağışı yalnızca Doğu Anadolu da değil, Karadeniz ve İç Anadolu'da köylerle şehirler arasında ulaşımı kopardı. Hava sıcaklığı bazı illerde -20 derecelere kadar düştü. Birçok bölgede yol açma çalışmaları aralıksız sürüyor. Ancak yeni haftaya girerken Meteoroloji'den iyi haber var 
     

Yeni haftayla birlikte kar yağışı yerini yağmura bırakacak, hava sıcaklığı artacak. Kar yağışı yarın Doğu Anadolu, salı günü Bolu çevresinde etkili olduktan sonra yurdu terk edecek. Perşembeye kadar batı bölgelerin tamamında yağmur görülecek. Salı ve çarşamba İstanbul, İzmir ve Antalya yağmurlu, Ankara karla karışık yağmur altında. Hava sıcaklığı yarından itibaren batı bölgelerde, hafta ortasında ise tüm yurtta hissedilir derecede artacak. En yüksek sıcaklıklar İstanbul'da 14, Ankara'da 7, İzmir, Antalya ve Adana'da 15, Erzurum'da 2, Trabzon'da 12, Diyarbakır'da 7 derece olacak. Yeni haftanın ilk üç gününde en düşük sıcaklıklar ise İstanbul ve Antalya'da 5, Ankara'da -5, İzmir'de 3, Adana'da 2, Erzurum'da -17, Trabzon'da 0, Diyarbakır'da -6 derece. YARIN Doğu Anadolu'nun doğusu kar yağışlı, Kıyı Ege yağmur alıyor, diğer bölgelerde yağış yok. İç kesimlerde gökyüzü sisli, kuvvetli buzlanma ve don bekleniyor. SALI günü yağmur etki alanını genişletiyor. Marmara, Batı Karadeniz, Ege ve Akdeniz yağmur alırken, yağışlar Bolu, İç Ege ve Eskişehir çevresinde kara dönüşecek. Özellikle Kıyı Ege ve Muğla çevresinde şiddetli sağanak yağmur bekleniyor. Lodos Marmara'da etkili esiyor. ÇARŞAMBA günü ise Marmara, Ege, Batı Karadeniz, Batı Akdeniz ve İç Anadolu'nun batısı yağış altında. Yağışlar iç bölgelerde karla karışık yağmur şeklinde düşecek. Ege ve Marmara'da etkili lodos esiyor.      
     İKİ BİNDEN FAZLA KÖY YOLU KAPALI 

     Yoğun kar yağışı ve tipi nedeniyle, Erzurum'da 722, Ağrı'da 544, Muş'ta 300, Bingöl'de 300, Erzincan'da 84, Ardahan'da 40 ve Kars'ta 15 olmak üzere toplam 2005 köye ulaşım sağlanamıyor. 
     
     HAKKARİ 

     Hakkari Valisi Ayhan Nasuhbeyoğlu, yaptığı açıklamada iki gündür devam eden kar yağışının, hayatı etkilediğini, 52 köy ve 177 mezraya elektrik verilemediğini söyledi. 
     Kar kalınlığının kent merkezinde 70 santimetre, yüksek kesimlerde 2 metreye ulaştığını belirten Nasuhbeyoğlu, Vali Yardımcısı Sezgin Üçüncü başkanlığında kriz masası oluşturulduğunu ifade etti. 
     Öte yandan Hakkari merkeze 4 kilometre uzaklıkta bulunan Bağlar Mahallesi'ndeki Süleyman Demirel Yatılı İlköğretim Bölge Okulu'nun merkezle ulaşımı kesildi. 
     Okul yetkilileri İl Özel İdare Müdürlüğü Karla Mücadele Birimi'ni arayarak kar yağışı nedeniyle bu sabah okullarına ekmek gelmemesi üzerine öğrencilerin yemek yemediğini belirttiler. 
     Bunun üzerine 700 ekmeği taşıyan araç eşliğinde karla mücadele ekipleri yola çıktı. Yaklaşık 1 saat süren çalışmalar sonucunda okulun yolu ulaşıma açılarak öğrencilere ekmek götürüldü. 
     Karayolları 11. Bölge Müdürlüğü'ne bağlı Hakkari Şube Şefliği'nden alınan bilgiye göre, kar yağışı nedeniyle Hakkari-Şırnak karayolu ulaşıma kapandı. Karayolunu ulaşıma açma çalışmalarının sürdürüldüğü bildirildi. Hakkari merkez ve ilçelere bağlı 120 köy yolunun ulaşıma kapandığını belirten yetkililer, kar kalınlığının kent merkezinde 50 santimetreye, yüksek kesimlerde ise 1.5 metreye ulaştığını kaydettiler. 
     
     MUŞ 

     Muş Valiliği'nden yapılan açıklamada, ilde son 2 gündür etkisini sürdüren yoğun kar yağışının ardından, ilköğretim okulları ve liselerin yarın tatil eğitime ara verdiği belirtildi. 
     Kar yağışı nedeniyle yolda kalan 2 ayrı düğün konvoyu, İl Özel İdare Köye Hizmet Götürme Birimi ekiplerince kurtarıldı. 
     Edinilen bilgiye göre, merkeze bağlı Çukurbağ Köyü'nden Kepenek Köyü'ne giden Şükran ve Halil Durbak çiftiyle beraberindeki 6 araçlık düğün konvoyu, Soğucak Köyü yakınlarında kar yağışı ve tipi nedeniyle yolda kaldı. 
     Merkeze bağlı Kepenek Köyü'nden Varto İlçesi'ne bağlı Yurttutan Köyü'ne gitmeye çalışan Seher ve Fesih Türk çifti de Kepenek Köyü'nden çıktıktan 10 kilometre sonra yoğun kar yağışı nedeniyle yola devam edemedi. 
     İl Özel İdare Köye Hizmet Götürme Birimi ekiplerince kurtarılan konvoydaki vatandaşlarla genç çiftler, zaman zaman araçlarından inerek, halay çekip ısınmaya çalıştı. 
     Bu arada, yine yoğun kar yağışı nedeniyle il genelinde 77 yerleşim biriminde elektriklerin kesik olduğu, Ankara-Muş uçak seferinin iptal edildiği ve Muş-Kulp karayolu ile Muş-Genç demiryolu hattında da ulaşımın sağlanamadığı ifade edildi. 
     
     SİİRT 

     Yoğun kar yağışı nedeniyle Siirt-Pervari, Şirvan-Cevizli yolu ulaşıma kapandı. 
     Alınan bilgiye göre, Siirt-Pervari, Şirvan-Cevizli yolu ile Eruh, Baykan ve Pervari ilçelerine bağlı 66 köy yolunda ulaşım sağlanamıyor. 
     Pervari İlçesi'nde yüksek yerlerde kar kalınlığının 2 metre, ilçe merkezinde yarım metreye ulaştığı bildirildi. 
     
     TRABZON 

     Trabzon'da, İkizdere-İspir Devlet Karayolu Ovit Dağı mevkii, kar nedeniyle ulaşıma kapalı bulunuyor. Trabzon-Gümüşhane karayolunun Zigana Dağı mevkiinde de kar yağışı ve buzlanma nedeniyle ulaşım kontrollü sağlanıyor. 
     Bölgedeki turizm merkezlerinde kar kalınlığı Gümüş Kayak Tesisleri'nde 65, Zigana Yayla Tatil Köyü'nde 50, Hıdırnebi Yaylakent'te ve Bektaş Yaylası'nda 40, Kümbet ve Kulakkaya'da 30, Zarha Dağı ve Ayder Yaylası'nda 20, Uzungöl'de 15 santimetreye ulaştı. 
     
     ORDU 

     Ordu'da kar yağışı nedeniyle il genelinde 4 bin 28 kilometrelik 302 köy yolu tamamen ulaşıma kapandı. 
     Yetkililer, 30 ayrı ekiple karla mücadele çalışmalarının sürdürüldüğünü, cenazesi ve hastası olan köylerle taşımalı eğitim yapılan köylere öncelik verdiklerini kaydettiler. 
     Bölgede kar kalınlığı 15 ile 40 santimetre arasında değişiyor. 
     
     BİTLİS 

     Bitlis Valisi Asım Hacımustafaoğlu, yaptığı açıklamada, kar yağışı nedeniyle yaklaşık 300 köy yolunun ulaşıma kapandığını söyledi. 
     Kentteki kar kalınlığının 80 santimetreye ulaştığını belirten Vali Hacımustafaoğlu, "Kar yağışı halen devam ediyor. Bu nedenle yollarda çalışma sürdürülemiyor. Ancak acil durumlara müdahale ediyoruz" dedi. 
     Öte yandan, Mutki-Kavakbaşı, Bitlis-Mutki, Tatvan-Hizan karayollarının kar yağışı nedeniyle ulaşıma kapandığı bildirildi. 
     Bitlis-Tatvan arasındaki Rahva bölgesinde ise tipi ve kar yağışı nedeniyle ulaşım güçlükle sağlanıyor. 
     
     ERZURUM 

     Kar yağışının devam ettiği Doğu Anadolu Bölgesi'nde, 2005 köy yolunun ulaşıma kapalı olduğu bildirildi. 
     Edinilen bilgiye göre, Erzurum'da 722, Ağrı'da 544, Muş'ta 300, Bingöl'de 300, Erzincan'da 84, Ardahan'da 40 ve Kars'ta 15 olmak üzere toplam 2005 köye ulaşım sağlanamıyor. 
     İl Özel İdaresi Köye Hizmet Götürme Birimi'ne bağlı ekiplerin kapanan köy yollarını açma çalışmalarına aralıksız devam ettikleri belirtildi. 
     Şehir merkezlerindeki kar kalınlıklarının da Ardahan'da 37, Erzurum'da 12, Erzincan'da 18, Kars ve Ağrı'da 20 santimetre olduğu ifade edildi. 
     
     ADIYAMAN 

     Adıyaman Valisi Halil Işık, yaptığı açıklamada, dün öğle saatlerinde başlayan kar yağışı nedeniyle toplam 98 köy ve mezranın ulaşıma kapandığını belirtti. 
     Işık, merkez ilçeye bağlı Yazıbaşı Köyü kırsal alanında kar yağışı nedeniyle mahsur kalan 6 avcının jandarma ve köylüler tarafından kurtarıldığını bildirdi. 
     Bu arada kar yağışı nedeniyle kapanan köy yollarının açılması için çalışmalar sürüyor. Gölbaşı, Besni ve Çelikhan karayollarında buzlanmaya önlem olarak tuzlama çalışması yapılıyor. 
     Adıyaman'ın dağlık kesimlerinde, kar kalınlığının yer yer 5 ila 20 santimetre olduğu kaydedildi. 
     
     KAYSERİ 

     Kayseri'de sabah saatlerinde etkili olan kar yağışı sonucu Erkilet Havaalanı'nda pistte meydana gelen buzlanma nedeniyle, THY ve Onur havayollarının İstanbul-Kayseri uçak seferleri yapılamadı. 
     Kar yağışının durmasının ardından yapılan temizleme çalışmaları sonucu, pist tekrar kullanılabilir hale getirildi. 
     THY'nin Ankara'dan gelen ve hacı adaylarını Cidde'ye taşıyacak uçağın seferini normal olarak gerçekleştireceği belirtildi. 
     Yetkililer, yeniden kar yağışı beklenmediğini, pistte olumsuz bir durum kalmadığını, THY'nin İstanbul-Kayseri akşam seferinin yapılabileceğini bildirdi. 
     Alınan bilgiye göre, aralıklarla etkili olan kar yağışı nedeniyle Sarız İlçesi'ne bağlı 20, Yeşilhisar İlçesi'ne bağlı 1 köy yolu ulaşıma kapandı. 
     Kayseri-Malatya, Kayseri-Sivas, Kayseri-Kahramanmaraş, Kayseri- Niğde ve Kayseri-Ankara karayollarında yer yer buzlanma nedeniyle sürücüler, araçlarına zincir takmaları ve dikkatli seyretmeleri konusunda uyarılıyor. 
     Bu arada, Erciyes Kayak Merkezi'nde kar kalınlığı 35 santimetreye ulaştı. 
     Kayseri-Erciyes karayolunun ulaşıma açık olduğu, ancak araçların zincirsiz çıkışına izin verilmediği bildirildi. 
     
     ZONGULDAK VE KARABÜK 

     Zonguldak ve Karabük'te etkili olan kar yağışı nedeniyle 64 köy yolu ulaşıma kapandı. 
     Köy Hizmetleri Müdürlüğü ekipleri, iş makineleriyle yol açma çalışmalarını sürdürüyor. 
     Zonguldak Bölge Trafik Tescil ve Denetleme Şubesi ekipleri, Ereğli İlçesi karayolunda araçların zincirli olarak geçişine izin veriyor. TIR'lar ise bekletiliyor. 
     
     ARDAHAN 

     Yoğun kar yağışı ve tipi nedeniyle Ardahan-Şavşat, Şırnak-Eruh, Şırnak-Uludere ve Uludere-Beytüşşebap karayolunun ulaşıma kapandığı bildirildi. 
     Karayolları 126. Şube Şefi Ümit Yıldırım, yaptığı açıklamada, Ardahan-Şavşat karayolunun 26. kilometresinde bulunan Sahara mevkiinde aşırı kar yağışı ve tipi nedeniyle yolun ulaşıma kapandığını söyledi. 
     Ardahan-Posof karayolu Ilgar mevkiinde de yoğun kar yağışı görüldüğünü belirten Yıldırım, bu karayoluna çıkacak sürücülerin araçlarında takoz, çekme halatı ve zincir bulundurmaları gerektiğini kaydetti. 
     
     ŞIRNAK 

     Şırnak ile Uludere ve Beytüşşebap ilçelerinde, kar yağışı nedeniyle eğitim ve öğretime yarın ara verildi. 
     Yoğun kar yağışı nedeniyle Şırnak-Eruh, Şırnak-Uludere ve Uludere-Beytüşşebap karayolu ile çok sayıda köy yolu ulaşıma kapandı. 
     Beytüşşebap İlçesi'ne ve bazı köylerine dün akşamdan bu yana elektrik verilemediği, ekiplerin yol açma çalışmalarını aralıksız sürdürdüğü öğrenildi. 
     Soğuk ve yağışlı havanın etkili olduğu bölgede, kar kalınlığının merkezde 60 santimetre civarında, yüksek kesimlerde ise 1 metreyi aştığı bildirildi. 
     
     VAN 

     Van'da yoğun kar yağışı nedeniyle 53 köy yolu ulaşıma kapandı. 
     Yetkililer, köy yollarında kar temizleme çalışmalarının devam ettiğini söylediler. 
     Karayolları 11. Bölge Müdürlüğü yetkilileri ise kar yağışı nedeniyle kapalı karayolunun bulunmadığını kaydettiler. 
     
     ILGAZ'DA KAR KALINLIĞI 1 METRE... 

     Öte yandan Türkiye'nin önemli kayak merkezlerinden Ilgaz'da 1 metreyi bulan kar kalınlığı, işletmecileri sevindirdi. 
     Karın geç yağması nedeniyle kayak sezonunun 15 gün geç açıldığı Ilgaz Kayak Merkezi'nde, kar kalınlığının 1 metreye ulaşması işletmecilerin yüzünü güldürdü. 
     Ilgaz Dağı'ndaki otellerde, kayak yapılmaya başlanması nedeniyle çeşitli kutlama programları düzenlendi. 
     Turistlerden bazıları kar altında kayak yapmanın tadını çıkarırken, bazıları da davul zurna eşliğinde halay çekti. 
     
     HAKKARİ-VAN KARAYOLU'NDA ÇIĞ DÜŞTÜ 

     Hakkari-Van karayolunun iki ayrı noktası, çığ nedeniyle ulaşıma kapandı. 
     Alınan bilgiye göre, Hakkari'ye 20 kilometre uzaklıkta bulunan Çanaklı Köyü mevkiinde iki ayrı noktaya çığ düştü. 
     Aralarında Hakkari İl Milli Eğitim Müdürü Hekim Turgut'un da bulunduğu çok sayıda vatandaşın, çığ nedeniyle araçlarında mahsur kaldığı öğrenildi. Karla mücadele ekiplerinin olay yerine giderek yol açma çalışmalarına başladığı kaydedildi. 
     Çığ nedeniyle Hakkari-Van karayolunda ulaşım sağlanamıyor. 
     Öte yandan, çığ düşmesi nedeniyle ulaşıma kapanan Hakkari-Çukurca karayolunun 7. kilometresi, ekiplerin çalışmaları sonucu açıldı. 
     
     AĞRI 

     Ağrı merkezde 1 gün, merkeze bağlı köylerde ise 2 gün eğitim ve öğretime ara verildi. 
     İl Milli Eğitim Müdürü Mürteza Oğur, AA muhabirine yaptığı açıklamada, yoğun kar yağışı ve soğuk hava nedeniyle Ağrı şehir merkezinde 1 gün, merkeze bağlı köylerde ise 2 gün eğitim ve öğretime ara verildiğini bildirdi. 
     Oğur, hava şartlarının düzelmesinin ardından eğitim ve öğretime devam edileceğini kaydetti. 
     

     
</TEXT>
</DOC>
