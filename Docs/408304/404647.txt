<DOC>
<DOCNO> 404647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun13.html </URL>
<DATE> 2005/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rumlar Rusya'dan tank, Çin'den top alacak 
</HEADLINE>
<TEXT>

     Amerikan yönetiminin Kıbrıs'ta silahlarının kullanılmasını yasaklaması nedeniyle, Kıbrıs Rum yönetiminin yeni silahlar satın almaya karar verdiği, bu çerçevede Rusya'dan tank, Çin'den de top satın alacağı bildirildi. 
     Rum Politis gazetesinin haberine göre, Rum yönetimi, Amerikan menşeli M48 tankları ve 155'lik topları Yunanistan'a gönderecek ve yenilerini satın alacak. Rum yönetimi tank alımı için 40 milyon, top alımı için de 50 milyon Kıbrıs Lirası KL ayırdı. 
     ABD'nin özellikle Atina'ya ve güney Lefkoşa'ya uyguladığı baskılar nedeniyle Rum hükümetinin birkaç aydan beri, Amerikan yapımı silah sistemlerini geri çekme yönünde siyasi bir karar aldığını duyuran gazete, bu kararın uygulanmasının önemli bir külfeti olacağını, sadece tank ve top alımının 100 milyon KL'yi aşacağını yazdı. 
     Gazetenin haberine göre, Rum hükümeti, Norikon şirketi aracılığıyla Çin'den 50 milyon KL'ye varan ödeme karşılığında 155'lik top satın alacak. Bu satın alım için Rum hükümetinin Meclis Savunma Komitesi'ne de bilgi vermediği, bu durumun hükümet ortağı partiler arasında dahi hoşnutsuzluğa neden olduğu belirtildi. 
     Rum meclisi tarafından geçen Cuma günü onaylanan 2006 savunma harcamaları bütçesinde 41 adet tank satın alımı öngörülüyor. Rum Meclisi, bu bütçeye onay verirken, yeni silahlanma programlarıyla ilgili ödenekleri, önce Meclisin onayını gerektirecek şekilde düzenledi. 41 tank satın alımı için, yenileri alınacaksa 100 milyon, ikinci el alınacaksa 40 milyon KL'lik ödenek öngörüldü. 
     Kıbrıs Rum yönetimi, T-80 tipi tank satın alınması için ''Rosovonexport'' isimli ihracat kuruluşu aracılığıyla Rusya ile müzakerelerde bulundu. 
     Haberde, bu türdeki tanklar konusunda Rum yönetimine Ukrayna'dan da teklif geldiği, Ukrayna'dan gelen teklifin piyasa fiyatının neredeyse yarısı olduğu, ancak Rum Savunma Bakanlığı'nın bu ülkenin daha sonra sağlayacağı teknik desteğe güvenmediği belirtildi. Rum Savunma Bakanlığı'ndan bir yetkili, ''Gelecekte teknik sistem desteği de almak için aynı Rus şirketinden satın almamız daha iyi'' dedi. 
     
     ABD SİLAHLARININ YUNANİSTAN'A GÖNDERİLMESİ 
     Politis'in haberine göre, Çin ile yapılan anlaşmanın durumuna göre, ilk aşamada 12 adet Amerikan yapımı 15 kilometre menzile sahip 155'lik M114 tipi top kullanım dışı bırakılarak Yunanistan'a iade edilecek. 
     M114'ler Yunan ordusu tarafından 1951'den 1970'e kadar alındı ve 2000 yılında Kıbrıs Rum kesimine verildi. 
     Toplar iade edilirken, 61 adet M48 A5 Molf tipi tankın Deniz Kuvvetleri'ne ait tank taşıyıcı gemiye yüklenmesi bekleniyor. Molf ''Modular Laser Fire Control System'' anlamına geliyor ve Leopard-IA5'lerin sahip olduğu Ateş Kontrol Sistemi EMES-18'in gelişmiş şeklini oluşturuyor. 
     M48 A5'ler, S-300 füzeleriyle ilgili yoğun tartışmaların yaşandığı 1998 sonlarında Yunanistan'dan Güney Kıbrıs'a getirilmişti. Gelişleri gizli tutulmuş olmasına rağmen bu silahlar İsrail gizli servisi MOSSAD'ın iki ajanı tarafından fark edilmişti. Zigi bölgesindeki bir restoranda tespit edilen ve tutuklanan bu ajanlar, hapis cezası almış, ancak ağır baskılar üzerine dönemin Rum yönetimi lideri Glafkos Klerides tarafından affedildikleri için hapis yatmadan İsrail'e dönmüşlerdi. 
     M48 A5'ler askeri resmi geçitte de teşhir edilmişti ve ABD'nin protestoları üzerine, kışlaların garajına çekilmiş, daha sonra da Yunan Alayı'na dahil edilmişti. 
     Gazete, Amerikan silahlarının Yunanistan'a gönderilmesine, bakım için Yunanistan'a gönderilen, ancak daha sonra geri dönmeyecekleri öğrenilen Bell UH-1 Huey tipi iki helikopterle başladığını yazdı. 
     
</TEXT>
</DOC>
