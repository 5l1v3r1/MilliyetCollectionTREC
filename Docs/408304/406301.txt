<DOC>
<DOCNO> 406301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur03.html </URL>
<DATE> 2005/12/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Öğretmenevinde fuhuş iddiası 
</HEADLINE>
<TEXT>

     
     ESKİŞEHİR, DHA 
     
ESKİŞEHİR’de üst düzey 2 bürokratın, Öğretmenevine ait tesiste 2 kadınla 2 ayrı odaya girmesinin görüntülendiği güvenlik kamerasındaki kaseti, Vali Kadir Çalışıcı incelemeye alarak soruşturma başlattı. 
     İdiadalara göre 28 Ekim 2005 tarihinde saat 01.00 sıralarında Eskişehir Öğretmenevi’nin otel kısmına geldikleri öne sürülen 2 kadın bir odaya girdi. Kısa süre sonra da biri Eskişehir’de diğeri Ankara’da görevli, üst düzey bürokrat oldukları iddia edilen 2 erkek, kadınların bulunduğu odaya çıktı. Ardından, kadınlardan biri yan odaya geçerken, peşinden de erkek bürokratlardan biri aynı odaya girdi. Çiftler, 2 ayrı odada yaklaşık 45 dakika kaldıktan sonra, erkekler odalardan çıkıp gitti. 
     Koridordaki güvenlik kamerası tarafından çekildiği belirtilen bu görüntülerin CD’lerle çoğaltılıp elden ele dolaştırılması üzerine, Eskişehir Valisi Kadir Çalışıcı idari yönden inceleme başlattıklarını ve müfettiş istediklerini açıkladı. Vali Çalışıcı, kasetteki görüntüleri kendisinin de izlediğini ancak karanlıkta çekilen görüntülerde kişilerin belirgin bir şekilde görülmediğini söyledi. 
     
</TEXT>
</DOC>
