<DOC>
<DOCNO> 402823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur09.html </URL>
<DATE> 2005/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Balkondan düştü, 3 hastane gezdirildi, öldü... 
</HEADLINE>
<TEXT>

     Şaban KARDEŞ DHA 

      TEKİRDAĞ’ın Çerkezköy İlçesi’nde, ders çalışmak için özel bir yurta kalan arkadaşlarının yanına giden ilköğretim okulu öğrencisi 13 yaşındaki Semih Uzun, hava almak için çıktığı balkondan aşağı düştü. Ağır yaralı halde 3 hastane dolaştırılan Semih Uzun hayatını kaybetti. 
     Çerkezköy 75 Yıl İlköğretim Okulu 8'inci sınıf öğrencisi 13 yaşındaki Semih Uzun, ders çalışmak için Gazi Mustafa Kemal Paşa Mahallesi İnan Sokakta bulunan özel bir yurtta kalan arkadaşlarının yanına gitti. Semih Uzun arkadaşlarıyla birlikte kantinde çay içtikten sonra hava almak için yurdun 2'nci katında bulunan balkona çıktı. Aradan uzun zaman geçmesine rağmen Semih Uzun’un odaya dönmesinden kuşkulanan arkadaşları, bakmak için balkona çıkınca Semih'in bahçeye düşmüş olduğunu fark etti. 
     Kanlar içinde yerde yatan Semih Uzun’u arkadaşları taşıyarak, yurda 70- 80 metre uzaklıktaki Özel Çerkezköy Hastanesi’ne götürdü. Hastanenin nöbetçi hekimleri, beyin carrahi uzmanı olmadığı gerekçesi ile Semih Uzun’u ambulansla 82'inci Yıl Devlet Hastanesi’ne gönderdi. Ancak Semih Uzun'a, burada da tomografi cihazı olmadığı için müdahale yapılamadı. Hastanenin Beyin Cerrahi Uzmanı da ambulansa binerek, tomografi çekilmek üzere tekrar Özel Çerkezköy Hastanesi’ne gidildi. Burada yapılan tomografi çekiminden sonra iki sağlık kurumunda da yoğun bakım ünitesi olmaması nedeniyle Semih Uzun bu kez de Çorlu Devlet Hastanesi’ne gönderildi. Hastaneler arasında gelip giden Uzun, Çorlu Devlet Hastanesi’nde yapılan tüm müdahalelere rağmen kurtarılamayarak hayatını kaybetti. 
     Semih Uzun, Çerkezköy'de ailesinin ve arkadaşlarının gözyaşları arasında toprağa verildi. 
     
     KAFASINDA 3 KIRIK 
     Özel Çerkezköy Hastanesi Başhekimi Dr. Ahmet Türker, yaralının arkadaşları tarafından hastaneye getirildiğini ve beyin cerrahi uzmanı olmadığı için sevkinin yapıldığını belirterek, Kafatasında üç yerinden kırık varmış. Uzman bulunduğu için 82'inci yıl Hastanesi'ne sevki yapılmış ama, o hastanede de tomografi cihazı yok. Tomografi çekildikten sonra da bizim hastanemizde yoğun bakım ünitesi olmadığı için, birlikte hastanemize gelen beyin cerrahı müdahale yapamamış ve Çorlu’ya gönderilmiş'' dedi. 
     
</TEXT>
</DOC>
