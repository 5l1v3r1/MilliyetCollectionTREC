<DOC>
<DOCNO> 408006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo03.html </URL>
<DATE> 2005/12/30/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Nihat Spartak Moskova’da 
</HEADLINE>
<TEXT>

     Real Sociedad’da forma giyen yıldız oyuncu, Rus ekibiyle anlaştığını açıkladı. Nihat’ın, 4.5 sezonluk sözleşme karşılığında toplam 13 milyon Euro alacağı ifade edildi . 
     
     Basın toplantısı yaptı 

     İspanya’nın Real Sociedad kulübünde forma giyen milli futbolcu Nihat Kaheci daha önce prensip anlaşmasına vardığı Spartak Moskova ile anlaştığını açıkladı. Nihat dün San Sebastian’da düzenlediği basın toplantısında Rus ekibinin teklifini kabul ettiğini ve en kısa sürede resmi sözleşmeye imza atacağını söyledi. Spartak ile 4.5 yıllık bir anlaşmaya vardığı öğrenilen yıldız golcünün sezon başına 3 milyon Euro ve toplamda 13 milyon Euro alacağı belirtildi. 
     
     Yerine Skoubo alınıyor 

     Mavi-Beyazlı ekibin sözleşmesi sezon sonunda bitecek Nihat için 1.5 milyon Euro bonservis bedeli alacağı belirtildi. Real Sociedad’ın Nihat’ın yerine Brondby’den 25 yaşındaki Morten Skoubo’yu transfer edeceği bildirildi. Uzun süre Fenerbahçe’nin de gündeminde yer alan Nihat yaklaşık 2 hafta önceki kesinlikle Türkiye’ye dönmeyi düşünmediğini söylemişti. Milli takımın değişmezleri arasında bulunan Nihat, İspanyol ekibiyle çıktığı 117 maçta 55 kez fileleri havalandırdı. 

     
</TEXT>
</DOC>
