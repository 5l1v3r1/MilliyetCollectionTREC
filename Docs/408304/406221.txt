<DOC>
<DOCNO> 406221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yazar/cemal.html </URL>
<DATE> 2005/12/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Eleştiri ve tahammül 
</HEADLINE>
<TEXT>


Van Yüzüncü Yıl Üniversitesi Rektörü Prof. Dr. Yücel Aşkın'ın bileklerine kelepçe vurulması... 
Tutuklanması... 
Tutuklu yargılanması... 
Sağlık durumunun bozulması ve hastaneye kaldırılmasına rağmen tutukluluk halinin devam etmesi... 
Hastanede yattığı odanın önüne parmaklık çekilmesi vesaire... 
Bütün bunlar eleştiriliyor. 
Toplum vicdanı ve adalet duygusu zedelediği için uzunca zamandır haklı olarak tepki çekiyor Rektör Aşkın'ın içinde bulunduğu durum... 
Eleştirmeyen kalmadı. 
Sokaktaki adamdan TÜSİAD Yüksek İstişare Konseyi Başkanı Mustafa Koç'a kadar herkes ses verdi. 
Bütün bunlar yargıya müdahale mi 
Anayasal suç mu işliyoruz 
Başbakan Erdoğan'a göre öyle. 
Herkes susup oturacak 
Öyle mi Sanmıyorum. 
Toplum vicdanını rahatsız eden, "Rektör Yücel Aşkın'a reva görülen muamele"dir. Hukuk devleti konusunda duyulan bazı kuşkuların dikkatli bir dille ifade edilmesidir. 
Tepkilerin özü daha çok buradan kaynaklanıyor. Dava şöyle ya da böyle sonuçlanır, burası ayrı... 
"Rektör'e reva görülen muamele"nin eleştirilmesine ya da yargıya ilişkin bazı kaygıların belirtilmesine neden kızıyor ki Başbakan Erdoğan 
Ne çabuk unutuyor 
Kendisi 1990'lı yılların sonunda bir şiir yüzünden mahkeme kapılarına, hapislere gönderildiği zaman da TÜSİAD başkanları ses vermişti. 
Erdoğan'ın kendisi dahil birçok siyasetçi ve aydın o tarihlerde ve daha yargı aşamasında, "Hukukun üzerine siyasetin gölgesi düştü " diye sert açıklamalar yapmışlardı. 
Bunlar yargıya müdahale miydi 
Anayasal suç muydu 
Böyle yorumlayanlar olmuştu. 
Ama doğru başka yerdeydi. 
İşte, o zaman olduğu gibi bugün de toplumun adalet duygusuna sahip çıkanlar var. 
Hukuk devleti ve yargı bağımsızlığı konusunda düşüncelerini cesurca açıklayanlar var. 
Demokrasinin gerektirdiği dayanışmadan örnekler verenler var. 
Türkiye'de eğer demokratik hukuk devleti günün birinde yerli yerine oturacaksa, bütün bunlara kızmak değil, sevinmek lazım. Demokrasi başka türlü ete kemiğe bürünmüyor çünkü... 
Yücel Aşkın davası da, Orhan Pamuk davası da, başka bazı davalar da Türkiye'de demokrasi ve hukuk devleti açısından boşlukları gözler önüne sermiş durumda. 
Başbakan Erdoğan kızmak yerine, siyasal iktidarın başı olarak bu konulara daha çok eğilmesi gerekir. 
Kızmak yerine, hukukla ilgili eksiği gediği giderecek yeni yasal düzenlemelere gitmesi gerekir. 
Kızmak yerine, özgürlüklerin alanını daha çok genişletmeye çalışmak ve özellikle bürokraside 'zihinsel değişim'in yolunu açması gerekir. 
Ve tabii eleştiriye tahammül 
Bu olmadan liderlik de, demokrasi de tam olamıyor. 
Sayın Erdoğan, bu açıdan son yarım yüzyıllık siyasal tarihimizde o kadar çok ibret verici örnek var ki ders alınacak... 



</TEXT>
</DOC>
