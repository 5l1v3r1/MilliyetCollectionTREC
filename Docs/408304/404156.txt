<DOC>
<DOCNO> 404156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/dunya/axdun02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD seçimden memnun 
</HEADLINE>
<TEXT>


Sünnilerin yüksek katılımı ve bazı isyancı grupların bu kez seçimleri desteklemesi, Washington'da, Irak'ın birliğini koruyabileceği yönünde ihtiyatlı bir iyimserlik yarattı 

YASEMİN ÇONGAR Washington 


Irak'ın 2003'teki işgalinin ardından yapılan üçüncü sandık sınavının "adil ve demokratik" kabul edilen standartlarda, nispeten güvenli bir ortamda ve geniş katılımla gerçekleşmesi Washington'da iyimserlik doğurdu. 
İyimserliğin en önemli nedeni ise, ocak ayı sonunda "geçici" parlamento seçildiğinde sandığı boykot eden Sünnilerin bu kez "kalıcı" parlamento seçimlerinde yüksek oranlarda oy kullanması. 
ABD'li yetkililer, Iraklı Sünnilerin sandıkta gösterdikleri azmin parlamento aritmetiğine yansıması ve Irak Anayasası'nı Sünniler açısından "kabul edilemez" kılan bazı maddelerin, yeni parlamentoda sağlanacak uzlaşıyla değiştirilmesi umudunu dile getiriyorlar. Bu gerçekleşirse, Irak'ın iç savaş yaşaması ve bölünmesi riskinin azalacağı görüşü Washington'da yaygın. 

Bölgeye emsal 
ABD Başkanı George W. Bush, Irak seçimlerini Beyaz Saray'dan izlemek için hafta sonunu Camp David'de geçirme planını iptal etti. Bush, "tarihi" diye nitelendirdiği seçimlerin "Kendi ayakları üzerinde durabilen, kendisini savunabilen ve terörle savaşta müttefik olacak demokratik bir Irak yolunda büyük bir adım olduğunu" söyledi ve böyle bir Irak'ın "bölgedeki diğer insanlara, örneğin İran ve Suriye'de yaşayanlara kuvvetli bir emsal sunacağını" vurguladı. 
ABD Dışişleri Bakanı Condoleezza Rice ise, seçimlerin "tahminlerin ötesinde bir başarıyla gerçekleştiğini" söyledi. Sünnilerin siyasi sürece katılımı için aktif biçimde çalışan ABD'nin Bağdat Büyükelçisi Zalmay Halilzad da, seçimlerin, İslam dünyasında bir "nitel sıçrama" olduğunu savundu. 


</TEXT>
</DOC>
