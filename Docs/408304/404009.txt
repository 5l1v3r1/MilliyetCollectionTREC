<DOC>
<DOCNO> 404009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko38.html </URL>
<DATE> 2005/12/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Vestel'in konsept mağazası açıldı... 
</HEADLINE>
<TEXT>

     Vestel'in yeni konsept mağazası, Armada Alışveriş Merkezi'nde açıldı. 
     Vestel markalı ürünlerin yanı sıra Vestel güvencesiyle Türkiye'de satışa sunulan dünya markalarını da içinde bulunduran 518 metrekarelik mağaza, Zorlu Holding Yönetim Kurulu Başkanı Ahmet Nazif Zorlu tarafından açıldı. 
     Zorlu, açılışta yaptığı konuşmada, Vestel'in tüm dünyada büyüdüğünü, 107 ülkeye ihracat yaptığını söyledi. Vestel'in artık kaliteyi tartışmadığını, servis üzerinde durduğunu ifade eden Zorlu, ''Bunun için tüm Türkiye'yi Vestel Showroomlarla donatacağız'' dedi. 
     Gazetecilerin sorularını da yanıtlayan Zorlu, yeni yatırım yapıp yapmayacaklarına ilişkin bir soruya karşılık, dünyada, çevre ülkelerde ve Türkiye'de büyümeye çalıştıklarını, yatırımlarının devam ettiğini belirtti. Zorlu, yeni bir sektöre girmeyeceklerini, kendi bulundukları sektörlerde büyümeye devam edeceklerini ifade etti. 
     Zorlu, Telsim ihalesiyle ilgili bir soru üzerine de şunları kaydetti 
     ''Dünya globalleşiyor. Burada bizim oldu, olmadı başkası aldı tartışmasına girmememiz lazım. Gelip biri parasını koyup yatırım yapmak istiyorsa ona git kardeşim demenin globalleşen dünyada anlamı yoktur. Yabancı geldi parası vardı aldı. Bizim ne yapmamız lazım Türk işadamlarının da siyasetçilerin ve devletin de sanayicimizi daha nasıl büyütürüzü düşünmesi lazım. Biz, Vestel grubu olarak dünyada nasıl büyürüze bakıyoruz.'' Zorlu, Telsim ihalesinde kendilerine teklif gelip gelmediğinin sorulmasına karşılık olarak da ''Böyle görüşmelerimiz oldu. Herkes kendi kesesine göre bir şeyler yapmak ister. Kendi sektörümüzde yapacağımız yatırımlar vardı kesemize uygun gelmediği için girmedik'' dedi. 
     
     CARİ AÇIK 
     Ahmet Zorlu, cari açık konusundaki bir soruya karşılık olarak da şunları söyledi 
     ''En önemli şeylerden biri Türk parasının değer kazanması. Bundan sanayici büyük yara alıyor. Cari açık sürdürülmesi mümkün olmayan bir şeydir. Her sene açık veriyorsunuz, devamlı ithalat... İnsanlar bunu ne zamana kadar götürecek. Sanayisiz bir ülke, sanayisiz bir Türkiye düşünemiyorum. İthalat da lazım ama bunun yanında ihracat da yapacaksın. Böyle büyürsün. İthalatla bir yere kadar büyürsünüz.'' Zorlu, ''Türkiye ithalatla mı büyüyor'' şeklindeki soruyu da ''Bunun ihracatı da var ithalatı da var, ama bakın açık var. Bunu benim söylememe gerek yok anlayan anlar'' şeklinde yanıtladı. 
     
</TEXT>
</DOC>
