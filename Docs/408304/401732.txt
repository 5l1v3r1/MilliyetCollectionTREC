<DOC>
<DOCNO> 401732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy23.html </URL>
<DATE> 2005/12/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ağar Türkiye'de asker üzerinden siyaset yapılamaz 
</HEADLINE>
<TEXT>

     DYP Genel Başkanı Mehmet Ağar, hükümetin kendisinin bunalım haline geldiğini iddia ederek, "bu milletin bir kimlik bunalımı yok ama Başbakan’ın böyle bir bunalımı olduğu görülüyor" dedi. 
     Ağar, TBMM’de düzenlediği basın toplantısında, Türkiye’de şartların her geçen gün ağırlaştığını, hükümetin sorunların altından kalkamaz hale geldiğini, bu yüzden de sık sık gündem değiştirdiğini öne sürdü. 
     Ekonomide makro rakamların telaffuz edildiğini anlatan Ağar, gerçek yiyecek ve giyecek fiyatlarının açıklanan enflasyonun üzerinde olduğunu savundu. 
     
     "BU MİLLETİN KİMLİK BUNALIMI YOK" 
     Hükümetin işbaşına geldikten sonra büyüme oranının düştüğünü, dış borcun arttığını ve cari açığın 25 milyar dolara ulaştığını ileri süren DYP lideri Ağar, "bunun gibi önemli meseleler dururken hükümet ’kimlik’ tartışmalarıyla milletin çözdüğü meseleleri tekrar gündeme getiriyor" diye konuştu. 
     Mehmet Ağar, hükümetin terörle mücadelede de başarısız olduğunu iddia ederek, sorunun "kimlik tartışmasına" hapsedildiğini söyledi. 
     Dünyanın hiçbir ülkesinde yöneticilerin, o ülkenin kuruluş ilkeleri ve felsefesini tartışma konusu yapmadığını ifade eden Ağar, "Bu hükümetin kendisi bunalım haline geldi. Bu milletin kimlik bunalımı yok ama Başbakan’ın böyle bir bunalım içinde olduğu görülüyor" dedi. 
     AK Parti içinde de yapılan ihalelerle ilgili itiraz seslerinin yükselmeye başladığını kaydeden DYP Genel Başkanı Ağar, BOTAŞ’ın kontrat devriyle ilgili ihalelerinin rahatsız edici boyutlara ulaştığını söyledi. 
     Ağar, ekonomide ve enerjide yabancı tekeller yaratılmak istendiğini öne sürerek, hükümetin Türkiye’nin sorunlarına çözüm getiremeyeceğini savundu. 
     Mehmet Ağar, hükümetin dış politika uygulamalarını da eleştirerek, Irak’ın Telafer kentinde Türkmenlerin katledilmesiyle ilgili üzücü haberler geldiğini söyledi. 
     Bütün sorunları millet iradesinin çözeceğini ifade eden Ağar, 2006 yılında seçime gidilmesini istedi. 
     
     "GEZİNİN AMACI FERİBOT ALIMI" 
     Ağar, bir gazetecinin Başbakan’ın Avustralya gezisine ilişkin sorusunu cevaplarken, "gezinin amacı anlaşılıyor. Orada feribot alımına gidiliyor. Serbest piyasada yapılması gerekenler özel görüşmelerle yapılıyor" diye konuştu. 
     DYP’nin vatandaşa gitme politikasını sürdürdüğünü anlatan Ağar, Pazar günü Hatay’da bir miting düzenleyeceklerini ve orada önemli açıklamalar yapacağını söyledi. 
     Başbakan Recep Tayyip Erdoğan’ın, "ortak kimlik İslam dinidir" şeklindeki açıklamasının hatırlatılması üzerine de Ağar, Türk milletini millet yapan pek çok ortak değer bulunduğunu, bunun en önemlisinin de İslam dini olduğunu belirtti. Ağar, Türk milletinin ortak değerlerinin bir tane olmadığını kaydetti. Tüm bu sorunları ve tartışmaları milletin kendi şuurunda çözdüğünü ve aştığını belirten DYP lideri Ağar, "milletin böyle bir sorunu yok" dedi. 
     
     "BEN DE LİDER SULTASINDAN MAĞDUR OLDUM" 
     Ağar, bir gazetecinin, AK Parti Balıkesir Milletvekili Turhan Çömez’in açıklamalarını hatırlatması üzerine de partilerde söz platformunun açık tutulmasının önemine işaret etti. 
     Geçmişte kendisinin de lider sultasından mağdur olduğunu anlatan Ağar, geçmişten ders aldığını ve kendi partisinde söz platformlarını sonuna kadar açık tuttuğunu söyledi. 
     DYP Genel Başkanı Mehmet Ağar, siyasi partiler ve seçim kanunlarının değiştirilmesi gerektiğini anlatarak, geçmişte kendisine reva görülenleri bir başka politikacı için reva görmeyeceğini ifade etti. 
     
     "ASKERSİZ DEVLET İDARE EDEMEZSİNİZ" 
     AK Parti Tokat Milletvekili Resul Tosun’un Meclis’teki Muhafız Taburu ile bazı askeri birliklerin şehir dışına taşınmasıyla ilgili sözlerinin hatırlatılması üzerine de Ağar, "Türkiye’de asker üzerinden siyaset yapılamaz. Yanında durularak da karşına geçilerek de yapılamaz. Askerle devlet idare edilir. Askersiz devlet idare edemezsiniz" dedi. 
     Ağar, dünyanın pek çok ülkesindeki parlamentolarda sembolik askeri birlikler bulunduğunu hatırlatarak, "sen bırak bunları da kendi ilindeki çiftçilerin, esnafın sorunlarını tartış" diye konuştu. 
     
     "SİYASETİ MİLLET TANZİM EDER" 
     DYP lideri Ağar, "konuşmanız ANAVATAN Genel Başkanı Erkan Mumcu’nun konuşmasıyla örtüşüyor. Merkez sağda birleşme çalışmaları var. Size de bir teklif geldiği söyleniyor bu doğru mu " şeklindeki soruyu yanıtlarken de kendisine herhangi bir teklif gelmediğini söyledi. 
     Siyaseti milletin tanzim edeceğini ifade eden Ağar, 28 Şubat ile başlayan, siyaseti dışarıdan, anketlerle ve tepeden tanzim etme döneminin 2002 seçimleriyle sona erdiğini kaydetti. 
     Ağar, yapılacak bir seçimde bazı şeylere halkın karar vereceğini belirterek, bu yüzden tabana, halka gittiklerini sözlerine ekledi. 
     
</TEXT>
</DOC>
