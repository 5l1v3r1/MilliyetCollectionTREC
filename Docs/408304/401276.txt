<DOC>
<DOCNO> 401276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/temelkuran.html </URL>
<DATE> 2005/12/07/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Babalarımız ve oğullarımız 
</HEADLINE>
<TEXT>
Bu kez biz kazanıyoruz 

Fuayede, mısır patlağı doldurmaktan bıkmış çocuk, "Babam ve Oğlum'a giriyorsunuz değil mi " diye sordu. Yüzünden tanıyor o filme giden insanlar birbirlerini demek ki. Devam etti sonra 
"İlk yarıda ağlayamazsın. Ama ikinci yarı... Felaket. Mahvediyor insanı." 

Sesleri yarım 
Belli ki kendisi birinci yarıda denemiş ama ağlayamamış. Onun için kısmet ikinci yarıyaymış. Bana gelince... Şemdinli'den yeni gelmişim, dört yaşındaki kız çocuklarının, yeni öğrendikleri Türkçeyle bombalardan bahsedişini görmüşüm, gözleri mavi-yeşil kocaman, sesleri yarım. 
İnsanların, suçlu olan dev bir sistem içinde, o sisteme beraber direnecekken birbirlerini boğazlayışını görmüşüm, çocukların büyümeden ihtiyarladığı dağları... Görmüşüm ruhum bütün cam kırığı. O yüzden belki, daha jenerik başlamadan önceki kısa bölümde başladım. Bıyıkları, babamın ve babamın arkadaşlarının bıyıklarına benzeyen Fikret Kuşkan çıkar çıkmaz ortaya. Daha "Yazı işleri müdürü koymadı yazımı" der demez Fikret 
Sonrası zaten... Darbe sabahı doğan bir çocuğun başından geçenler, bu ülkenin başından geçenler... Film bittiğinde, yaşları siyah-beyaz televizyonu bilmeye yetmeyecek çocuklar ağlıyordu, yerlerinden kalkamıyorlardı. 

Hayaller kaldırıldı 
Oysa hiçbiri, o siyah-beyaz televizyonda bir gün bir adamın çıkıp bütün hayallerin kaldırıldığını, iyi insanların işkencelerden geçirileceğini ve bunun devletimiz için yararlı olduğunu, çocukların "kemik yaşları" tespit edilip yeterince büyüklerse idam edilebileceğini, bundan böyle tek tanrının para olacağını ve diğer tanrının da bu ülküye hizmet etmek üzere kullanılacağını, her şeyin satılacağını ve bu satışlarda bütün bir ülkenin esnaflaştırılacağını, yoldan çıkmayalım diye muhafazak rlaştırılacağımızı ve tanrının artık bu işe yarayacağını... 
Görmemişlerdi, tevellütleri gereği. Ama ağlıyorlardı yine de. Bakma, yaralar geçer nesilden nesle. Kimse hiçbir şeyi unutup gitmez, bakma. 
Bakma, herkesin bir yarası var iç cebinde. O günlerden, 80'den kalma bir şeyler. Herkes biraz daha mı iyiydi acaba Yasını tuttuğumuz bu değil mi nihayetinde Daha iyi insanlar olmaya çalışanların ülkesiydi bir zamanlar burası. Sonra ne olduysa şimdi adamlar var televizyonda, bakan olarak filan görünüyorlar gözümüze. "Satalım da paralar çabuk gelsin" diyorlar ülkemiz için. İnsanlar, paylaşmayı artık yiyemediğini vermek sanıyor, son lokmayı bölüşmeyi hatırlamıyor kimse. 
Bakma, hepimizin bir 12 Eylül'ü var cebinde. Yaşanan acı toprağa sindi bir kere o topraklarda doğacak çocukların omurgasına hakkedilmek üzere. Hiç anlatmasanız bile, siz hiç söylemeseniz bile doğarken o eski günahlarla doğuyor çocuklar, sonradan neden bu kadar mahzun olduklarını sorup öğrenmek üzere. 

Çocuklar biliyor 
Bu yüzden "Babam ve Oğlum"a gidiyor o genç çocuklar, bu ülkede yaşamış iyi insanları, işkence edilmeden önce nasıl gülüyorlardı, nasıl seviyorlardı, görmek üzere. 
Bu hayatta bir yanlışlık var, biliyor çocuklar. O yanlışlığın ne olduğunu anlatanı dinliyorlar. Bakma sen, işe yaramaz bir kuşak ilan edilse de gençler, iyi anlatılınca, ülkelerine ve halklarına dair o acı-tatlı hik yeleri hiçbir şeyi dinlemedikleri kadar içten dinliyorlar. 

Baba ve annemiz için 
Bir de şu var Düpedüz silah tüccarlarının reklam ihtiyacını karşılayan "kurtlanmış" yapımlar nedeniyle görmediğimiz "oyunculuk" denen marifeti izliyorsunuz "Babam ve Oğlum"da. Çetin Tekindor'u, Fikret Kuşkan'ı, Hümeyra'yı, Şerif Sezer'i, Yetkin Dikinciler'i, Binnur Kaya'yı ve diğer bütün oyuncuları alınlarından öpüyorum. 
Ve elbette Çağan Irmak. Darbenin, düşünceyi, özgürlüğü, adaleti ve eşitliği yok ederken aslında iyi insanları ve iyiliği yok ettiğini bir kez daha çok iyi anlattığı için teşekkürler. Daha anlatılacak çok hik ye var. Değil mi Çağan 
Biz, bizim kuşağımız daha yeni anlatmaya başladık değil mi Bizim elimizden kurtulamazlar değil mi Komşu teyzeler, üniversite kantinlerinde çocuklar bu filmden, bu hik yeden birbirine bahsettikçe aslında biz kazanıyoruz değil mi 
Babalarımız ve annelerimiz için... Bu ülkenin bütün iyi insanları için. Değil mi 



</TEXT>
</DOC>
