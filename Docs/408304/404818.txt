<DOC>
<DOCNO> 404818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur25.html </URL>
<DATE> 2005/12/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bolu Belediye Başkanı İçki yasağı yok 
</HEADLINE>
<TEXT>

     Bolu Belediye Başkanı Alaaddin Yılmaz, Bolu’da içki yasağının olmadığını bildirdi. 
     Yılmaz, makamında düzenlediği basın toplantısında, geçtiğimiz günlerde bazı gazetelerde, Bolu’da içki yasağı uygulaması olduğu yönünde haberlerin çıktığını, ancak bunun söz konusu olmadığını söyledi. 
     İçkili yerlerin şehir dışına çıkartılması konusunun ne encümen toplantısında ne de belediye meclis toplantısında gündeme geldiğini ifade eden Yılmaz, "Gündeme bile gelmeyen konunun karar verilmiş gibi ifadelerle ulusal medyaya taşınmış olmasını hayretle kınıyorum" dedi. 
     Bu haberleri yapanların Bolu’ya zarar verdiğini belirten Yılmaz, şöyle konuştu 
     "Bu haberleri yapanların hangi amaca hizmet ettiklerini bilmiyorum. Belki benim şahsıma zarar verebilirsiniz ama Bolu’ya ve Bolu Belediyesi’ne zarar verilmesine asla izin vermem. Bunun için bu haberleri kullanan gazeteleri dava edeceğim. Geçtiğimiz günlerde de ’Bolu irtica merkezi’ ve ’Bolu Dağı geçilmez’ başlıkları altında haberler yapıldı. Bolu’da içki yasağı yok. Bunun en güzel örneği, geçtiğimiz günlerde bir bayan öğrencinin ’Nereden içki alırım ’ sorusuna vermiş olduğum cevabım ’Al gel de beraber içelim’ olmuştur." 
     
</TEXT>
</DOC>
