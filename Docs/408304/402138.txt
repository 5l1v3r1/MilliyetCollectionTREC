<DOC>
<DOCNO> 402138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur16.html </URL>
<DATE> 2005/12/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hazırlık evrakını bekleten savcıya ceza 
</HEADLINE>
<TEXT>

     Yargıtay 4. Ceza Dairesi, 116 hazırlık evrakını bekleten, bu nedenle evrakın bir bölümünde zamanaşımına neden olan savcıyı, "görevi ihmalden" adli para cezasına çarptırdı ve cezayı erteledi. Yargıtay Ceza Genel Kurulu da kararı onadı. 
     Bursa Cumhuriyet Savcısı Mustafa Şevki Çelik’in, "116 hazırlık evrakını 5-18 aya varan sürelerle işlemsiz bıraktığı, elinde 955 derdest hazırlık evrakı bulunduğu, belirtilen sürelerle işlemsiz bekletilen 116 hazırlık evrakının bir bölümünde dava zamanaşımı süresinin dolduğu" iddialarıyla hakkında 765 sayılı Türk Ceza Kanunu’nun "görevi ihmali" fiilini düzenleyen 230. maddesine göre dava açıldı. 
     Çelik, birinci sınıf hakim olduğu için yargılama Yargıtay 4. Ceza Dairesi’nde yapıldı. 
     Yargıtay 4. Ceza Dairesi’nin kararında, savcının, iş yoğunluğu nedeniyle katiplerin işlerinde gerekli özeni göstermediklerini savunduğu belirtildi. 
     Kararda, yapılan adli denetim sonucu, aynı iş yüküyle çalışan diğer cumhuriyet savcılarında benzer durumlarla karşılaşılmadığı, savcının savunmasının "haklı ve inandırıcı kabul edilemeyeceği" kaydedildi. 
     Savcının kendisine verilen görevde, "savsama ve gecikme gösterdiği, savsamayı makul sayılmayan bir süre devam ettirdiği"nin sabit olduğu belirtilen kararda, şu tespitler yapıldı 
     "Sanık bu biçimdeki ihmali davranışıyla görev gereğine aykırı hareket etmiş, bazı hazırlık evrakını zamanaşımına uğratarak bunun sonucunda bazı kişiler hakkında kanıt yoksa takipsizlik kararı verilebilecekken, bu sonuçtan mahrum kalmışlar, haklarında dava açılacak kadar kanıt bulunanlar ise yargılanmaktan kurtulmuşlar, sonuçta kamusal görevlerin eşitlik ve adalet esasına göre yürütüldüğü hususunda toplumda hukuk devletine karşı oluşacak kaygı göz önüne alındığında mağduriyetin varlığı da gündeme gelmiş bulunmaktadır." Yargıtay 4. Ceza Dairesi, savcı Çelik’i daha lehe hükümler içerdiği için 765 sayılı TCK’nın 230. maddesine göre önce hapis cezasına çarptırdı, daha sonra verilen bu cezayı bin 116 YTL olarak adli para cezasına dönüştürerek erteledi. 
     Savcı Çelik, bu kararı temyiz ederek, bozulmasını istedi. 
     Temyiz istemini görüşen Yargıtay Ceza Genel Kurulu, 4. Ceza Dairesi’nin karar usul ve yasaya uygun bularak onadı. 
     
</TEXT>
</DOC>
