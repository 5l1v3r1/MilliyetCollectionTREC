<DOC>
<DOCNO> 406668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko10.html </URL>
<DATE> 2005/12/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Maliyeciler, Uludağ'da sıkı denetime hazırlanıyor... 
</HEADLINE>
<TEXT>

     Haluk Yüksel AA 

Bursa Vergi Dairesi'nin, yılbaşında kış turizminin önde gelen merkezlerinden Uludağ başta olmak üzere kentte önceden tespit edilen 240 eğlence merkezinde, belge ve hasılat denetimi yapacağı bildirildi. 
     Bursa Vergi Dairesi Başkanlığı Denetim Grup Müdürü Mustafa Gürhan Acar, AA muhabirine yaptığı açıklamada, yılbaşına yönelik denetimlerin, yeni yıla girmeden önce yapılan alışverişler ve gece eğlence merkezlerindeki denetimler olmak üzere, iki ayağının bulunduğunu belirtti. 
     Acar, alışveriş hareketliliğinin yaşandığı, özellikle kuruyemiş, içecek, çiçek ve hediyelik eşya satışının yapıldığı işyerleriyle büyük alışveriş merkezlerinde denetimlerin artırılacağına dikkat çekerek, halen görev yapan 26 kişilik denetim ekibine, vergi dairelerinden 100 kişilik personel takviyesi yaparak, belgesiz satışların önüne geçmeye çalışacaklarını kaydetti. 
     Yılbaşı gecesinde ise denetimlerin Uludağ'daki oteller bölgesi, Uludağ yolu üzeri ve şehir içindeki eğlence mekanlarında yoğunlaşacağını vurgulayan Acar, bu kapsama giren 240 işletmeyi önceden tespit ettiklerini söyledi. 
     Acar, yılbaşı gecesi için özel olarak oluşturulan ekipte, 126 kişilik yoklama memuruna ek olarak 100 kişilik vergi denetmeninin de hasılat tespiti yapacağını ifade ederek, Uludağ'daki ekipte yer alan görevlilerin, cumartesi öğle saatlerinde oteller bölgesine çıkacağını ve 1 Ocak sabahına kadar denetimleri sürdüreceğini vurguladı. 
     Denetimlerde, vergi kanunlarının uygulamasına yönelik olarak belge düzenine uyulup uyulmadığının kontrol edileceğini ve hasılat tespiti yapılacağını anlatan Acar, ''Mükelleflerimizin vergi kanunlarına uyacağını düşünüyoruz, onları sürekli uyarıyoruz. Yoğun denetimler yapacağız. Vergi kanunlarına uymayan işletmelere ağır cezai işlem uygulanacak'' dedi. 
     Acar, belge düzenine uymayan işletmelere her bir belge için asgari 118 YTL'den 55 bin YTL'ye kadar para cezası uygulanacağını, belgede ''eksiklik ve usulsüzlük'' durumunda ise 38 YTL ile bin 500 YTL arasında ceza kesileceğini kaydederek, hasılat tespitinde elde edilecek sonuçların ise daha sonra değerlendirileceğini bildirdi. 
     Uludağ'da, 16 özel otelde 2 bin 546 ve çeşitli kamu kurum ve kuruluşlarına ait 13 konaklama tesisinde bin 268 olmak üzere toplam 3 bin 814 yatak kapasitesi bulunuyor. 
     
</TEXT>
</DOC>
