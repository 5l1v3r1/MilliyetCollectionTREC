<DOC>
<DOCNO> 402986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun03.html </URL>
<DATE> 2005/12/13/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Kuş gribi Avrupa'yı 10 yılda vuracak .. 
</HEADLINE>
<TEXT>

     Avrupa Birliği’nin "Hastalık Önlem-Denetim Merkezi ECDC"nin Müdürü Prof. Dr. Johan Giesecke, "Uzakdoğu kaynaklı kuş gribi salgınının Avrupa’yı 10 yıl içinde vuracağını" söyledi. 
     İsveç’in salgın hastalık uzmanı veteriner Prof. Giesecke, "Kuş gribi Avrupa’yı yarın veya birkaç gün içinde vuracak değil ama 10 yıl içinde insanlara bulaşacağı kesin" dedi. Prof. Giesecke, "Önlemlerimizi alıyoruz" dedi ve korunma için devletlerin yasa çıkarmasının şart olduğunu bildirdi. 
     Kümes hayvanlarıyla temasta olanların maske ve bunun için geliştirilmiş antibiyotik tedavisine ihtiyaç duyacaklarını belirten AB’nin veteriner şefi Giesecke, "Avrupa’da kuş gribi salgını olduğunda Avrupa Birliği çalışan nüfusunun dörtte biri iş dışı kalacaktır. Potansiyel tehlike var" dedi. 
     AB’nin 25 ülkesinin veterinerlik daireleri başkanları ve baştabipleriyle toplantı yapan ECDC müdürü Giesecke, kuş gribi olan hayvanlarla temas olasılığı bulunan çocukların da koruyucu giysi ve kilolarına göre kuş gribi ilacı almaları gerektiğini söyledi. 
     Uzakdoğu kaynaklı kuş gribi üzerine ECDC, mayıs ayında kuruldu. 
     Ölümcül kuş gribi H5N1’in değişime uğrayarak insanları öldüren virüs biçimine girerek yaratacağı salgın ihtimali uzmanları kaygılandırıyor. Virüsün milyonlarca insanı öldürebilecek kadar mutasyona değişime uğrayabileceğine ilişkin kanıt henüz yok. 
     
     ENDONEZYA'DA KUŞ GRİBİNDEN BİR ÖLÜM DAHA... 

     Bu arada, Endonezya'da 1 kişinin daha kuş gribi nedeniyle öldüğünün kesinlik kazandığı bildirildi. 
     Endonezya Sağlık Bakanlığı üst düzey yetkilisi Hariadi Wibisono, Hong Kong'daki Dünya Sağlık Örgütü DSÖ ile bağlantılı bir laboratuvarın, ülkede kuş gribinden 9'uncu ölüm vakasını doğruladığını belirtti. 
     Hariadi, geçen hafta ölen bir erkek hasta üzerinde yapılan laboratuvar testleri sonuçlarının, Endonezya'da kuş gribi nedeniyle hayatını kaybedenlerin sayısının 9'a yükseldiğini gösterdiğini kaydetti. 
     
</TEXT>
</DOC>
