<DOC>
<DOCNO> 400281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo12.html </URL>
<DATE> 2005/12/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Cimbom potada yükselişe geçti... 
</HEADLINE>
<TEXT>

     Türkiye Basketbol Ligi'nde TBL dün yapılan maçta İstanbul Tekelspor'u 79-76 yenen ve bu sonuçla ligde üst üste 3. galibiyetini alan Galatasaray'da yüzler gülüyor. 
     Galatasaray Genel Menajeri Müge Berkalp, İstanbul Tekelspor karşısında geride oldukları bölümde ümitlerini hiç kaybetmediklerini belirterek, ''Ortaya koyduğumuz dirençle rakibi yendik'' dedi. 
     Berkalp, ilk yarı rakipleri karşısında etkisiz kaldıklarını ifade ederek, ''Bu bölümde hakemlerin de olumsuz etkisi vardı. İkinci yarı daha iyi oynadık ve daha az hakeme takıldık. Özellikle son periyottaki performansımızla maçı kazandık. Artık taşlar yerine oturmaya başladı. Oyuncular birbirini tanıdı ve sistemi daha iyi uygulamaya başladılar. Bu şekilde otomatik olarak galibiyet geliyor. Son iki haftadır geriden gelip maç kazanıyoruz. Bu bizim için sevindirici bir durum. Takımın direncini gösteriyor'' diye konuştu. 
     İstanbul Tekelspor maçında çenesine aldığı darbe sonucu sakatlanan Burak Sezgin'in durumu konusunda bilgi veren menajer Berkalp, ''Maçtan sonra Burak'ın çenesine 4 dikiş atıldı. Ama gelecek hafta Pınar Karşıyaka ile yapacağımız maçta forma giyebilecek'' diyerek sözlerini tamamladı. 
     
</TEXT>
</DOC>
