<DOC>
<DOCNO> 406417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yazar/sazak.html </URL>
<DATE> 2005/12/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
DİSK'in desteği 
</HEADLINE>
<TEXT>


Başbakan'ın isteğiyle hakkında soruşturma açılan TÜSİAD Yüksek İstişare Kurulu Başkanı Mustafa Koç'a en anlamlı desteği DİSK verdi. 
Süleyman Çelebi, Koç'un sözlerinin altına imza atabileceğini, hakkında dava açılırsa mahkeme salonuna gidebileceğini, demokrasi ve özgürlükler konusunda TÜSİAD dahil tüm sivil toplum örgütleriyle dayanışma yaparak Ankara'ya yürüyebileceğini açıkladı. 
Kimi tutucu çevreler, 'Devrimciye bak ' diye eleştirseler de, DİSK adına yakışır 'devrimcilikte' çıkışlarla demokrasinin önünü açmaya çalışıyor. 
Siyasal iktidarın baskıcı, dayatmacı, AB sürecinde genişleyen özgürlükleri eski sınırlarına çekmeye çalışan, hukuku zorlayan uygulamaları karşısında 'sınıf' kaygılarını bir yana atarak TÜSİAD Yüksek İstişare Kurulu Başkanı'nı savunmaya geçiyor. 
Milliyet'in dünkü manşetinde saptadığı gibi bu tarihi bir olay. 
Çünkü DİSK'in desteği, Mustafa Koç ile sınırlı konjonktürel bir çıkış değil. Arada başka neden arayanlar, Koç'un işyerlerinde DİSK'in örgütlü olmadığını bilmelidir.Dolayısıyla sendikal bir beklenti de yok. 
DİSK, TÜSİAD'a destek vermekle, hükümetin kendi tabanına yönelik, "Büyük sermayeye güven olmaz. Bunların niyeti hak ve özgürlükler değil, sadece kendi çıkarlarını düşünürler, işlerine gelmeyince de iktidara saldırırlar. Hepsinin tuzu kuru " propagandasını da yıkıyor. Çünkü Mustafa Koç'un savunduğu, 'adil yargılama, seçim barajının düşürülmesi, laik eğitim' TÜSİAD ve DİSK'in savunduğu ortak değerler olmanın ötesinde, Türkiye'de sessiz çoğunluğun da benimsediği, sahiplendiği ilkeler. 
Dün Süleyman Çelebi ile konuşurken, İspanya'da, Portekiz'de, Yunanistan'da demokrasinin böyle geliştiğini anlattı. 
Dünya değişiyor. 
12 Eylül 1980 darbesinin üzerinden yirmi beş yıl geçti. 
Emekli Büyükelçi Sönmez Köksal ile konuşurken 1981'de Brüksel'de görev yaptığı sırada Noel öncesi açılan DİSK davasında 1200 kişiyle ilgili iddianamedeki idamlar nedeniyle Avrupa'da düştükleri güç durumu anlatmıştı. 
TÜSİAD o zaman darbecilerden yanaydı. 
Demokrasiyi içselleştirmesi 1980'lerden sonradır. 
2005 yılının sonunda TÜSİAD ve DİSK yöneticileri, 'özgürlük ve hukuk' çizgisinde buluştular. Süleyman Çelebi, Mustafa Koç'u arayarak kutlamış. Koç da, kendisine verdiği destek nedeniyle Çelebi'ye teşekkür telefonu açmış. DİSK de son dönemde kendi 'Glasnost'unu yaratıyor. 
1 Mayıs ve 12 Eylül'e bakış açısı, AB sürecine destek ve solda yenilenme arayışıyla DİSK, Türkiye siyasetindeki etkinliğini artırıyor. 



</TEXT>
</DOC>
