<DOC>
<DOCNO> 407037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy18.html </URL>
<DATE> 2005/12/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Emekli Paşa Özbek PKK teröründe 1 numaralı ihmalkarlar Evren ve Özal 
</HEADLINE>
<TEXT>

     Emekli Tümgeneral Osman Özbek, "Biz Avrupa Birliği’ne girecek filan değiliz. Avrupa Birliği Türkiye’yi istiyor, Türkiye’nin tapusunu istiyor. Vatandaşını istemiyor" dedi. 
     Cumhuriyet Üniversitesi Kültür Merkezi’nde düzenlenen ve çeşitli konuşmacıların katıldığı "Türkiye’nin Güncel Sorunları" toplantısı bugün yapılan sunumlarla sona erdi. 
     Toplantıda, "Terör ve Kuzey Irak" konulu konferans veren emekli Tümgeneral Özbek, PKK terörünün 1984’den 1999’a kadar geçen 15 yıllık sürede çok sayıda insanın yaşamını yitirmesine ve 100 milyar doların üzerinde zarara neden olduğunu belirtti. Özbek şunları söyledi 
     "30 binin üzerinde şehit ve gazimiz var. Ben o tarihte bu işle ilgili şube müdürüydüm. Bir kere bir numaralı ihmalkarlar Evren ve Özal ikilisinin konuyu hafife alması. TSK’nın başlangıçta 10 yıl süreyle bu mücadelede yer aldırılmaması. 1984’de bu olaylar başladığında sıkıyönetim varken, sıkıyönetim olağanüstü yetkilerini kullanmak varken, polisi ve jandarmayı birlikte kullanmak varken, o gün devleti idare edenler bu yetkiyi kullanmak istemediler. 1987’de sıkıyönetimi kaldırıp OHAL’e geçtiler." Suriye’ye 1999’da verilen ultimatomun 1984’de verilmesi gerektiğini savunan Özbek, "Apo’nun 1999’da tesliminin kurallarını, şartlarını ben bilmiyorum. Niçin teslim edildi İyi mi kötü mü oldu 
     Benim şahsi fikrime göre iyi olmadı. Şu anda normal bir cezaevinde olması gerekirken 558 kişi koruyor. Ben de gittim, gördüm. Olmaz böyle birşey" diye konuştu. 
     
     "GÜVENLİK GÜÇLERİ ÇÜRÜTÜLÜYOR" 
     "Özellikle PKK’ya karşı Türk Silahlı Kuvvetleri ve güvenlik kuvvetleri bugün kullandırılmıyor" diyen Özbek, "Niye Avrupa Birliği’nin Ankara’daki büyükelçileri ’operasyon yapmayacaksınız’ diye Başbakan’a talimat veriyor. Biz tarihte kızıyorduk II. Abdulhamit’e ’donanmayı Haliç’e hapsetti, çürüttü’ diye. Bu hükümet de güvenlik güçlerini çürütüyor. Ama o güvenlik kuvvetleri herhalde 1900’lerin başındakilerin oyununa gelmez" diye konuştu. 
     Özbek, şunları kaydetti 
     "Peki Kuzey Irak’ta neler var Kuzey Irak’ta adamların subay okulu var şu anda. Subay yetiştirmeye başlamışlar. Üniversiteleri var. 
     Patlayıcı laboratuvarları var. 14 ayrı kampta PKK faaliyetleri yürütüyor. Gıdasından, maliyesine kadar her şeyi var. Birşey daha var. 
     NATO füzeleri var ellerinde." Avrupa Birliği projesinin Türkiye’ye tehdit olduğunu öne süren Özbek, "Yeni NATO projesi Türkiye için bir tehdittir. ABD’nin Büyük Ortadoğu Projesi Türkiye için bir tehdittir. IMF kıskacı, IMF’den borçlanma bir tehdittir" diye konuştu. 
     Türkiye’nin AB’ye giremeyeceğini öne süren Özbek, "Biz Avrupa Birliği’ne girecek filan değiliz. Avrupa Birliği Türkiye’yi istiyor, Türkiye’nin tapusunu istiyor. Vatandaşını istemiyor. Bunu anlayamadık" dedi. 
     
     EŞREF BİTLİS’İN ŞEHİT OLUŞU 
     Daha sonra soruları yanıtlayan Özbek, içinde bulunduğu uçağın düşmesi sonucu şehit olan Jandarma Genel Komutanı Orgeneral Eşref Bitlis’in ölümü ile ilgili soru üzerine şunları kaydetti 
     "Eşref Bitlis Paşa’nın 17 Şubat 1993’te Kuzey Irak’ta bir toplantıya gitmek üzere uçakla Diyarbakır’a gitmesi gerekiyordu. O gün hava çok soğuktu. Ankara ve Diyarbakır’da kar yağıyordu. Ben onun genel sekreteri olarak kurmay başkanından komutanı ikna etmemiz gerektiğini, komutanın bu uçuşu yapmaması gerektiğini, aynı gün sabahı defalarca konuştum. Ama komutan bunu daha önce de ertelemişti. Bir noktada kader, alın yazısı. Telefonla hava durumları kontrol ediliyordu. En sonunda ’Ankara ve Diyarbakır uçuşa müsait’ dendi. 
     Komutanı ben yolcu ettim. Benim o zamanki bilgilerime göre, askeri heyetlerin yaptığı inceleme sonucundaki raporlara göre komutanın uçağı buzlanma nedeniyle 5 dakika sonra düştü. Daha sonra birileri bunun peşini bırakmadı. Hepimizin bırakmaması lazım tabii. Bu inceleme sonuçlarında buzlanmadan dolayı olmadığı, bir sabotaj ihtimali olduğu şeklinde raporlar var. Ama bilmediğiniz birşey ile ilgili çok net birşey söyleyemiyorsunuz." Özbek, şu anki bilgilerle Eşref Bitlis’e "suikast yapıldı" denilemeyeceğini belirterek, "Ama incelemeye devam etmek lazım" dedi. 
     CÜ Rektörü Prof. Dr. Mehmet Bakır, Sivas Ticaret ve Sanayi Odası Başkanı Osman Yıldırım ve çok sayıda öğretim üyesi ile öğrencinin katıldığı toplantıda, Siyasal Strataji Uzmanı Abidin Aydoğdu "Türkiye’nin dünyadaki yeri ve önemi", Ankara Üniversitesi Beden Eğitimi ve Spor Yüksekokulu Öğretim Üyesi Prof. Dr. Gültem Ersöz de "Atatürk ve Spor-Kadının spordaki yeri ve önemi" konulu sunum yaptı. 
     
</TEXT>
</DOC>
