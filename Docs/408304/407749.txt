<DOC>
<DOCNO> 407749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur55.html </URL>
<DATE> 2005/12/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İstanbul'a yeni yolcu gemileri... 
</HEADLINE>
<TEXT>

     İstanbul Deniz Otobüsleri A.Ş.’nin İDO , gelecek yıl ihaleye çıkarılacak 13 yolcu gemisi ile feribotla ilgili kriterleri Türk armatörlere tanıtıldı. 
     Tuzla’daki Gemi İnşa Sanayicileri Birliği’nde GİSBİR yapılan toplantıda, armatörlere, inşa ettirilecek yolcu gemileri ve feribotlara ilişkin bilgi verildi. 
     İDO Genel Müdür Yardımcısı Ufuk Tuğcu, amaçlarının, önümüzdeki yıllarda yaptırılacak gemilerle ilgili gemi sanayicileriyle görüş alışverişinde bulunmak olduğunu söyledi. 
     Toplantıda, armatörlere bilgi veren Yüksek Mühendis ve Gemi İnşa Projesi Sorumlusu İsmail İpek, AA muhabirine yaptığı açıklamada, uluslararası ihalelerin 2006 yılının ilk 3 ayında tamamlanacağını ve gemilerin ihale sürecinden 12-16 ay sonra teslim alınacağını bildirdi. 
     Gemilerin dış dizaynının şu anda şehir hatları ve feribot hatlarında çalışan gemilerin görünümleriyle aynı konseptte olacağını anlatan İpek, yeni gemilerin daha hızlı, manevra kabiliyetlerinin yüzde 50 daha fazla olacağını, yolcu güvenliğinin de artırılacağını kaydetti. 
     İpek, halat mahallinin yolculardan ayrılacağını, kazalara neden olan iniş ve biniş sisteminin değiştirileceğini, engellilere ve bebek araçlarına dönük kolaylaştırıcı dizaynların yapılacağını, ayrıca bebek odalarının konulacağını dile getirdi. 
     İsmail İpek, gemilerin dizaynlarıyla ilgili 3-4 örnek model hazırlanacağını ve bu modellerin anket yoluyla İDO yolcularına sunularak tercihlerinin belirleneceğini ifade etti. 
     Kısa süre sonra model gemi dizaynlarının hazır olacağını belirten İpek, ardından tanıtıma başlayacaklarını sözlerine ekledi. 
     GİSBİR Başkanı Murat Bayrak da iki kurumun açıklıkla görüşlerini karşılıklı bildirdiğini kaydederek, GİSBİR’in de uzun zamandır kara taşımacılığının deniz taşımacılığına dönüşmesi için çalışma yaptığını vurguladı. 
     Türk gemi sanayicisinin yolcu gemisi yapacak güce sahip olduğuna dikkat çeken Bayrak, "Tanker de yaparız, yolcu gemisi de yaparız. Bu tersanelerde tanker yapıldığına göre yolcu gemisi de yapılır" dedi. 
     İDO tarafından ihale edilecek gemiler ve özellikleri ise şöyle 
     Sirkeci-Harem hattında kullanılmak üzere 70 araç, 600 yolcu kapasiteli, 14 deniz mili süratli, yüksek manevra kabiliyetli 4 feribot. 
     Şehir hatlarında kullanılmak üzere 1500 yolcu kapasiteli, 16 deniz mili süratli, yüksek manevra kabiliyetli 3 yolcu gemisi. 
     Çift taraflı gidebilen 600 yolcu kapasiteli, 14 deniz mili süratli Boğaz için özel tasarlanmış 4 yolcu gemisi. 
     Topçular-Eskihisar hattında kullanılmak üzere 130 araç, 600 yolcu kapasiteli, 13.5 deniz mili süratli 2 feribot. 
     
</TEXT>
</DOC>
