<DOC>
<DOCNO> 407347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy16.html </URL>
<DATE> 2005/12/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mumcu Kemal ağabeyi Başbakan'ın kahyasıdır 
</HEADLINE>
<TEXT>

     Anavatan Partisi Genel Başkanı Erkan Mumcu, dün TBMM Genel Kurulu’ndaki bütçe görüşmelerinde, vatandaşın umutla beklediği çözüm önerileri yerine bir "ağız dalaşının" yaşandığını ifade ederek, "Uzun yıllardır, seviyenin bu kadar düştüğü ve bu kadar ağız dalaşının yaşandığı bir bütçe görmedim" dedi. 
     Mumcu, partisinin TBMM grup toplantısında yaptığı konuşmada, dün yapılan bütçe görüşmelerinin, Başbakan ve Ana Muhalefet Partisi Genel Başkanı arasında yaşanan bir kişilik testine dönüştüğünü ileri sürdü. 
     Vatandaşların, bütçe görüşmelerini izlemek için, önemli çözüm önerileri ve ülkenin geleceği açısından umutlu mesajlar beklentisiyle televizyonlarının başına oturduğunu ifade eden Mumcu, "Dünkü görüşmeleri, özellikle hükümet sözcüleri açısından hiç olmamış kabul etmek, galiba en hayırlısı olacak" dedi. 
     AK Parti ve Ana Muhalefet Partisi genel başkanları arasında, "Değiştin, değişmedin" ya da "30 yıldır hiç değişmedim" gibi kişilik testine yönelik anlamsız tartışmaların yaşandığını öne süren Mumcu, sözlerini şöyle sürdürdü 
     "Vatandaş, ’tencere dibin kara, seninki benden kara’ söylemlerini dinlemek için oturmadı televizyonlarının başına... Dün yaşananlar, maalesef millete bir umut ışığı vermiyor. 
     Biz Anavatan Partisi olarak, bu süreçte çözüm önerileriyle elimizden geldiği kadar katkıda bulunmaya çalıştık. Ancak bu yaklaşımımız dahi Başbakanın, ’Hiçbir çözüm önerisinde bulunmuyorlar’ eleştirileriyle karşı karşıya kaldı. Ama artık burada durmak lazım. 
     Sen hem iktidar koltuğunda oturacaksın, hem de çözüm önerilerini muhalefetten bekleyeceksin. Böyle bir şey yok. Kaldı ki muhalefet çözüm önerilerini ortaya koyunca da anlamayacaksın, idrak edemeyeceksin ve bir kahve üslubuyla yanıt vermeye kalkacaksın. Nedir bu hırçınlık, nedir bu tafra neyin bedelini istiyorsun bu halktan... 
     Bu, sokakta bile yadırganacak bir ağızdır. 
     12 yıldır bu Meclisteyim ve 20-25 yıldır bütçe görüşmeleri 
     izlerim. Ama seviyenin bu kadar düştüğü ve bu kadar ağız dalaşı yaşanan ve Türkiye’nin sorunlarından bu kadar uzak bir bütçe görmedim." Mumcu, Başbakan Erdoğan’ın dünkü konuşmasında, kendisine yöneltilen eleştirilere yanıt vermek yerine polemiği tercih ettiğini ileri sürerek, "Çünkü verilecek cevabı yok. Beceriksizliğini, yeteneksizliğini itiraf etmekten başka bir sözü yok. Karşısına CHP’yi muhatap alıp, ağız dalaşına girmekten başka yapacağı bir şey yok" diye konuştu. "Vatandaşın hamdını ve şükrünü sömürmeye kimsenin hakkı olmadığını" ifade eden Mumcu, kendilerine yönelik "sanal muhalefet" eleştirilerini hatırlatarak, "Asıl sanallık iktidarda, bu ülkenin gerçeklerini görmeden sanal iktidarı oynuyorlar. Bu umursamazlık daha ne kadar sürecek, onu milletin vicdanına bırakıyorum. Yazıklar olsun" dedi. Başbakan Erdoğan’ın, yoksul ve yetim sofralarını sessiz, sedasız ziyaret edip, onların dertlerini dinleyerek efsane olduğunu söyleyen Erkan Mumcu, söyle konuştu "Başbakan, şimdi 40 kamera ile devlet olanaklarını kullanarak iftar sofralarına katılıyor. AK Parti, kimsesizlere sahip çıkacağını söyleyerek iktidar oldu ama şimdi Başbakan onlarla alay ediyor. Malatya’da işkence gören çocuklara sahip çıkacağına, bakanına sahip çıkıyor. İşte ahlak ve seviye bu... Başbakan, Kemal Unakıtan’a da sahip çıkıyor. Tabii ki ağa, kahyasına sahip çıkacak bunda şaşılacak hiçbir şey yok. Çünkü Kemal ağabeyi, aslında Başbakanın kahyasıdır. Devletin yediemini olarak, milletin yediemini olarak, oraya kendisini oturtanın kahyasıdır. Bunlar, ’yolsuzluk, yoksulluk’ diye geldiler, şimdi haram sofralarından kalkmak bilmiyorlar. Oraya oturmayanları da birtakım imalarla tehdit ediyorlar. Siz, bugüne kadar kime ne hesabı sordunuz Bu, omzu aşağıya düşürüp, takındığınız sahte kabadayı pozlarına kim inanır. Bir kez daha söylüyorum ima, korkakların dilidir. Sayın Başbakan korkma açık konuş, delikanlı gibi konuş. Herkesi korkutmaya çalışabilirsin ama beni korkutamazsın. Kimin sorulacak hesabı varsa buyursun sorsun. Hiç kimsenin korkaklığın arkasına sığınarak ortaya attığı imalar, bizi yolumuzdan döndüremez." Anavatan Partisi Genel Başkanı Erkan Mumcu, AK Parti hükümetini eleştirerek, "Buraya ’yoksulun, yetimin, kimsesizin hakkını koruyacaksınız’ diye geldiniz. Yetim hakkı korumak bu mu Gaz dağıtım işini eşe dosta peşkeş çekmek midir " dedi. 
     Mumcu, partisinin TBMM grup toplantısında yaptığı konuşmada, "ak enerji yolsuzluğunu" ortaya çıkaran kişinin, görevinden alınarak, Edirne’de yeni bir göreve gönderildiğini ileri sürdü. Edirne’ye gönderilen kişinin "orada başka pislikleri ortaya çıkardığını" ifade eden Mumcu, "Bu memleketin namuslu bürokratı, namuslu memurları var. 
     Önce kendi bahçenizi temizleyin. Size sorulanların hesabını verin. 
     Türkiye’de hiçbir şeyi değiştiremezsiniz. Bunun için cesaret, kararlılık lazım temiz kalmış olmak lazım. Masumiyetinizi yitirdiniz. 
     Bir an önce bu işleri yapabilecek olanlara bırakın" diye konuştu. 
     
     "NEDİR BU MİLLETİN ÇEKTİĞİ " 

     Prim ve gelir vergisinin, istihdamı yasaklar hale getirildiğini ileri süren Mumcu, yapılmak istenen sosyal güvenlik reformunda "3 sakat kurumun bir araya getirilmeye" çalışıldığını söyledi. 
     Erkan Mumcu, ücretlerden kesilen vergilerin, beyanla alınması gerektiğini kaydederek, eğitime, sağlığa ve tasarrufa yönelik harcamalardan vergi alınmamasını istedi. 
     Avrupa’da 50 yaşındaki biriyle Türkiye’deki 40 yaşında bir kişinin karşılaştırıldığında hangisinin daha yaşlı göründüğünün anlaşılacağına değinen Mumcu, "Nedir bu milletin çektiği Uluslararası seviye tespit sınavlarında Türkiye en son sırada bu millet bu sonucu hak edecek ne yaptı " diye sordu. 
     
     KAMU BİNALARININ KİRALANMASI 

     Anavatan Partisi Genel Başkanı Mumcu, ihtiyaç duyulan okul, hastane ve adliye gibi binaların, yapılması yerine kiralanması yoluna gidilmesi gerektiğini söyledi. 
     Kamu binalarının yapımı için gerekli ödeneklerle 20-30 yıllık binaların kiralanabileceğini belirten Mumcu, "Kiralayacağınız binalar için standart belirleyin. Bu standartlara uygun binaları kiralayın. 
     Bunun için paraya ihtiyaç yok. Kirada, tuğla, çimento, demir, sıva malzemesinden çalma yok. Utanç kaynağı kamu binaları yerine, sapasağlam binalar yapılır. Yapan kişi bu binadan sonsuza kadar faydalanmak için en iyisini yapar kendi yaptığından çalmaz" diye konuştu. 
     Kamu binalarının kiralama yoluna gidilmemesinin nedenini de soran Mumcu, sözlerine şöyle devam etti 
     "İhale yolsuzluğu biter... Niye yapmıyorsunuz Ben size söyleyeyim ihale tatlı, ihale tatlı. Buraya yoksulun, yetimin, kimsesizin hakkını koruyacaksınız diye geldiniz. Yetim hakkı korumak bu mu Gaz dağıtım işini eşe dosta, peşkeş çekmek midir Makarna, ekmek, çay, simit hebası yapıyor. Niye elektrik, gaz, kira hesabı yapmıyorsun Bu millet seni çayla simitle karın doyurasın diye mi iktidar yaptı " 
     
     "BU TAKSİMİ KURT YAPMAZ" 

     AK Parti ile ANAP hükümetlerinin mukayesesini yapan Mumcu, "Allah’ını sevenin, elini vicdanına koymasını" isteyerek, hangi hükümet döneminde ev ve otomobil alındığını, çamaşır makinesi, renkli televizyonun evlere girdiğini sordu. 
     CHP’nin muhalefetini eleştiren Mumcu, "Tabi, CHP gibi muhalefeti buldunuz karşınızda, ne güzel. O sana ’laiklik’ desin, sen ’din’ de... 
     Hacivat’ı-Karagözü oynayacaksınız. Köylünün alın terini yok parasına al, yumurtanın ucuzladığını söyle. Mazotu, yemi en pahalı fiyattan ver. Bu taksimi kurt yapmaz, kuzulara şah olsa. Çaya simite mahkum ettiniz. İstiyorsunuz ki kimse muhalefet etmesin, sesini çıkaranı azarla, yazıklar olsun" diye konuştu. 
     Doğrudan Gelir Desteği’nin kaldırılmasını isteyen Mumcu, bu desteğin üretime gitmediğini, toprak sahipliğini teşvik ettiğini ifade etti. 
     
</TEXT>
</DOC>
