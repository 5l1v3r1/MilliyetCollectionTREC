<DOC>
<DOCNO> 403531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/agun.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Aşkın'a tahliye çıkmadı 
</HEADLINE>
<TEXT>


Hem yeni h kim üye, hem savcı tahliye istedi ama, 61 gün sonra mahkemeye çıkabilen Rektör Prof. Dr. Yücel Aşkın'ın tahliye talebi reddedildi. Duruşma 29 Aralık'a ertelendi 

Gökçer Tahincioğlu 

Van Yüzüncü Yıl Üniversitesi YYÜ Rektörü Prof. Dr. Yücel Aşkın hakkında açılan davanın ilk duruşması büyük tartışma yaratabilecek kararlarla noktalandı. Daha önce Aşkın'ın tahliyesini savunan bir yargıç "taraflı" olduğu gerekçesiyle heyetten çıkartılırken, yerine giren yargıcın ve savcılığın tahliye talebi, bu istemi önceden de reddeden iki yargıcın oylarıyla yine geri çevrildi. 14 Ekim'de tutuklandıktan 61 gün sonra mahkeme önüne çıkabilen Aşkın'ın tutukluluk halinin devamı kararlaştırıldı. 
Aşkın, 11 Temmuz'da tutuklanan YYÜ Genel Sekreter Yardımcısı Enver Arpalı'nın 12 Kasım'da intihar etmesinden sonra rahatsızlanarak hastaneye kaldırıldıktan sonra 3. Ağır Ceza Mahkemesi'ndeki duruşmaya ambulansla getirildi. Aşkın'ın eşi Yard. Doç. Dr. Oya Aşkın'ın katılmadığı duruşmayı YÖK, Uluslararası Barolar Birliği ve CHP heyetleri, Ankara ve İstanbul baroları temsilcileri ve yakalarına beyaz kurdela takmış bazı öğretim üyeleri izledi. Darlığı nedeniyle salona kurayla belirlenen 5 gazeteci alındı. Salona alınmayan Arpalı'nın kardeşi Dursun Arpalı "Kendilerine göre bir adalet bulmuşlar, uyguluyorlar" diyerek tepki gösterdi. 

El Kaide avukatları 
Duruşmada Aşkın'ın fişlediği iddia edilen 8 kişinin müdahillik başvurusu Yargıç Ferhat Erbaş'ın muhalefetiyle 2'ye karşı 1 oyla kabul edildi. Müdahillerin avukatlığını, AİHM'ye türban başvurusu yapan Leyla Şahin'in avukatı Hüsnü Tuna ile El Kaide davasının avukatlarından Necati Ceylan yaptı. Müdahillerden YYÜ öğretim üyelerinden Abdurrahman Üner ile Davut Okçu, daha önce Aşkın'ın tahliyesini isteyen, davanın tensip tutanağı hazırlanırken delillerin yetersiz olduğunu savunan Erbaş için 'karardan önce görüş açıklayarak tarafsızlığını yitirdiği' gerekçesiyle 'reddi hakim' talebinde bulundu. Aşkın'ın avukatları talebi "kötü niyetli" bularak itiraz etti, ancak verilen arada yetkili 4. Ağır Ceza Mahkemesi talebi yerinde buldu. Ara sırasında baro odasında tutulan Aşkın'a hastaneden yemek getirildi. 
Karar üzerine Erbaş'ın yerine, Şemdinli'de 9 Kasım'daki patlamanın sorumlusu oldukları iddiasıyla astsubaylar Ali Kaya ve Özcan İldeniz'in tutuklanmasına karar veren 4. Ağır Ceza Mahkemesi üyesi Vahit Baltacı atandı. İddianamenin ve tutuklanma gerekçelerinin delile dayanmadığını savunan Erbaş'ın çıkmasıyla, yargılamayı yeni üye ve tahliyeyi reddeden yargıçlar yürüttü. Aşkın yeniden hastaneye götürülürken, bir grup vatandaş aleyhte slogan attı. 
Savcı Sezgin Kaçmaz, suç niteliğinin değişme ihtimali, delillerin toplanması, kaçma şüphesinin olmaması, ifadesinin alınması ve sağlık durumu karşısında Aşkın'ın tahliyesini talep etti. Müdahil avukatı Tuna ise, Arpalı'nın intihar etmediğini, delillerin karartılması için öldürüldüğünü öne sürerek, Aşkın'ın tutuklu kalmasını istedi. Mahkeme de savcının talebini 2'ye karşı 1 oyla reddetti. 

Yeni üye de "tahliyeci" 
Erbaş'ın yerine heyete giren Baltacı da, sanığın savunmasının alınması ve gözlenen sağlık durumuna göre tahliyesinin gerektiğini savunurken, Mahkeme Başkanı İlhan Kaya ve üye Muharrem Ballı, suçlamaların ve durumun devamı, suçun vasıf ve mahiyetine göre tutukluluk halinin devamını kararlaştırdı. Aşkın'ın hastalığını ve savcılığın suçun niteliğini değiştirme ihtimalini de göz önüne almayan iki yargıcın kararında, tutuksuz yargılanan 4 sanığın zaman yokluğundan sorgulanamaması etkili oldu. Duruşma 29 Aralık'a ertelendi. 

Aşırı kilo verdi 

FOTOĞRAFLAR ADEM ALTAN 
YYÜ Tıp Fakültesi Başhekimi Doç. Dr. Hüseyin Şahin ile bir kardiyoloji ve bir anestezi uzmanının gözetiminde olan Aşkın'ın durumunun iyi olduğu, ancak çok kilo verdiği gözlendi. Adliyeye tekerlekli sandalyeyle taşınan Aşkın, 5. kattaki mahkemeye, asansör olmadığı için, jandarmaların yardımıyla yürüyürek çıktı. 

3 bin 115 yıl 

İddianamede Aşkın'la birlikte rektör yardımcıları Ayşe Yüksel, Hasan Ceylan, Genel Sekreter Işık Tepe, Ziraat Fakültesi Dekanı Fırat Cengiz, Genel Sekreter Yardımcısı Salih Yurtkuran, Yazı İşleri Şube Müdürü Şükran Yurtkuran, Bilgisayar İşletmeni Bülent Şahin ve Özel Güvenlik Şube Müdürü Saffet Kara ile İspanyol Expansion firması temsilcisi Ümit Ayral sanık olarak yer aldı. İddianamede, Aşkın'ın örgüt kurarak Expansion firmasından usule aykırı biçimde tıbbi cihaz alımı yaptığı, Hazine'yi zarara uğrattığı, 418 kişiyi siyasi görüşlerine göre fişlediği ve manevi cebir uyguladığı iddia edilerek, 3 bin 115 yıla kadar hapisle cezalandırılması isteniyor. 

'Fişler OHAL döneminden' 

Aşkın, üniversite çalışanlarını fişlediği iddialarına dayanak yapılan kayıtların olağanüstü hal uygulaması döneminde YÖK ve güvenlik birimlerinden gönderildiğini söyledi 

OSMAN BEKLEYEN, FEYAT ERDEMİR, FAHRETTİN GÖK Van DHA 
Yüzüncü Yıl Üniversitesi Rektörü Prof. Dr. Yücel Aşkın, iki ay sonra çıktığı mahkemede yaptığı savunmasında hakkındaki tüm suçlamaları reddetti. Üniversite çalışanlarını fişlediği iddialarına dayanak yapılan kayıtların "olağanüstü hal uygulaması döneminde YÖK ve güvenlik birimlerinden gönderildiğini" açıklayan Aşkın, çete kurmadığını, ihalede usulsüzlük ve kimseye ayrımcılık yapmadığını vurguladı. 
Mahkemeye yanında getirdiği yazılı savunmasını sunan Aşkın, yarım saat sözlü ifade verdi. H kimin, "İsterseniz savunmanızı oturarak yapabilirsiniz" demesi üzerine oturan Aşkın, suçlandığı ihalenin 1998'de gerçekleştirildiğini, ancak kendisinin 1999'da göreve geldiğini vurgulayarak usulsüzlük yapmasının mümkün olmadığını söyledi. 

'Adı geçenleri korudum' 
Üniversitedeki şifreli kasanın ve içinde bulunan evrakın üniversiteye ait olduğunu vurgulayan Aşkın, "İçindeki belgeler de Olağanüstü Hal döneminde güvenlik birimleri ve YÖK tarafından gönderilen belgeler. Diğer belgeler de, şahsıma gönderilen tehdit mektupları ve ihbarlardır" dedi. Söz konusu belgeleri sakladığını, bu nedenle adı geçen insanların zarar görmediğini ifade eden ve sürgün iddialarını da reddeden Aşkın, "Belgelere el konulduktan sonra basına sızınca, bu adı geçen kişiler zarar gördü" diye konuştu. 

'Aletlerle stent takıldı' 
İspanyol Expansion firmasından ithal edilen tıbbi aletlerin çalışmadığı iddalarını da reddeden Aşkın, "Hastanede yapılan anjiyo ve takılan stent bu aletler sayesinde oldu" şeklinde konuştu. 
Abdullah Öcalan'ın akrabası Nursel Dostbil'i üniversitede işe aldığı ve koruduğu yönündeki iddiaların da gerçeği yansıtmadığını kaydeden Aşkın, "Bu kişi ben göreve gelmeden önce 2 yıl dekan yardımcılığı yaptı. Hakkında hiçbir suçlama yoktu. Ben Genel Sekreter Yardımcısı yapınca bu yönde suçlamalar gelmeye başladı" diye konuştu. 
Savunması sırasında Aşkın'a doktorları tarafından sık sık su ve meyve suyu verildi. Savunmasında, usulsüz kadrolar açtığı iddialarına karşılık 1995'te Tarih ve Alman Dili bölümleri için açılan sınav ilanını örnek gösteren Aşkın, şunları söyledi "Bana ve yönetimime cephe almış bazı muhbir kişiler şahit olarak ifade verdi. Üniversitenin saygınlığının arttığını söyleyen tanıkların ifadelerine de başvurulmalıdır. Sağlığımı ihmal edecek derecede özverili çalıştım. Rektör olduktan sonra memur alımı tamamen KPSS'yle yapıldı. Benden öncekiler komisyonlarla alıyordu. Yolsuzluk varsa o dönemler sorgulanmalıdır." 
Rektör Yardımcısı Prof. Dr. Ayşe Yüksel de, ifadesinde, daha önce savcılığa çağrılıp hakkındaki Hıristiyanlık propagandası yaptığı, erkeklerle kızları aynı evlerde tuttuğu, İncil dağıttığı suçlamalarıyla ilgili ifade verdiğini söyledi. Yüksel, "Ancak iddianame hazırlandığında adım ihale yolsuzluğu suçlamasına sokuldu. Bu suçlamalar dedikodulardan ibarettir. Benim hakkımda ihbarda bulunan kişiler hakkında yasal yollara başvuracağım" dedi. 



</TEXT>
</DOC>
