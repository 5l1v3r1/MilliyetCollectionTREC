<DOC>
<DOCNO> 402457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yasam/ayas.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Alman kurdu dehşeti 
</HEADLINE>
<TEXT>


Babasının çalıştığı villanın bahçesinde oynayan üç yaşındaki Raşit Eren'i kurt köpeği parçaladı 

ANKARA Milliyet 

Avrupa'da pitbull gibi saldırgan köpeklerin bakımının yasaklanması tartışılırken, Ankara korkunç bir olaya sahne oldu. Gölbaşı'ndaki bir villada bekçilik yapan ailenin 3 yaşındaki tek çocuğu, babasının bahçede dolaşması için serbest bıraktığı Alman cinsi kurt köpeği tarafından parçalanarak hayatını kaybetti. İsviçre'nin Zürih kentinde geçen hafta Süleyman Yıldırım 6 adlı Türk çocuğu, pitbull cinsi üç köpek tarafından parçalanmıştı. 
İncek Mahallesi'nde Fatma Kaplan'a ait villada bekçilik yapan Suat Erkoca 34 , akşam saatlerinde bakıcılığını da yaptığı evin sahiplerine ait 'Kont' adlı kurt köpeğinin kulübesini temizlemek için serbest bıraktı. Oğlu Raşit Eren'in bahçede oynadığından habersiz, kulübeyi temizlerken çığlıkları duyunca koşan Erkoca, köpeği oğlunun üzerinde buldu. Boynundan ve vücudunun değişik yerlerinden yaralanan oğlunu köpekten kurtaran baba, eşi Selma Erkoca ile birlikte Gazi Üniversitesi Tıp Fakültesi Hastanesi'ne götürdü. Aşırı kan kaybeden ağır yaralı Eren kurtarılamadı. 

Kimseye saldırmamış 
Öte yandan Gölbaşı Savcılığı'nın 'dikkatsizlik sonucu ölüme sebebiyet' suçundan işlem yapabileceği öğrenildi. Savcılık, köpeğin sağlıklı ve tüm aşılarının yapılmış olduğunu saptadı. Civardakilerle görüşen savcılık yetkililerine köpeğin şimdiye kadar kimseye saldırmadığı bildirildi. Uzun süre bağlı kalması nedeniyle saldırganlaşmış olabileceği belirtilen köpek, villa bahçesine bağlandı. 


</TEXT>
</DOC>
