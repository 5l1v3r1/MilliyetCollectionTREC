<DOC>
<DOCNO> 408000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy21.html </URL>
<DATE> 2005/12/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Prim affı" genişliyor... 
</HEADLINE>
<TEXT>

     Topluluk sigortası ve iş kazaları nedeniyle 3. kişilere borcu olan işverenlerin prim borcu, yeniden yapılandırılacak. 
     Sosyal Güvenlik Prim Alacaklarının Yeniden Yapılandırılmasını öngören kanun tasarısı üzerinde çalışmalar yapan TBMM Plan ve Bütçe Komisyonu’nda oluşturulan alt komisyonun benimsediği hükme göre, iş kazaları nedeniyle 3. kişilere borcu olan işverenlerin prim borcu, 36 ay taksitle ve kanuni faiziyle ödenebilecek. 
     Ayrıca, avukat ve noter gibi topluluk sigortasına dahil olanların prim borçları da yapılandırma çerçevesinde değerlendirilecek. 
     Tasarıda yer alan, "sigortalıların, taksitlendirilen toplam borçlarının yüzde 50’sini peşin veya taksitler halinde ödemeleri durumunda, sağlık sigortasından yararlandırılması"na ilişkin hüküm kaldırılacak. Bağ-Kur’luların sağlık hizmetinden yararlanması için taksitlendirmenin yapıldığı tarihten itibaren 4 ay süreyle prim ödemesi yeterli olacak. 
     Teşvik kapsamındaki illerde bulunan ancak prim borcu nedeniyle bu teşvikten yararlanamayanlar, sigorta primini taksitlendirmeleri halinde bu teşvikten yararlanabilecek. 
     
</TEXT>
</DOC>
