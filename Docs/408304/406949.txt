<DOC>
<DOCNO> 406949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun20.html </URL>
<DATE> 2005/12/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ABD'den İran'a silah satan şirketlere ticaret yasağı 
</HEADLINE>
<TEXT>

     Amerikan yönetimi, İran'a füze parçası ve kimyasal silah malzemesi satışında adı geçen Çin, Hindistan ve Avusturya firmalarına yaptırım başlattı. 
     Washington Times gazetesinin haberine göre, adının açıklanmasını istemeyen Amerikalı yetkililer, yaptırımların, Çin hükümetine bağlı 6 şirket ile iki Hindistan ve bir Avusturya firmasını kapsadığını belirttiler. 
     Nisan ayından bu yana değerlendirilmekte olan yaptırım kararının birkaç hafta önce dış ticaretten sorumlu Dışişleri Bakan Yardımcısı Robert B. Zoellick tarafından onaylandığını yazan gazete, Amerikan hükümetinin bu konudaki resmi açıklamayı yakında yapmasının beklendiğini duyurdu. 
     Amerikan Kongresi'nden 2000 yılında geçen ve İran'ın nükleer, kimyasal ve biyolojik silah programları ile füze sistemlerine uluslararası desteğin kesilmesini amaçlayan yasa çerçevesinde kararlaştırılan yaptırımlar, Aralık 2007'ye kadar geçerli olacak. Yaptırım çerçevesinde, bu şirketlerin Amerikan hükümeti ile ticaret yapmaları ve Amerikan firmalarının bu şirketlere hassas ürünlerin ihracat izinlerini vermeleri yasaklanacak. 
     Çinli yetkililer, ABD'nin yaptırım kararıyla ilgili henüz bir açıklamada bulunmadılar. 
     
</TEXT>
</DOC>
