<DOC>
<DOCNO> 402178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas08.html </URL>
<DATE> 2005/12/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meme kanserinden korunmanın yolu, doğum yapmak ve emzirmek 
</HEADLINE>
<TEXT>

     
     İkram TEKMANLI ERZURUM, DHA 
     
ERZURUM Sağlık Müdür Yardımcısı Muhammet Örnek, doğum yapmanın ve emzirmenin, çağımızda çok sık görülen hastalıklardan biri olan meme kanserine karşı koruyucu bir faktör olduğunu bildirdi. 
     Dr. Örnek, çoğu zaman süt salgılayan hücrelerden kaynaklanan, ilerleyici ve zaman içinde hastanın hayatını tehdit eden bir hastalık olan meme kanserinin günümüzde kadınların korkulu rüyası haline geldiğini vurguladı. Dr. Muhammet Örnek, Memenin bazı hastalıkları bünyesinde barındırması, kadınlarda adetin erken dönemlerde başlaması, menopoza geç girilmesi ve doğum kontrol haplarının uzun süreli ve düzensiz kullanılması meme kanserini ortaya çıkaran en önemli faktörlerdir. Aşırı şişmanlık, radyoaktif serpintiye maruz kalmak, dengesiz beslenme ve fazla alkol kullanımı gibi durumlar da bu faktörler arasında yer alıyor. Yapılan incelemelerde çok çocuklu kadınlarda meme kanseri riski azalırken, hiç doğum yapmamış olanlarda risk oranı artıyor'' dedi. 
     Göğüs akıntılarının çoğunluğunun kanser belirtisi olamayacağını kaydeden Dr. Örnek, Meme kanserinin bir çok belirtisi de var. Ele gelen kitle, meme başında çekilme, ciltte değişimler, aşırı kaşıntı ve yaralar, koltuk altında şişmeler önemli belirtiler arasındadır. Göğsünde anormal bir kitleye veya göğsün yüzeyinde anormal değişikliklere rastlarsa mutlaka bir hekime başvurmalıdır. Çok erken yaşlarda meme kanserine yakalanan hastaların tedavisi, hastalık başlangıç evresinde olduğu için mümkündür. Ancak hasta ileri yaşlarda ise tedavide güçlük yaşanabilir. Meme kanserini önlemede erken teşhis hayati önem taşımaktadır'' diye konuştu. 
     Hastalığın teşhisinde mamografi çekilmesinin önemli olduğunu dile getiren Dr. Muhammet Örnek, Özellikle ailesinde meme kanseri olanlar sürekli mamografi çektirmelilerdir. Mamografi meme kanserinin erken aşamadayken tanısının konmasını sağlayan mükemmel bir araçtır. Öte yandan biobsi ile konulan erken teşhis, yeni geliştirilmiş görüntülü teknikler hastalıkla baş etmede büyük imkanlar sağlamaktadır'' dedi. 
     
</TEXT>
</DOC>
