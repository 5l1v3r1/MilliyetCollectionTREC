<DOC>
<DOCNO> 406014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko53.html </URL>
<DATE> 2005/12/23/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Unakıtan Türkiye'de problem yok 
</HEADLINE>
<TEXT>

     Maliye Bakanı Kemal Unakıtan, ''Öğretmenevlerinin satışı konusunu bakan arkadaşımla birlikte çözeriz. Milli Eğitim Bakanımızla medya aracılığıyla konuşmaya gerek yok'' dedi. 
     Unakıtan, bakanlığıyla ilgili incelemelerde bulunmak ve Adana Ticaret Odası'nca, kurumlar ve gelir vergisi ile en fazla ihracat yapan firma ve kişilere ödül törenine katılmak üzere geldiği Adana'da, Vali Cahit Kıraç'ı makamında ziyaret etti. 
     Kıraç'tan, ilin sorunlarıyla ilgili bilgi alan bakan Unakıtan, burada gazetecilerin, Milli Eğitim Bakanı'nın ''Öğretmenevlerini sattırmam'' şeklindeki açıklamasını hatırlatması üzerine, ''Bu konuyu bakan arkadaşımla kendi aramızda çözeriz. Milli Eğitim Bakanımızla medya aracılığıyla konuşmaya gerek yok'' dedi. 
     Unakıtan, TÜSİAD'ın tutumuyla ilgili bir soru üzerine de ''Türkiye'de problem yok, hiç kimse problem üretmeye kalkışmasın'' diye konuştu. 
     Bakan Unakıtan, Seyhan Otel'deki toplantı sırasında kendisiyle görüşmek isteyen TEKEL Sigara Fabrikası işçilerini dinlediğini ifade ederek, ''Bu konuyu Ankara'ya gittiğimde araştıracağım. Biz özelleştirmeye büyük önem veriyoruz. Ancak, kapatma olayı farklı'' dedi. 
     Unakıtan, incelemeleri sırasında Karataş ilçesi yolunda Necati Kurmel'e ait boğa çiftliği ile AK Parti Adana Milletvekili Atilla Başoğlu'nun Ceyhan yolundaki tekstil tesislerini de gezdi. 
     Bakan Unakıtan'a incelemeleri sırasında eşlik eden Adana Büyükşehir Belediye Başkanı Aytaç Durak ise lokantada, kebapçıda, alışveriş mağazalarında halkın satış fişi alma konusunda ihmalkar davrandığını gözlemlediğini belirterek, şunları söyledi 
     ''Öyle bir düzenleme yapılmalı ki satış fişinin altında kazı kazan gibi bir numara olmalı. Bu defa çocuklar bile büyüklerinin fiş almaları konusunda yönlendirici olabilirler. Kazı kazadan ikramiye çıkacak düşüncesi satış fişi almayı da teşvik eder.'' Unakıtan ise Durak'ın önerisine ''Vergi kaçağını önlemek için önemli tedbirler alıyoruz, her şeyi düşünürüz. Biz bu dönem kayıtsız çalışan 35 bin kişiye vergi dairesinin yolunu öğrettik'' diyerek karşılık verdi. 
     AK Parti Adana İl Teşkilatını da ziyaret eden Bakan Unakıtan, daha sonra geldiği özel uçakla Ankara'ya gitti. 
     
</TEXT>
</DOC>
