<DOC>
<DOCNO> 400764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo28.html </URL>
<DATE> 2005/12/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Özerten Fırat Aydınus'tan daha iyi bir performans beklerdim... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, hakem notlarının düşük olduğu bir hafta yaşandığını söyledi. 
     TSYD Ankara Şubesi Eğitim Merkezi'nde bir basın toplantısı düzenleyen Özerten, hakemlerin de kimi zaman yıldız oyuncuların yaşadığı form düşüklüğünü yaşayabileceklerini belirterek, ''Hakemlerin de formsuz oldukları dönemler oluyor. Futbol hakemliğinde dünyanın hiçbir yerinde hataları sıfıra indirmek söz konusu değil, ancak biz en aza indirmek için tüm gayretimizle çalışıyoruz. Ligin devre arasında da kapsamlı bir hakem semineri yapacağız'' dedi. 
     Fenerbahçe-Trabzonspor maçında görev yapan hakem Metin Tokat'ın, karşılaşmanın sonucuna etki ettiğini kabul etmediğini ifade eden Özerten, ''Metin Tokat çok düzgün bir insan ve çok düzgün bir hakemdir. Fatih Tekke'nin pozisyonunu iyi değerlendiremediğini düşünüyorum. Maçta çok cesur düdükler çaldı. Metin Tokat'ın hakemlikteki son yılı, ancak faal hakemliği bıraktıktan sonra da Türk hakemliğine çeşitli kademelerde hizmet verecek bir arkadaşımız'' diye konuştu. 
     Penaltı kararının kurallar gereği hakemin takdirine bırakıldığını dile getiren Özerten, ''Penaltı olduğu ileri sürülen pozisyonlarla ilgili olarak sporcular, teknik adamlar ve yöneticiler yüzde yüz penaltımız verilmedi diye açıklamalarda bulunuyorlar, ancak takdir hakemindir. Her şeye rağmen Ankaraspor-Galatasaray maçında görev yapan Fırat Aydınus'tan çok daha iyi bir performans bekliyordum'' dedi. 
     
     ''SERDAR TATLI DA 27 HAKEMİMİZDEN BİRİ'' 

     MHK Başkanı Ufuk Özerten, hafta sonu Galatasaray ile Beşiktaş arasında oynanacak maçta görev alacak hakemin kim olacağı yolundaki soruyu, ''27 hakemimizden biri'' şeklinde cevaplandırırken, bir basın mensubunun, ''Yine her zamanki sığınma limanınız Serdar Tatlı mı olacak'' sorusuna ise ''Serdar Tatlı sığınma limanımız değil, 27 hakemimizden biri'' biçiminde yanıt verdi. 
     
     ''HAKEMLERE SALDIRILARI ŞİDDETLE KINIYORUM'' 

     MHK Başkanı Özerten, hafta sonu oynanan Aliağa Belediyespor-Ispartaspor ve Trabzon Değirmenderespor-Tokatspor maçlarında hakemlere yapılan fiili saldırıları şiddetle kınadığını ifade ederek, ''Bu maçlarda hakemlere atılan cisimler var. Bunları şiddetle kınıyorum. Kimsenin böyle fiili müdahalede bulunmaya hakkı yok'' dedi. 

     
</TEXT>
</DOC>
