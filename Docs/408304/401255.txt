<DOC>
<DOCNO> 401255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yasam/ayas.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben de eşimden dayak yedim 
</HEADLINE>
<TEXT>


Arslan, bir dergideki makalesinde 8 ay süren evliliğinde yaşadığı fiziksel ve psikolojik şiddeti kaleme aldı 

İSTANBUL Milliyet 

Manken Deniz Akkaya'nın sevgilisi Murat Aslan'dan "dayak" yediğini açıklamasının ardından, Türkiye'nin önemli kadın gazetecilerinden Ayşenur Arslan da, 8 ay süren evliliği süresince maruz kaldığı fiziksel ve psikolojik şiddeti kaleme aldı. 
Ünlü gazeteci, "Madam Figaro" adlı kadın dergisinde "Mor Yıllar" adlı makalesinde "eş şiddetine nasıl maruz kaldığını' ve evliliğinde yaşadıklarını anlattı. Arslan'ın makalesinde özetle şunları kaydetti 
"Mor yıllar gençtim. Duvağı sarı güllerle süslenmiş gelinliğimle çok güzeldim. Çok mutluydum. Mutluluk, daha "o gün" yerini şaşkınlığa bıraktı. Birkaç ay sonra aynadan, yaşadıklarına inanamayan mutsuz ve umutsuz bir kadın bakıyordu. Yalnızca 8 ay süren evliliğim sona erdiğindeyse, o aynada, kendine güveni un ufak olmuş, deli bakışlı bir kadın vardı. Hayır Dayak yememiştim. Ama sekiz aylık bir süreç, psikolojik şiddetin ne demek olduğunu öğretmişti bana." 

'Tavşan gibi çaresiz' 
"Fiziksel şiddetleyse, sekiz ayın sonunda ayrılmaya "kesin kararlı" olduğumu söylediğim zaman tanışmıştım. Psikolojik şiddet beni zaten yeterince ezmişti. Buna bir de fiziksel şiddet eklendiğinde, kendimi gözüne ışık tutulmuş bir tavşan kadar çaresiz hissetmiştim Anlatması gerçekten çok zor. Sözcükler yetmiyor. Kendine güvenli, kendini savunmayı bilen bir kadın neden nasıl koruyamaz kendisini Neden nasıl donup kalır Tokatlar, tekmeler yağarken neden nasıl elini bile kaldıramaz Bu nasıl bir korku halidir 
Hayatımda tek bir kez yaşadım ben bunu. Ama o bir tek olay, hemcinslerimin neler yaşadığını anlamama yetti de arttı. O anda neler hissedildiğini biliyorum. O anı anlatmanın neden zor olduğunu da biliyorum." 




</TEXT>
</DOC>
