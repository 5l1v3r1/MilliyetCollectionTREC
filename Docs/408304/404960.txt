<DOC>
<DOCNO> 404960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun04.html </URL>
<DATE> 2005/12/20/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
New York'ta grev kapıda 
</HEADLINE>
<TEXT>

     Uzlaşma için tanıdıkları ek süre gece yarısı dolan New York'taki 33 bin 700 toplu taşıma işçisinin bağlı olduğu Ulaşım İşçileri Sendikası, New York Büyükşehir Ulaşım İdaresi'nin MTA önerdiği son teklifi de reddetti. 
     Anlaşmanın sağlanamamasıyla toplu taşıma işçilerinin sözleşme sürelerinin dolduğu geçen Cuma gününden bu yana grev endişesiyle yaşayan New Yorkluların korktuklarının başlarına gelme olasılığı da artmış oldu. Son 25 yıldır ilk kez toplu grev tehdidinde bulunan toplu taşıma çalışanlarının greve başlaması halinde şehirde hayatın felç olacağı belirtiliyor. 
     MTA sözcüsü Tom Kelly, gece yarısı yaptığı açıklamada, gece yarısına az bir süre kala görüşme masasına adil bir teklif getirdiklerini, ancak bu teklifin de Ulaşım İşçileri Sendikası tarafından reddedildiğini söyledi. Kelly, buna rağmen MTA'in görüşmelere devam etmeye hazır olduğunu da belirtti. 
     Toplu taşıma çalışanlarının grev yapmaları halinde New York'ta her gün ulaşım için metro ve otobüsleri kullanan 7,5 milyon kişi kendi kaderleriyle baş başa kalmış olacak. 
     
</TEXT>
</DOC>
