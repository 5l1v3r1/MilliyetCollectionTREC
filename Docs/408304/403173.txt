<DOC>
<DOCNO> 403173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur28.html </URL>
<DATE> 2005/12/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Türkiye'deki Iraklı seçmenler oylarını kullanıyor 
</HEADLINE>
<TEXT>

     Irak’ta 15 Aralık seçimleri için Türkiye’de oy verme işlemleri başladı. 
     Iraklı seçmenler, Türkiye genelinde Ankara ve İstanbul’da toplam dört merkezde üç gün boyunca 07.00-19.00 saatleri arasında oy kullanabilecek. 
     Bu çerçevede, Iraklı seçmenler, Ankara’da Milli Kütüphane’de sabah erken saatlerden itibaren oy kullanmaya başladı. 
     Seçmenler İstanbul’da ise Oruçgazi, Mecidiye ve Moda ilköğretim okullarında oy verebilecek. 
     15 Aralık seçimlerinin, yurtdışında oy kullanacaklar için bir 
     önceki seçimlerden en önemli farkı, kayıt ve oy verme işleminin aynı gün yapılacak olması. Bu nedenle katılımın, 30 Ocak’taki seçimlere kıyasla daha yüksek çıkması bekleniyor. 
     Irak anayasasını hazırlayan Geçici Irak Meclisi’ni belirleyen 30 Ocak seçimlerine Türkiye’den 3500 kişi katılmıştı. Bu kez oy kullanmak için sandık başına gelenlerden, Irak vatandaşı olduklarını gösteren tek bir belge sunmaları isteniyor. Seçimlere Türkiye’de katılımı artıracak bir diğer önemli faktörün ikametgah şartından vazgeçilmesi olduğu belirtiliyor. 
     Oy verme işlemi sırasında birden fazla oy kullanmayı engellemek için kimliğini gösteren seçmenin parmağı çıkmaz mürekkeple boyanacak ve oylar gizli bölmede kullanılacak. 
     Yurtdışında 1 milyondan fazla Iraklı seçmenin, 15 ülkede kurulacak 500 sandıkta oy kullanması bekleniyor. 
     
</TEXT>
</DOC>
