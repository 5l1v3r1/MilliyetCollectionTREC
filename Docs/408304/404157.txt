<DOC>
<DOCNO> 404157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/dunya/dun01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler İstanbul'a itiraz edecek 
</HEADLINE>
<TEXT>


UTKU ÇAKIRÖZER Ankara 


Irak seçimleri için Türkiye'de kurulan sandıklarda Türkmenlerin "oy patlaması" yapması, Iraklı Kürt grupları ayağa kaldırdı. Ankara ve İstanbul'da kurulan dört seçim merkezinde sandık başına giden 23 bin Iraklının 22 bininin Türkmenlere oy verdiğini ortaya koyan sonuca Irak Kürdistan Yurtseverler Birliği KYB Türkiye Temsilcisi Behruz Galali itiraz etti. Galali, BM rakamlarına göre Türkiye'de 4-5 bin Iraklı bulunduğunu söyleyerek, "Bu kadar insan nereden çıktı Özellikle İstanbul sonuçlarına itiraz edeceğiz" diye tepki gösterdi. 
Edinilen bilgilere göre, İstanbul'da oy kullanan 21 bin kişiden 20 bin 203'ünün oyunu alan Irak Türkmen Cephesi ITC , Ankara'da da 2 bin 322 geçerli oyun 2 bin 108'ine sahip oldu. 30 Ocak'ta yapılan ilk seçimlere Türkiye'de 4 bin 178 kişi kayıt yaptırmış ve oyların 3 bin 500'ünü ITC kazanmıştı. 
Bağımsız Seçim Komisyonu Türkiye heyetinin temsilcisi İktisam İmamoğlu, oy kullananlardan istenen iki Irak kimliğinin teke indirildiğini, kaçak statüsündeki Iraklıların polis takibine uğramadan oy kullanabileceklerini ve ulaşım masraflarının seçim komisyonu tarafından karşılanacağını belirterek, "seçime katılım artacak" demişti. 


</TEXT>
</DOC>
