<DOC>
<DOCNO> 408022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo19.html </URL>
<DATE> 2005/12/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Levent Bıçakçı, 2005 yılını değerlendirdi... 
</HEADLINE>
<TEXT>

     Futbol Federasyonu Başkanı Levent Bıçakcı, 2005 yılının Türk futbolu için hareketli günlere sahne olduğunu belirterek, ''2005 yılında çok önemli aşamalar gerçekleştirdiğimizi, şimdiye kadar yapılmayan birçok olumlu ilke imza attığımızı düşünüyorum. Yaptıklarımızın değeri uzun vadede daha iyi anlaşılacaktır'' dedi. 
     Yaptığı yazılı açıklamayla 2005 yılını değerlendirip, yeni yıl mesajı veren Bıçakçı, çalışma dönemlerinde federasyonun, tarihinde ilk defa kendisine bir misyon, vizyon ve değerler belirleyerek kurumsallaşmanın en önemli adımlarından birisini attığını kaydetti. 
     Türkiye'de ''Temiz Futbol'' ortamına geçişi sağlamak için yoğun çaba harcadıklarını vurgulayan Bıçakcı, Türk futbolunda şiddeti önleyici, aynı zamanda centilmenliği teşvik edici projeleri hayata geçirdiklerini kaydetti. 
     Türk futboluna eşi benzeri olmayan kaynak aktarımı sağladıkları kanaati taşıdığını belirten Bıçakçı şöyle devam etti 
     ''Havuz sisteminde devrim niteliğinde yaptığımız değişiklikler, lig ve kupanın isim haklarının satılma başarısı, kulüplerimizin uluslararası alanda başarılı olmasına yardımcı olacak gelişmelerdir. 
     Türk futbolunu daima ileriye götürme arzusuyla, görev bilincini bir gün bile aksatmayan bir başkan olarak, kalıcı sportif başarılara zemin hazırlayacak olan temeli sağlam tutmaya bizzat özen gösterdim. 17 Yaş Altı Milli Takımımızın Avrupa Şampiyonluğunu kazanması ve ardından Dünya dördüncüsü olması, başkanlık dönemimde en mutlu olduğum anların başında gelmektedir. 
     2006 yılı, seçim heyecanı yaşayacak Türk futbolu açısından yine dopdolu geçecek. Türk futbolunu hak ettiği yere getirme, taşıma çabasında olan bu federasyonun başkanı olarak, Türk halkının ve futbol ailesinin yeni yılını en içten dileklerimle kutluyorum.'' 
     
</TEXT>
</DOC>
