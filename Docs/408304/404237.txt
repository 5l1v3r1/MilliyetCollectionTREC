<DOC>
<DOCNO> 404237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun01.html </URL>
<DATE> 2005/12/17/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Rüşvet alan Çinli yetkili idam edildi 
</HEADLINE>
<TEXT>

     Çin'de bir eyaletin eski ulaşım sorumlusuna rüşvet aldığı gerekçesiyle verilen ölüm cezasının dün infaz edildiği açıklandı. 
     Yeni Çin Haber Ajansı'nın haberinde, ülkenin güneybatısındaki Guicou eyaletinin eski yetkilisi Lu Vanlin'in 25.6 milyon yuan 3.2 milyon ABD Doları rüşvet aldığı kaydedildi. 
     Haberde, Lu'nun hangi olaylarda rüşvet aldığı belirtilmedi, ancak Lu eyaletteki otobanların yapımından sorumluydu ve önemli ihalelerde karar yetkisi vardı. 
     Lu, 2002 yılında sahte pasaportla Japonya'ya gitmiş ve daha sonra yakalanarak Çin'e iade edilmişti. Lu'nun hangi ülkede yakalandığı açıklanmadı. 
     Bazı ülkeler, özellikle eski yetkilileri yolsuzluk suçundan ölüm cezasına çarptırılabileceklerinden Çin'e iade etmek istemiyorlar. 
     
     RABİYA KADER'İN AÇIKLAMASI 
     Öte yandan, beş yıla yakın bir süre hapiste kaldıktan sonra geçen Mart ayında ABD'ye giden Uygur muhalif Rabiya Kader'in iki çalışma arkadaşının serbest bırakıldığı açıklandı. 
     Çin Halk Siyasi Danışma Konferansı üyeliği de yapan ve bir zamanlar dünyanın en zengin iş kadınları arasında gösterilen Rabiya Kader, özgür Asya Radyosu'na verdiği demeçte, şirketinin sekreteri Ruzi Mamat ve eski yardımcısı Ayşam Kerim'in 14 aralıkta serbest bırakıldığını ve evlerine döndüğünü söyledi. Kader, bu kişilerin çok zayıflamış olduklarını ve bitkin göründüklerini belirtti. 
     ''Yurtdışına yasadışı şekilde bilgi sağladığı'' gerekçesiyle 1999 yılı ortalarında tutuklanan Kader'in 6 ve 11 yaşlarındaki iki çocuğu Çin'de bulunuyor. 
     
</TEXT>
</DOC>
