<DOC>
<DOCNO> 401369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko32.html </URL>
<DATE> 2005/12/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kaçak sigara ile mücadelede özel sektör, devlet işbirliği... 
</HEADLINE>
<TEXT>

     Sahte ve kaçak sigara ile mücadelede, özel sektör ve devlet işbirliğine gitti. 
     Sahte ve Kaçak Sigara ile Mücadele İşbirliği Protokolü'ne, Gümrük Müsteşarlığı, ilgili devlet kuruluşları ve sigara firmaları imza koydu. 
     Devlet Bakanı Kürşad Tüzmen, Gümrük Müsteşarlığı'nda düzenlenen imza töreninde yaptığı konuşmada, protokolle, kamu ve özel sektörün katılımıyla kaçakçılıkla mücadeleye yönelik ortak bir irade ortaya konularak, sigara kaçakçılığı ile mücadeleye yeni bir boyut kazandırıldığını söyledi. 
     Tüzmen, ''Bundan sonraki aşama, somut işbirliği sürecinin meyvelerini toplamak, yani kaçak yakalama performanslarını daha da yukarılara çekmek, caydırıcılığı etkinleştirmek'' dedi. 
     Sahte ve kaçak sigaranın fiyatların düşmesi, talebin artması, tütün ve tütün üzerindeki vergi politikasının etkisizleşmesi, çok ciddi boyutlarda hazine zararına yol açması, rekabetin ve yatırım ortamının bozulması gibi bir çok olumsuz sonuca neden olduğunu anlatan Tüzmen, yasadışı sigara ticaretinin kolay ve yüksek kazanç getirmesi nedeniyle, 1 tır dolusu kaçak sigarada vergi kaybı yaklaşık 1 milyon dolar olduğu gözününe alındığında suç örgütlerinin de önemli faaliyet alanlarından birisini oluşturduğunu ve terörist örgütleri finanse ettiğini söyledi. 
     
     TÜRKİYE HEDEF ÜLKE 

     Bakan Tüzmen, sahte ve kaçak sigara tehdidinin sadece Türkiye'ye özgü olmadığını, global bir nitelik taşıdığını belirterek, Türkiye'nin sahte ve kaçak sigara konusunda önemli bir hedef ülke konumunda bulunduğunu söyledi. 
     Kapsamlı bir saha çalışması yapılmamasına rağmen, kaçak ve sahte sigara ticaretinin toplam pazar içindeki payının 11-15 milyar adet, yani yüzde 10-15 düzeylerinde olduğunun tahmin edildiğini kaydeden Tüzmen, özellikle Çin ve Irak'ta üretilen sahte sigaraların Türkiye için büyük tehdit arz ettiğini ifade etti. 
     Tüzmen, Türkiye'nin stratejik konumu itibariyle Avrupa ülkelerine yapılan sigara kaçakçılığı açısından da bir transit ülke konumunda bulunduğunu anlatırken, 2004 yılında 9.8 trilyon lira tutarında, 2005 yılının 11 ayında da 8.6 trilyon lira tutarında kaçak sigaranın ele geçirildiğini bildirdi. 
     Bakan Tüzmen, sigara üreticisi firmalarla özellikle AB bünyesinde gerek ikili, gerekse AB komisyonu olarak çeşitli protokollerin imzalandığını, sahte ve kaçak sigara ile mücadele son derece etkin işbirliği mekanizmalarının oluşturulduğunu kaydeden Tüzmen, bugün imzalanan protokolle de kurumlar arası bilgi akışının, istihbarat ağının genişletilmesinin sağlanması, üretici ve dağıtıcı firmaların bu yöndeki iyi niyetlerini ve mücadeleye yönelik taahhütlerini ortaya koyması amaçlanmakta olup, böylece aynı zamanda Ulusal Programdaki yükümlülüklerden birisinin daha yerine getirildiğini anlattı. 
     Tüzmen, ''Çerçeve protokolü müteakip, üretici firmalarla daha derin bir işbirliğini tesis etmek üzere, ikili mutabakatlar sağlanması için de çalışmalar sürecek'' dedi. 
     
     PROTOKOLE KİMLER İMZA KOYDU 

     Gümrük Müsteşarlığı, Maliye Bakanlığı, DTM, Tütün Piyasası Düzenleme ve Denetleme Kurumu, Tekel, British American Tobacco, European Tobacco, Imperial Tobacco, JTI, Philipp Morris imza koydu. 
     Bakan Tüzmen, sorular üzerine, sahte ve kaçak sigara ile Gümrük Müsteşarlığı olarak tek başına mücadelenin mümkün olmadığını belirterek, protokolle özel sektörün, üretici firmaların, onların dağıtım kanallarının ve pazarlama teşkilatlarının bu işin içine katıldığını kaydetti. 
     Türkiye'deki kaçak sigara oranının sorulması üzerine de Tüzmen, Türkiye'de sahte ve kaçak sigaranın pazar payının yüzde 11-14 seviyesinde olduğunu söyledi ve şöyle devam etti 
     ''Türkiye'nin altında kaldığı baskı tüketim vergisi sonucu iç piyasa fiyatları ile dış piyasa fiyatları arasında oldukça büyük bir fark olması. Komşu ve çevre ülkeler başta olmak üzere bazı Asya ülkelerinde de bu tip imalatlar yapıldığı yönünde çeşitli duyumlar alıyoruz. Orada başka ülkelerde vergisiz veya çok düşük vergilerle yapılan bir çalışmanın sonucunda üretilen sigaraların Türkiye'deki vergi ile karşılaştırıldığı zaman, çok yüksek oranda Türkiye'de vergilendirme olduğu için çok cazip bir pazar haline geliyor. Ayarlanması lazım. Ama her şeye rağmen Türkiye'deki vergi gelir gider dengesi nedeni ile bu şekilde alınıyor. Gümrüklere yeni bir bakış açısı getiriyoruz. Özel sektörü de işimize dahil edeceğiz. Zarar gören herkes bize yardım edecek. O zaman gelin bütün bu istihbarat ağını birleştirelim, beraberce sahte ve kaçağın önüne geçelim.'' Irak'ta kaçak sigara faaliyetlerine ilişkin soru üzerine de Tüzmen, dönem dönem faaliyetlerin sürdüğü konusunda bilgi aldıklarını, bu konuda Dışişleri Bakanlığı'nın gerekli çalışmaları yaptığını kaydederek, ''Bizde gelen bütün yetkililere bu konuda içinde bulunduğumuz durumu ve önlenmesi konusunda bize yardımcı olmaları gerektiğini söylüyoruz'' dedi. 

     
</TEXT>
</DOC>
