<DOC>
<DOCNO> 407682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo11.html </URL>
<DATE> 2005/12/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaş potada çok mutlu... 
</HEADLINE>
<TEXT>

     Türkiye Basketbol Ligi’nde dün oynanan derbi karşılaşmasında Fenerbahçe’yi mağlup ederek liderliğini sürdüren Beşiktaş, potada büyük mutluluk yaşıyor. 
     Siyah-beyazlı ekibin teknik patronu Murat Didin, iki taraf için de kolay bir maç olmayacağını bildiklerini belirterek, "Fenerbahçe, doğal olarak çıkış arıyordu. Biz de Akatlar’daki galibiyet serimizi sürdürmek istiyorduk. Yüksek şut yüzdesiyle oynamadığımız bir günde kazanabilmemiz sevindirici. Akatlar’ın inancı ve enerjisi de bizim avantajımızdı" dedi. 
     Maça baskılı savunma ile güzel başladıklarını ifade eden Didin, şunları söyledi 
     "Farkı 8-10 sayıya çıkardığımız anda ivmemizi devam ettiremedik. 
     Yeni bir takıma sahibiz ve iniş çıkışlar olabiliyor. Alan savunmasına birkaç isabetli atış daha yapabilseydik, maçı daha önce koparabilirdik. Fenerbahçe’de bize karşı son haftaların en dirençli maçını oynadı. İnancımız ve desteğimiz hep yanımızdaydı. Maçta savunma inancımız ve mücadelemizden hiç bir zaman uzaklaşmadık. Bunu ayakta tutan taraftarımıza teşekkür ederiz. Onlara bu derbi galibiyetini yeni yıl hediyesi olarak verdik." 
     
     "KÜFÜRÜ GERÇEKTEN DUYMADIM" 
     Murat Didin, karşılaşmada taraftarların küfür ettiğini gerçekten duymadığını söyledi. 
     Kendisinin maça konsantre olduğunu anlatan Didin, sözlerini şöyle sürdürdü 
     "Hiçbirimiz küfürü tasvip etmiyoruz. Orası bir gençlik ve kulübünü seven insanların ortamı, aile ortamıdır. Maçta gerçekten duymadım. Karşılaşmayı televizyondan izleyen insanların, böyle küfürlü tezahüratı duyduklarını zannetmiyorum. Biz içerdeyken ve maçtan 1 saat önce olmuş. Bence Akatlar, Avrupa ortamı gibi. Bununla birlikte, olduğunu bilmediğim bir şey için bile, eğer yapıldıysa özür diliyorum. 
     Bütün bu güzelliklerin yaşandığı atmosfere hiç bir şeyin gölge düşürmemesini umuyorum. Öyle bir şey varsa da onun için hep beraber buna dikkat edeceğiz demektir. Akatlar’ın örnek bir yer olması için bütün Beşiktaş camiası olarak çalışıyoruz. Ufak tefek eksikler varsa, bunlar da olmayacaktır" 
     
     KEREM’E ÖVGÜ 
     Didin, Fenerbahçe karşısında mükemmel bir oyun ortaya koyan Kerem Tunçeri’ye övgüler yağdırdı. 
     Maç ile ilgili internet ortamında bütün forumları okuduğunu, insanlardan Kerem ile ilgili övgüler duyduğunu anlatan antrenör Murat Didin, "Kendisi, tarif edilen çok güzel sözleri gerçekten hak ediyor. 
     Hem takımım, hem onun adına çok mutlu oluyorum. Takımı çok büyük bir inançla kontrol ediyor. Oyunun tümünü büyük bir arzu ve dikkatle oynuyor. Bence, olduğu yerin ve gücünün bir üstüne çıkabilecek kapasitede" diye konuştu. 
     Didin, yeni transferleri Kimani Ffriend hakkında da görüşlerini açıklayarak, "Kendisi NBA’den ayrıldıktan sonra 25 gün tam randımanlı antrenman yapmamış, eksiği var. Onun hakkında bir şeyler söylemek çok erken. Yabancı transferi konusunda zor bir mevsimdeyiz. Etkili oyuncu bulmak zor. Artıları olduğunu hissediyorum. Profesyonel ortama uyması için çalışması gerekli" diyerek sözlerini tamamladı. 
     
</TEXT>
</DOC>
