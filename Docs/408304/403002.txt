<DOC>
<DOCNO> 403002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun20.html </URL>
<DATE> 2005/12/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bush Cam fanusta yaşamıyorum 
</HEADLINE>
<TEXT>

     ABD Başkanı George Bush, güvenlik ajanları, danışmanlar ve siyasi strateji uzmanlarıyla çevrili bir ''cam fanusta'' yaşamadığını söyledi. 
     Bush, Amerikan NBC televizyonuna yaptığı açıklamada, eşi için alışveriş yapmayı istediğini, ancak bunun mümkün olmadığını kabul ettiğini belirtirken, ''olan bitenden haberdar olmadığı'' yolundaki söylentileri ise reddetti. 
     Danışmanlarından fikir aldığını, ancak Irak politikasına karşı gösteri yapanlara da kulak verdiğini belirten Bush, yakınlarını kaybeden aileleri ziyaret ettiğini ve haberleri de mükemmel biçimde takip ettiğini söyledi. 
     ''Çok yetkin insanlardan iyi tavsiyeler aldığımı, her düşünceden insanlardan bilgi aldığımı ve bana tavsiyelerde bulunanların da olanlardan haberdar olduğunu düşünüyorum'' diyen Bush, Irak'ta yapılacak seçimlerle ilgili stratejisi hakkında yeni bir konuşma yapmaya hazırlandığını ve protesto edenleri de dinlediğini kaydetti. 
     Bush, ''İnsanların savaşı sevmemesini anlıyorum, protestolardan da haberdarım. Ancak bir süre sonra bazı şeylere alışıyorsunuz, bu işin bir parçası'' dedi. 
     Kendisini, birinci sayfasında dev bir cam fanusta gösteren ve Bush'un davranış sistemini analiz eden Amerikan dergisi Newsweek gibi dergilerdeki makaleleri okumadığını belirten Bush, ''Ben fikirlerle değil haberlerle ilgileniyorum'' diye konuştu. 
     Televizyonda haberleri izlediğini ve her sabah gazete okuduğunu belirten Bush, kamuoyu yoklamaları ya da baskı gruplarının tarihin akışını belirlemelerini kabul etmediğini, ancak ''inandığı ilkelere dayalı kararlar alan biri olarak tarihe geçmek istediğini'' belirtti. 
     Kendisine karşı olanların varlığından haberdar olduğunu belirten Bush, ''Haberlerde neler olduğunu çok iyi biliyorum'' dedi, ancak makaleler kendisine haklı gibi görünmeyince bir sonraki habere geçtiğini kabul etti. 
     
</TEXT>
</DOC>
