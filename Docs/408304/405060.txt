<DOC>
<DOCNO> 405060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy07.html </URL>
<DATE> 2005/12/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
SP ile AKP'nin "gömlek" muhabbeti 
</HEADLINE>
<TEXT>

     Necmettin Erbakan'ın AKP'ye yönelik "Milli Görüş gömleğini çıkardılar" sözleriyle başlayan SP ile AKP arasındaki gömlek muhabbeti yeni boyutlar kazanarak sürüyor. 
     AKP'ye yönelik "gömlek çıkarma" eleştirisini önce Necmettin Erbakan, SP'nin Genel Başkanlığını yaptığı dönemde başlattı. Erbakan, eski öğrencileri olan Başbakan Recep Tayyip Erdoğan ve AKP'nin hükümet uygulamalarını eleştirirken, "Milli Görüş gömleğini çıkardılar" ifadesiyle birlikte "dönerler", "işbirlikçiler" gibi nitelemeler de kullandı. Erbakan gömlek eleştirisine, Başbakan Erdoğan'ın hiçbir partinin devamı olmadıkları yolundaki sözleri ve partisinin siyasi yelpazedeki yerini tanımlarken Milli Görüş'ü tercih etmeyip "Muhafazakar Demokrat" nitelemesi kullanmasını dayanak yapmıştı. 
     Erbakan'ın yasaklılığı üzerine partinin genel başkanvekilliğine gelen Recai Kutan da, AKP'yi aynı yönde eleştirirken, "Bu arkadaşları tanıyamıyorum. Onlar çıkardılar ama Milli Görüş gömleği biz SP'liler için adeta derimiz gibidir" ifadesini kullandı. 
     SP Genel Başkan Yardımcısı Ömer Vehbi Hatipoğlu ise gömlek muhabbetini daha farklı bir boyuta taşıdı. Hatipoğlu, partinin önceki gün yapılan Diyarbakır İl Kongresinde, AKP'lileri yine gömlek konusunda eleştirerek şunları söyledi 
     "Milli Görüş gömleği, her ilmiğinde 6666 düğüm, her santiminde 114 takva günahtan sakınma deseni bulunan bir gömlek. Bu gömleği giymek için bu ülkeye, bu millete sevdalı olmak gerekir. Allah o gömleği bize kefen yapsın." 
     
</TEXT>
</DOC>
