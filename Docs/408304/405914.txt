<DOC>
<DOCNO> 405914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yazar/sazak.html </URL>
<DATE> 2005/12/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baraj korkusu 
</HEADLINE>
<TEXT>


TÜSİAD'ın Ankara toplantısı, Cumhurbaşkanı Sezer'in de 'Yüzde 7-8 olabilir' sözleriyle destek verdiği seçim barajının düşürülmesi isteğiyle öne çıktı. Mustafa Koç'un, Van Yüzüncü Yıl Üniversitesi Rektörü Prof. Yücel Aşkın davasıyla ilgili görüşlerine ise Başbakan Erdoğan, 'Anayasa suçu' işlendiği gerekçesiyle 'savcıları göreve çağıran' sert bir demeçle yanıt verdi. 
Talihsizlik, Koç ve Teziç hakkında 'emirle' savcılığın inceleme başlatmasıdır. 
AKP hükümetinin TÜSİAD gibi bugüne dek iktidara en büyük desteği sunan kuruluşlar tarafından eleştirilmeye başlanması önemlidir. 
Geçmişte de siyasi iktidarların TÜSİAD ile ters düştüğü dönemler olmuştu. 
1980 öncesi Ecevit hükümetinin 'ara seçim' sonucu çekilmesine yol açan süreçte TÜSİAD muhalefeti etkin rol oynamıştı. 
İlginçtir. Başbakan Erdoğan'ın TÜSİAD'ı eleştiren sözlerine en büyük tepki Ecevit'ten sonra DSP'nin başına geçen Zeki Sezer'den geldi. Sezer, iyi niyetli eleştirileri bile kaldıramayacak bir ruh hali içinde olan Tayyip Erdoğan'ı 'despotluk' özlemi içinde olmakla suçladı 
"Başbakan, TÜSİAD'ın sadece kendi ilgi alanı içinde değerlendirmeler yapmasını isteyerek 'demokratik anlayış'tan nasibini almadığını ve 'sivil toplum' kavramına ne kadar uzak olduğunu göstermiştir. Başbakan, Prof. Aşkın'ın yargılama sürecine getirilen eleştirileri 'Anayasa suçu' olarak nitelemek suretiyle kendisini savcı ve h kimlerin yerine koymaktadır. 
Sayın Başbakan, eğer yargı bağımsızlığı konusunda içtenlikli ise, derhal Adalet Bakanı'nın ve Müsteşarı'nın H kimler ve Savcılar Yüksek Kurulu'ndaki başkanlık ve üyeliklerine son veren ve özellikle Adalet Bakanlığı'na bağlı bulunan Teftiş Kurulu'nun H kimler ve Savcılar Yüksek Kurulu'na bağlanmasını öngören düzenlemeleri gerçekleştirir." 
Seçmenin yarısının bugün Meclis'te temsil edilmediğinden de rahatsız olan yok 
Başbakan Erdoğan, 2002 seçimlerinde AKP'ye 'üçte bir oyla üçte iki temsil' avantajı getiren adaletsiz seçim sistemini savunarak, 'Seçime bugünkü baraj sistemiyle gitmek istiyoruz' demektedir. Siyasi iktidar 2007 seçimlerinde de Meclis'teki aritmetik üstünlüğünü korumak amacıyla yüzde 10 oy barajını korumak isteyebilir. Tuhaf olan, bugünkü 'ikili yapı'nın altında ezilen CHP'nin de barajda ısrarıdır. 
CHP'nin kaygısı, AKP'nin 'ikinci dönem iktidarı'ndan çok, solda yeni partileşmeye olanak tanımamak ve DTP'nin Güneydoğu oylarıyla Meclis'e girmesini engellemektir. 
Baraj ve dokunulmazlık zırhına sığınarak seçime gitmeye çalışmak demokrasi ayıbıdır. 



</TEXT>
</DOC>
