<DOC>
<DOCNO> 407776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas18.html </URL>
<DATE> 2005/12/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Antalya'da iki geceliği 14 bin dolara yılbaşı... 
</HEADLINE>
<TEXT>

     Antalya’da oteller yılbaşı gecesine hazırlandı. Yılbaşı gecesi Antalya’da otellerde doluluk oranının yüzde 70’e ulaştığı kaydedilirken, Rixsos Oteli’nde özel villaların, 7 bin ile 14 bin dolar arasında fiyatlarla rezerve edildiği bildirildi. 
     Rixsos Premium Otel Genel Müdürü Cem Uzan, bir çok otel gibi yeni yıl hazırlıklarını tamamladıklarını belirtti. Yılbaşı gecesi için özellikle Moldova, Romanya ve Rusya’dan yoğun talep geldiğini anlatan Uzan, "Yılbaşını Antalya’da geçirmek için 2 binin üzerinde Rus turist rezervasyon yaptırdı" dedi. 
     Yurtdışından gelen talebin yoğunluğuna karşın, iç turizmde beklenilen ilginin olmadığını vurgulayan Uzan, yerli misafirlerin son anı beklediğini, bu nedenle rezervasyonlarda bugün ve yarın artış yaşanmasını beklediklerini söyledi. 
     Otelde yılbaşı gecesi için tek kişilik konaklama ücretinin 250 YTL olduğunu ifade eden Uzan, ayrıca yılbaşı gecesi için villaların da hazırlandığını kaydetti. Yılbaşı için bin 100 metrekare alana sahip Hektor Villası’nın iki geceliğine 14 bin dolara rezerve edildiğini bildiren Uzan, şöyle konuştu 
     "Paris villamızı ise iki geceliğine 7 bin dolara rezerve ettik. 
     Görülüyor ki Türk turizmi, doğru ürünlerle ve yüksek kalitede pazarlanırsa, zengin turistler için vazgeçilmez bir ülke haline geliriz." Akdeniz Turistik Otelciler Birliği AKTOB Başkanı Osman Ayık ise yılbaşı gecesi için yurt dışından ve yurt içinden Antalya’ya büyük talep olduğunu bildirdi. 
     Antalya’daki otellerin yılbaşı gecesi için doluluk oranının yüzde 70’lere vardığını belirten Ayık, şunları söyledi 
     "Bayrama doğru bu oranın artarak devam etmesini bekliyoruz. 
     Otellerde bu yılbaşı gecesi için rezervasyonlar az ancak hemen ardından gelen Kurban Bayramı nedeniyle talep bir hayli iyi." 
     
     İSTANBUL PRINCESS'TA YILBAŞI PARTİSİ 

     İstanbul'daki 5 yıldızlı oteller de yeni yıla hazır. Princess Hotel, yeni yılı fantastik yılbaşı partisiyle karşılıyor. 
     Brazilya ve Latin müziklerinin damga vuracağı yeni yıl kokteylinde, yemek ve özel dansçılar da yer alacak. Ayrıca otelin yapacağı çekilişte yılbaşı balosuna katılan 5 çift tüm Princess dtellerinden herhangi birinde hafta sonu konaklama yada İstanbul Princess Hotel’ de akşam yemeği kazanacak. Baloda yemek ve limitsiz yerli içki kişi başı 175 YTL. Konaklamalı balonun fiyatı ise kişi başı 250 YTL. Ayrıca otelin içindeki Princess Restaurant, yılbaşı gecesinde canlı müzik ve oryantal programlarıyla konuklarını ağırlayacak. Yılbaşı yemeği kişi başı 135 YTL, konaklamalı yılbaşı yemeği ise kişi başı 210 YTL. 
     
</TEXT>
</DOC>
