<DOC>
<DOCNO> 405701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko54.html </URL>
<DATE> 2005/12/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı Her şey kamuoyu önünde cereyan ediyor 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Ömer Sabancı, Başbakan Recep Tayyip Erdoğan'ın ''Anayasayı çiğniyorlar, yaptıkları suçtur'' açıklamalarına karşılık, ''Her şey kamuoyu önünde cereyan ediyor. Konuyu TÜSİAD olarak değerlendiriyoruz'' dedi. 
     Sabancı, Adnan Menderes Üniversitesi ADÜ İktisadi ve İdari Bilimler Fakültesi tarafından düzenlenen ''Türk Ekonomisi ve Avrupa Birliği Süreci'' konulu konferansa katılmak üzere Aydın'ın Nazilli İlçesi'ne geldi. 
     Konferans öncesi, ADÜ İktisadi ve İdari Bilimler Fakültesi Dekanlığını ziyaret eden Sabancı, burada gazetecilerin, Başbakan'ın ''Anayasayı çiğniyorlar, yaptıkları suçtur'' açıklamaları hakkında sordukları sorular üzerine ''Her şey kamuoyu önünde cereyan ediyor. Konuyu TÜSİAD olarak değerlendiriyoruz'' diye konuştu. 
     Ziyaretin ardından, Nazilli Belediyesi Tiyatro Salonu'nda yapılan konferansa katılan Sabancı, burada da gazetecilerin TÜSİAD'ın erken seçim isteyip istemediği yönündeki soruları üzerine, ''Erken genel seçim olsun veya böyle bir şeyin taraftarı olduğumuz şeklinde yanlış anlaşılmalar olmuştur. Bunların düzeltilmesini istiyorum. Seçim ve siyasi partiler konusunda söylediklerimiz çok nettir'' dedi. 
     Sabancı, konferansta yaptığı ise konuşmada, 3 Ekim 2005 tarihinde başlaması kararı alınan Avrupa Birliği'ne tam üyelik müzakerelerinin, Türkiye'nin 1963 yılında Ankara Anlaşması ile başlayıp, 1996'da Gümrük Birliği üyeliği ve 1999'da Helsinki Zirvesi'nde ön koşulsuz adaylığı ile son aşamayı temsil ettiğini söyledi. 
     Geçen hafta Brüksel'de yapılan AB Konseyi'nde, AB'nin 2007-2013 bütçesi üzerinde bir anlaşma sağlandığını belirten Sabancı, şöyle konuştu 
     ''2004 yılında yapılan AB Parlamentosu seçimlerinin üzerine 5'er yıldan iki dönem daha eklediğimiz takdirde, 2014 yılına geliyoruz. AB Anayasası onay süreci, tahminimize göre 2007 yılında yeniden başlayacaktır. Dolayısıyla, Türkiye 2014 yılında tam üyeliği gerçekleştirebildiği takdirde, hem 2013 yılı sonrası AB bütçesine girecek, hem de 2014 yılında yapılacak AB Parlamentosu seçimlerine katılma fırsatını elde edecektir. Bu nedenle, Türk ekonomisinin 2014 yılında varabileceği gelir, istihdam ve dış ticaret düzeyleri bu açıdan önemli hedeflerimizi oluşturmalıdır. Nitekim, bizim yaptığımız hesaplara göre Türkiye 2014 yılına kadar siyasi ve ekonomik istikrarını bozmadığı ve gündemini doğru tespit ettiği takdirde, 2004 yılında AB'ye üye olan 10 ülkenin ortalama makro büyüklüklerini yakalayabilecektir.'' 
     
     TÜRKİYE'NİN MİLLİ GELİRİ YÜZDE 25 ARTACAK 
     Türkiye İstatistik Kurumu'nun 2006 yılının Mart ayında ulusal muhasebe sistemini AB yapısına oturtacağını, bu çerçevede, milli gelirde, şimdiye kadar dikkate alınmayan bazı hizmet sektörleri ve istatistiksel metodoloji düzeltmeleri sonucunda yüzde 25'lik bir artış olacağını ifade eden Sabancı, ''Bu bağlamda, 2004 yılı itibariyle milli gelirin 326 milyar avro, kişi başına gelirin de 4 bin 600 avro olduğunu söyleyebiliriz. 10 yıl süreyle tarım-dışı sektörde yüzde 6, toplam gelirde yüzde 5,5 büyüdüğümüz takdirde, 2014 yılında milli gelirde 560 milyar avro'ya ve kişi başına gelirde ise 7 bin 200 avro'ya ulaşıyoruz. Bu son rakam, AB'ye 2004 yılında giren 10 ülkenin nkişi başına gelir ortalamasıdır'' diye konuştu. 
     Ekonomide gözlenen yatırım-tasarruf dengesizliği nedeniyle, yüksek bir cari işlemler açığı oluşmaya başladığını belirten Sabancı, cari işlemler açığının uzun vadede çözülebilmesi için, ihracatın 2004 yılında milli gelirdeki yüzde 18 payının, 2014 yılında yüzde 21'e çıkarılması, sanayi sektöründe ara malı girdi ithalatının göreli olarak azaltılması sonucunda, ithalatın milli gelirdeki payının yüzde 27'de tutularak, 2014 yılında 150 milyar avro rakamında durulması gerektiğini ve 2014 yılına kadar hem cari işlemlerin finansmanı açısından, hem de Türkiye'de istihdam yaratma ve teknoloji ithal etme açısından yabancı sermaye girişlerine ihtiyaç olacağını söyledi. 
     
</TEXT>
</DOC>
