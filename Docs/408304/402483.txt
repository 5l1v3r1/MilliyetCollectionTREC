<DOC>
<DOCNO> 402483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun11.html </URL>
<DATE> 2005/12/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Talabani Hiçbir parti açık bir zafer kazanamayacak 
</HEADLINE>
<TEXT>

     Irak Devlet Başkanı Celal Talabani, 15 Aralık'ta yapılacak genel seçimlerde hiçbir partinin açık bir zafer kazanamayacağı tahmininde bulundu. 
     ABD Büyükelçisi Zalmay Halilzad'ın, Amerikan Üniversitesi'nin temelinin atılması dolayısıyla geldiği Süleymaniye'de açıklama yapan Talabani, ''Bu seçimlerin sonuca götürücü ve daha öncekilerden farklı olacağını düşünüyorum. Sünniler sandık başına gidecek'' dedi. 
     Talabani, Sünnilerin seçime katılmasının 275 sandalyeli mecliste bir çoğunluk bloğunun ortaya çıkmasını önleyeceğini söyledi. 
     Meclisten koalisyon çıkacağını tahmin eden Talabani, bunun ülkede birliğin güçlenmesini sağlayacağını, Sünnilerin seçimlere güçlü katılımının, direnişçilerin ''meşru olmayan bir hükümete karşı savaştıkları'' yönündeki bahanelerini ortadan kaldıracağını belirtti. 
     Halilzad da Kürtlerden oluşan kalabalığa yaptığı konuşmada, Iraklılara seçimlere katılmaları çağrısında bulundu. 
     
     SİSTANİ'DEN ÇAĞRI 
     Irak'taki Şiilerin büyük bölümünün dini lideri Büyük Ayetullah Ali El Sistani de çıkardığı fetvada Şiilerden, oluşturulacak parlamentoda ilkeleri ve çıkarlarını koruyacak adaylara oy vermelerini istedi. 
     Sistani, bu amaç doğrultusunda oyların bölünmesinden ve boşa gitmesinden kaçınmak gerektiğini bildirdi. 
     Sistani, geçen seçimlerde Şii partilerin ittifakını onaylamış ve Şii liderin bu desteği, Birleşik Irak İttifakı'nın mecliste büyük çoğunluğa sahip olmasını sağlamıştı. 
     
     SEÇİM İÇİN GÜVENLİK ÖNLEMLERİ 
     Bu arada, hükümet, perşembe günü yapılacak seçimler için güvenlik tedbirleri çerçevesinde, sınırlar ve havalimanlarının kapatılması, sokağa çıkma yasağı saatinin uzatılması, il sınırlarından geçişin yasaklanması kararı aldı. 
     İçişleri Bakanlığı, tedbirlerin salı günü uygulanmaya başlayacağını ve cumartesi sabaha kadar süreceğini bildirdi. 
     
</TEXT>
</DOC>
