<DOC>
<DOCNO> 403156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur11.html </URL>
<DATE> 2005/12/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Patates kızarttığı tavayı ocakta unutunca yangın çıktı 
</HEADLINE>
<TEXT>

     
     Özlem DOĞAN- Akif ARICI KONYA, DHA 
     
KONYA'da patates kızarttığı tavayı ocakta unutup alt kattaki komşusuna kahve içmeye giden 49 yaşındaki Narfide Özakpınar'ın evinde yangın çıktı. Evi kısmen yanan Özakpınar fenalaşıp korkudan baygınlık geçirdi. 
     Selçuklu İlçesi Kılıçarslan Mahallesi Bayrak Sokak'taki Armağan Apartmanı'nın 7'inci katında oturan Narfide Özakpınar, öğle yemeği için hazırlık yaptığı mutfakta patates kızarttığı tavayı yanan ocakta unutup alt kattaki komşusuna kahve içmeye gitti. 
     Evli 3 çocuk annesi Özakpınar ile komşusu kahvelerini yudumlarken, apartmanın koridorlarına dolan dumanın kokusuyla dışarı çıktıklarında yangını farketti. Hemen eve koşan ancak mutfaktaki alevler karşısında çaresiz kalan Özakpınar fenalaşıp bayıldı. 
     Bu sırada komşusunun ihbarıyla olay yerine gelen itfaiye ekipleri, yangını mutfaktan evin diğer taraflarına yayılmadan söndürmeyi başardı. Hastanede bir süre doktor kontrolünden geçirilen Özakpınar taburcu edilirken, olayla ilgili soruşturma başlatıldı. 
     
</TEXT>
</DOC>
