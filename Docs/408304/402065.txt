<DOC>
<DOCNO> 402065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko55.html </URL>
<DATE> 2005/12/09/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Bulgaristan'dan yine elektrik alacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Bulgaristan ile Türkiye arasında daha önce imzalanan enerji işbirliği anlaşmasına yeni bir boyut kazandırılacağını ve Bulgaristan'dan elektrik alımı için görüşmelere en kısa süre içinde başlanacağını açıkladı. 
     Güler, Sofya'da bugün düzenlenen ''Güneydoğu Avrupa Enerji Topluluğu I. Bakanlar Toplantısı''na katıldı. 
     Bakan Güler, toplantının ardından Bulgaristan Ekonomi ve Enerji Bakanı Rumen Ovçarov, Avrupa Komisyonu temsilcisi Andris Piebalg, Arnavutluk Ticaret ve Enerji Bakan Yardımcısı Gjergj Bojahi ve Ukrayna Petrol ve Enerji Bakanı Radomir Naumov ile ikili görüşmelerde bulundu. 
     
     BULGARİSTAN'DAN ELEKTRİK ALIMI 
     Hilmi Güler, Bulgaristan Ekonomi ve Enerji Bakanı Rumen Ovçarov ile görüşmesinin ardından AA muhabirine yaptığı açıklamada, Bulgaristan'dan yeniden elektrik alımı konusunda en kısa süre içinde görüşmelere başlanacağını söyledi. 
     Görüşmelerin Türkiye Elektrik Dağıtım A.Ş. TEDAŞ ile Bulgaristan Ulusal Elektrik Kurumu ''NEK'' arasında yapılacağını ifade eden Güler, teknik düzeydeki bu görüşmelerin ardından Bulgaristan'dan elektrik alımı ile igili yeni bir anlaşmanın imzalanabileceğini dile getirdi. 
     
     TUNCA'YA BARAJ 
     Görüşmede Türkiye-Bulgaristan sınır bölgesinde su taşkınlarını engellemek için Tunca Nehri üzerine kurulması planlanan baraj konusunun da gündeme geldiğini belirten Güler, bu konuda da prensip anlaşmasına varıldığını açıkladı. 
     ''Hem Bulgaristan hem Türkiye bu barajın gerekliliğine ikna olmuş durumda'' diyen Bakan Güler, barajın finansmanının sağlanması ve inşa çalışmalarına başlanması için iki ülke heyetleri arasında ön görüşmelere başlanacağını bildirdi. 
     Enerji ve Tabii Kaynaklar Bakanı Hilmi Güler, yapılacak görüşmeleri takip etmek ve sonuca ulaştırmak üzere yardımcılarından birini özel olarak görevlendireceğini açıkladı. 
     
     ENERJİ TOPLULUĞU TOPLANTISI 
     Bulgaristan Ekonomi ve Enerji Bakanı Rumen Ovçarov'un evsahipliğini yaptığı ve 10 bölge ülkesinin bakan ve bakan yardımcısı düzeyinde katıldığı ''Güneydoğu Avrupa Enerji Topluluğu I. Bakanlar Toplantısı''nda Enerji Topluluğu Anlaşması'nın taslağı ele alındı. Avrupa Komisyonu temsilcisi Andris Piebalgs'ın da hazır bulunduğu toplantıda ayrıca bölgede enerji altyapılarının geliştirilmesi ve bu alanda bölgeye yeni yatırımların çekilmesi için yapılması gerekli girişimler tartışıldı. 
     Piebalgs, toplantıda yaptığı konuşmada, küresel ısınma sonucu kutuplardaki erimenin yüzde 10'a kadar ulaştığını hatırlatarak, ''İleride meydana gelebilecek iklim değişikliklerini gözönüne alırsak Avrupa Birliği'nin enerji politikasını yeniden gözden geçirmesi gerekliliği kaçınılmaz olarak karşımıza çıkmaktadır. Bu aşamada Güneydoğu Avrupa Enerji Topluluğu'nun önemi bir kat daha artmaktadır'' dedi. 
     Bulgaristan Ekonomi ve Enerji Bakanı Rumen Ovçarov da geçen yıl oluşturulan Güneydoğu Avrupa Enerji Topluluğu'nun tam olarak kurumsallaşması için katılımcı ülkelerin parlamentolarının Enerji Topluluğu anlaşmasını biran önce onaylamaları gerektiğini söyledi. 
     Bulgaristan parlamentosunun anlaşmayı önümüzdeki ay sonuna kadar onaylayacağını açıklayan Ovçarov, ''Güneydoğu Avrupa Enerji Topluluğu anlaşması, bölgenin Avrupa enerji pazarına entegrasyonunda büyük rol oyanacaktır'' diye konuştu. 
     
</TEXT>
</DOC>
