<DOC>
<DOCNO> 404759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo15.html </URL>
<DATE> 2005/12/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kayserispor'da transfer mesajı 
</HEADLINE>
<TEXT>

     Turkcell Süper Ligi'nin ilk yarısını üçüncü sırada tamamlayan Kayserispor'da, teknik direktör Ertuğrul Sağlam, ''Devre arasında hiçbir futbolcumuzu bırakmayacağız. Kimse gidip kulübe teklif yapmasın'' dedi. 
     Sağlam, AA muhabirine yaptığı açıklamada, başarılı ve istikrarlı futboluyla dikkat çeken takımının transfer kulislerinin gündemini de işgal ettiğini kaydetti. 
     Oyuncuları, Fatih, Mehmet Topuz, Gökhan, Kamber, Yordanov, Ali Turan ile kaleci İvankov'un isminin transfer kulislerinde dolaştığını belirten Sağlam, şunları söyledi 
     ''Israrla vurgulamak istiyorum. Özellikle devre arasında hiçbir futbolcumuzu bırakmayacağız. Bu konuda kimse gidip kulube teklif yapmasın. Sezon sonunda da duruma göre hareket edeceğiz. Başkanla yaptığımız görüşmede, kulubü mutlu edecek, tatmin edecek bir durum ortaya çıkarsa transferin gündeme gelmesi yönünde görüş birliğine vardık. Kimse Kayserispor'dan devre arasında futbolcu alamayacak.'' Sağlam, yurtdışından futbolcu arayışlarının sürdüğünü bildirdi. İki yardımcısının futbolcu arayışlarını sürdürdüğüne değinen Sağlam, takımda doğrudan oynayabilecek en az 2-3 futbolcu alacaklarını söyledi. 
     Sağlam, ''Bunun yanında da 4 veya 5 tamamlayıcı futbolcu olabilecek, ileride bize büyük katkı sağlayabilecek kapasitede oyuncu alacağız. Sayısal anlamdaki eksikliğimizi de bu şekilde kapatacağız'' diye konuştu. 
     
</TEXT>
</DOC>
