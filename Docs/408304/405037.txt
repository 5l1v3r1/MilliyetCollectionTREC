<DOC>
<DOCNO> 405037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko39.html </URL>
<DATE> 2005/12/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Japonya'dan Erdemir'e 300 milyon dolar kredi... 
</HEADLINE>
<TEXT>

     Zonguldak'ın Ereğli İlçesi'nde kurulu olan Ereğli Demir ve Çelik Fabrikaları ERDEMİR T.A.Ş grubuna, Japonya'dan 300 milyon dolar kredi sağlandığı bildirildi. 
     ERDEMİR Basın ve Halkla İlişkiler Müdürlüğü'nden yapılan açıklamada, ERDEMİR ve bağlı ortaklıkları İskenderun Demir ve Çelik Fabrikaları'nda kapasite artırımı, modernizasyon ve dönüşüm yatırımlarında kullanılmak üzere, BNP Paribas Tokyo liderliğinde, The Bank of Tokyo- Mitsubishi Ltd'nin katılımıyla, 300 milyon dolar tutarındaki krediye ilişkin anlaşmanın 15 Aralık'ta imzalandığı dile getirildi. 
     Açıklamada, Japon İhracat Kredi Garantisi Kuruluşu Nippon Export and Isvestment Insurance NEXI Sigortası kapsamında sağlanan kredinin, 13 Nisan 2005'te imzalanan 200 milyon dolarlık kredinin devamı niteliğini taşıdığı belirtildi. 
     3 yılı geri ödemesiz, toplam 12 yıl vadeli ve yıllık faiz oranı libor artı yüzde 0.215 olan kredinin, NEXI kapsamında Türkiye'de özel bir şirkete hazine garantisi aranmaksızın sağlanan ilk ve dünyada aynı yıl içinde bir firmaya verilen en büyük kredi olma özelliklerine sahip olduğu kaydedilen açıklamada, şöyle denildi 
     ''ERDEMİR grubuna Japonya'dan 300 milyon dolar kredi sağlandı. Bu kredi, dolar muadili olmasına karşılık iki farklı para biriminden gerçekleştirilen borçlanma özelliği de taşıyor. Ülkemizin ihtiyaç duyduğu miktarda, kaliteli yassı çelik üretimini sağlamak için yatırımlarına devam eden grubumuz, yatırımların finansmanında kullanılmak üzere kredi temini için de çalışmalarını sürdürmekte, ulusal ve uluslararası piyasalardaki yüksek itibarıyla, en uygun şartlarda kredi sağlamaktadır. Grubumuz, sürdürdüğü ve planladığı yatırımların gerçekleşmesi için öz kaynaklarını ve dışarıdan temin ettiği kredileri dengeli bir biçimde kullanmaktadır.'' 
     
</TEXT>
</DOC>
