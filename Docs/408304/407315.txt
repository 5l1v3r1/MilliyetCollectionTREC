<DOC>
<DOCNO> 407315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko19.html </URL>
<DATE> 2005/12/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
FT TÜSİAD, Türkiye'nin olumsuz imajını silmeye çalışacak 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, TÜSİAD tarafından başlatılan ve 10 yıllık bir sürede Türkiye'nin imajını düzeltmeyi hedefleyen kampanyaya dikkat çekti. 
     İstanbul mahreçli haberinde ''Geceyarısı Expresi'' filminin aşırı abartılı olduğunun yönetmenince de kabul edildiğini hatırlatan Vincent Boland, ancak Türkiye'nin hala bir imaj sorunu bulunduğunu ve bu durumun da Türkleri üzdüğünü yazdı. 
     Ümit Boyner'in başını çektiği kampanyanın, bu imaj sorununun çözümü için çaba harcayacağını kaydeden Boland, kampanyanın hedefinde öncelikle Fransa, Avusturya ve Almanya gibi Türkiye karşıtlığının güçlü olduğu ülkelerin bulunduğunu bildirdi. 
     Ümit Boyner'in, ''Bizim hedefimiz Avrupalı işadamları ya da politikacılar değil, Avrupalı seçmenin ta kendisi. Zaten sorun da burada. Geceyarısı Expresi filminin verdiği zarar şaşırtıcı, insanlar hala onu hatırlıyor'' şeklindeki sözlerine de yer veren Boland, Boyner'in polisin sertliği ve şiddetin bütün ülkelerin ortak sorunu olduğunu söylediğini ifade etti. 
     TÜSİAD'ın kampanyasının hükümetten bağımsız olarak yürütüldüğüne dikkat çekilen haberde, kampanyada sanat, iş ve toplum hayatı ve kadının bol bol kullanılacağı ve ülkenin zenginliklerinin altının çizileceği belirtildi. 
     Ümit Boyner'in, Türkiye'nin nüfusunun büyük çoğunluğu Müslüman bir ülke olduğuna dair sözlerine de yer verilen haberde, ''İslam Türkiye'nin önemli bir gerçeği. Avrupa bunu kabul etmeli. Türkiye Müslüman bir toplumun da batıyla entegre olabileceğinin ve demokrasiyi anlayabileceğinin güzel bir örneği'' dediği aktarıldı. 
     Ümit Boyner'in Orhan Pamuk'un yargılanmasını değerlendirirken de ''Ben bir Pamuk hayranı değilim, ama onun yargılanmasının Türkiye'ye büyük zarar verdiğini söyleyebilirim'' dediğine yer verildi. 
     
</TEXT>
</DOC>
