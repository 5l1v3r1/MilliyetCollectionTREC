<DOC>
<DOCNO> 404575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/ekonomi/aeko.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Esas' gayrimenkul işine de girebilir... 
</HEADLINE>
<TEXT>


Esas Holding Başkan Yardımcısı Emine Kamışlı, "Gayrimenkul sektörüyle ilgileniyoruz. Konut yapımı gibi projelere bakıyoruz. Projesi olanlar bize getiriyorlar biz de değerlendiriyoruz" diye konuştu 

Eylem Türk 

Esas Holding, gayrimenkul işine de girmeyi planlıyor. Holdingin şu anda gıda, sağlık ve ulaştırma alanında, yedi şirketle faaliyet gösterdiğini söyleyen Esas Holding Başkan Yardımcısı Emine Kamışlı, 4.5 yılda 300 milyon euro ciroya ve bin 300 çalışana ulaştıklarını belirtti. 
Kendi sektörlerinde derinleşmeyi hedeflediklerini anlatan Kamışlı, "Gayrimenkul sektörüyle de ilgileniyoruz. Konut yapımı gibi projelere bakıyoruz. Projesi olanlar bize getiriyorlar biz de değerlendiriyoruz" dedi. 

12 Boeing alacak 
Pegasus ile havacılık sektörüne girdiklerini hatırlatan Kamışlı, "Büyümeye açık bir sektör. Globalleşen dünyada insanlar artık vakit kaybetmek istemiyor. Demiryolları yetersiz, karayolları malum. Biz öncelikle iç hat seferlerine başladık" dedi. 
Sektörde hızlı bir büyüme öngördüklerini anlatan Kamışlı, "Uçuculukta ne olacaksa bunların hepsini yapmak istiyoruz. 14 uçağımız var, 12 tane uçak için Boeing ile sözleşme imzaladık. Bu sektöre ne kadar inandığımızı gösteriyor" diye konuştu. 

Organik tarım projesi 
Tarımı sektöründe organik gıda satış zinciri City Farm'la faaliyet gösteren Esas Holding, bu sektördeki ağırlığını da artırmayı planlıyor. Emine Kamışlı, "Biz tarım ülkesi olmalıyız, ama nitelikli tarım yapmalıyız. Domatesler geri iade edildiğinde yüreğim cız ediyor" dedi. 
Kamışlı, şöyle konuştu "Ziraat Bankası'nın organik tarım için ufak üreticilere yönelik verdiği krediler var. Biz de bu çerçevede kendi üreticimizi harekete geçirmek istiyoruz. Yeterli teminatları olmayanlarla beraber bankaya gideceğiz." 
Dağıtım kanalları, bankalar ve devletin elele verip bu işin projelendirilmesi gerektiğini söyleyen Kamışlı, şöyle devam etti "Üreticiye 250 milyarlık kredi vermekle bu iş bitmiyor. Bu, halkanın birinci ayağı. Devamını sağlamak lazım. 10 yllık bir organik tarım projesi olsun istiyorum. 10 yıl sonra herkes bizi markamızla tanısın." 
Dünyada organik gıdanın çok güncelleştiğini belirten Kamışlı, "Sağlık açısından en kolay verebileceğimiz karar. Çünkü içinde ne olduğunu biliyorsunuz" dedi. 

18 bin tedarikçiye ulaştı City Farm'ın şu anda yedi mağazaya ulaştığını, önümüzdeki ay da iki mağaza açacaklarını söyleyen Kamışlı, "City Farm'a 2001 yılında ortak olduğumuzda tedarik zincirinde problemler yaşıyorduk. Şimdi ise 18 bin organik tedarikçimiz var" dedi. 
Kendisinin de organik ürünleri tercih ettiğini anlatan Kamışlı, "Annemin pilavı, anneannemin çorbası diye klişe vardır. Hakikaten o eski lezzeti bulduğum için tercih ediyorum" diye konuştu. 
200'ün üzerinde paketlenmiş organik ürünleri olduğunu söyleyen City Farm Genel Müdürü Sinan Bilgin de, "Tüketici organik gıdayı öğrendi. İlgiden memnunuz" dedi. 

'Babam bizim gizli silahımız' Şirketin Yönetim Kurulu Başkanı Şevket Sabancı için, "Babam bizim gizli silahımız" diyen Kamışlı şöyle devam etti "Devamlı fikir alışverişi yaparız, fikrini sorarız. Biz şu anki yönetim yapımızda Şevket Bey başımızda Ali Bey, ben ve takım arkadaşlarımız güzel bir ahenk içinde gidiyoruz. Esas Holding'in bir özelliği var. O da her konunun başındaki arkadaşın yetkili ve etkili olması." 

Yabancı firmalarla görüşüyor Yurtdışından görüştükleri şirketler de olduğunu söyleyen Kamışlı, "Yabancı sermaye ilgisi çok arttı. Bizim de görüştüklerimiz var. İlla bu ortaklık değil. Biz her zaman herkesle görüşüyoruz" dedi. 
En önemli şeyin network olduğunu anlatan Kamışlı, şöyle konuştu "Bize gelip görüş alan yabancı şirketler de var. Biz de görüşümüzü bildiriyoruz. Danışmanlık gibi de sorabiliyorlar." 


</TEXT>
</DOC>
