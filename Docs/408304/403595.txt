<DOC>
<DOCNO> 403595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/sazak.html </URL>
<DATE> 2005/12/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Akbabanın 3 Günü 
</HEADLINE>
<TEXT>


CIA'yı en iyi anlatan filmlerden biriydi, Robert Redford'un başrolünü oynadığı "Akbaba'nın 3 Günü." 
Soğuk Savaş döneminde Sovyet KGB'sine karşı 'Merkezi Haber Alma' örgütü CIA, 'hür dünya'yı komünizmden koruyan ABD ikonlarının başında geliyordu. 
1970'lerde CIA'nın operasyonları, 'Doğu Bloku'ndan Güney Amerika'ya kaydı, Şili'nin seçimle gelmiş ilk sosyalist başkanı Allende'nin devrilmesine dek uzandı. 
Berlin Duvarı yıkılıp Sovyetler dağıldıktan sonra CIA'nın ilgi alanı da değişti. 
ABD'nin 11 Eylül'de uğradığı saldırı ise, ABD kamuoyu başta Batı dünyasındaki 'CIA efsanesi'ni gölgeledi. New York'taki İkiz Kuleler'e çarpan uçaklarla birlikte, çölde uçan sinekten bile haberi olan CIA, ABD'nin kendi evinde vurulduğu saldırıyı atlayarak, tarihsel bir felaketin ihmalinden sorumlu görülen kurumlar arasına katıldı. 
Bin Ladin'in yönettiği El Kaide adlı 'görünmeyen düşman' CIA'yı atlatarak, Boston'dan kalkan New York uçağına binen Arap yolcularla intihar saldırıları planlarken, dünyanın bu en güçlü haber alma örgütünün her nasılsa bu olaydan haberi olmamıştı 
Oysa ABD'nin, 11 Eylül yıkımının ardından 'düşman' bildiği ülkelere, Afganistan ve Irak'a saldırması için uzun boylu hazırlık gerekmemişti. 
11 Eylül'ü atlayan CIA, Irak işgalinin gerekçesi Saddam'ın sahip olduğu varsayılan 'kitle imha silahları' dezenformasyonuna malzeme hazırlayarak savaşa ortam yaratmakla kalmadı, Guantanamo Üssü'ne götürdüğü El Kaide militanlarını sorgulama gerekçesiyle, sözde, Usame bin Ladin'in peşine düştü. CIA'nın 'işkence uçakları'yla bu sorgulama, Türkiye dahil Avrupa'nın havaalanları ve uçuş koridorlarında h l gizlice sürdürülüyor. 
Ankara'yı ziyaret eden CIA Başkanı Porter Goss'un temaslarında da, El Kaide üzerinde durulmuş ve Guantanamo'da üç yıldır tuttukları kişilerden Bin Ladin'in adresini bir türlü öğrenemeyen Amerikalı istihbaratçılar, Türk meslektaşlarına 'Siz üç günde nasıl çözüyorsunuz ' diye hayranlıklarını ifade etmişler. 
Demek ki 'işkenceye sıfır toleransla' böyle oluyormuş 
FBI, CIA, MİT derken Ankara'daki üç günlük mesai sonunda kafalar iyice karıştı. 
El Kaide'den PKK'ya, Apo'dan Bin Ladin'e, Irak'tan, Suriye ve İran'a akla gelebilecek tüm senaryolar ortaya atıldı. 
CIA Başkanı, 'Kangurular ülkesi'nden dönen Başbakan Erdoğan ile de görüştü. 
Kara Kuvvetleri Komutanı Orgeneral Yaşar Büyükanıt ise Washington'da temaslarda bulunuyor. 
Irak'taki seçimlerden sonra Türkiye'nin çok daha sıcak bir gündem bekliyor. 



</TEXT>
</DOC>
