<DOC>
<DOCNO> 400366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/gun07.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 652 sanatçı kadrosuz 
</HEADLINE>
<TEXT>


Türkiye genelindeki sanat kuruluşlarında 652 sanatçı kadro güvencesinden yoksun olarak çalışıyor 

YILDIZ YAZICIOĞLU Ankara 

Türkiye genelinde sanat kurumlarında balerinden sopranoya kadar 652 kadrosuz sanatçı bulunuyor. Bu nedenle Maliye Bakanlığı'nın önceki gün 234 kadroya izin vermesi sorunu çözmüyor. 
Devlet Konservatuvarları Mezunları Dayanışma Derneği Başkanı Alper Kafa, sanat yönetimi ile devlet yönetimi arasında fark bulunduğunu vurgulayarak, sanatta gerçek yıldızlar yetiştirmeyi sağlamak için usta - çırak ilişkisi gerektiğini belirtti. 
Kadrosuzluk nedeniyle gençlere sanat kurumlarında yetişme olanağı verilemediğini söyleyen Kafa, yevmiyeli sanatçı olarak çalışmayı göze alan gençlere sahneye çıkma olanağı sağlandığını kaydetti. 
Kafa, sahnelerde çok önemli görevleri üstlenmelerine rağmen çok düşük ücretlerle çalıştırılanlara mutlaka kadro hakkı tanınması gerektiğini, sanat kurumlarındaki kadro sorununun AKP hükümeti dönemine özel olmadığını, yıllar içinde biriken kadro sıkıntısının iktidarlarca sanat kurumlarına "olumlu" gözlükle bakılmasıyla çözülebileceğini vurguladı. 

Başrollerde kadrosuz gençler 

Ankara Devlet Opera ve Balesi Sahnesi'nde görev üstlenen genç isimler Cankat Özer, Müge Öğüt, Evrim Tekin, Murat Karahan, Berhan Sertkaya, Oğuz Sırmalı, Gonca Doğan, Ayşe Meral, Olça Kuntasal ve Mehlika Karadeniz yevmiyeli çalışıyor. Kadrosuz yıldızlardan Cankat Özer "Don Kişot" ve "Guguk Kuşu"'nda rol alırken, Olça Kuntasal "Karagöz ve Hacivat"ta, Mehlika Karadeniz ve Oğuz Sırmalı "Madam Butterfly"da görev üstleniyor. 



</TEXT>
</DOC>
