<DOC>
<DOCNO> 407152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas14.html </URL>
<DATE> 2005/12/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'İşini yapmayan' kiralık katile hapis 
</HEADLINE>
<TEXT>

     Japonya'da, kendisini tutan kişiden para alarak ''işini yapmadan'' kayıplara karışan bir ''kiralık katil'', ''dolandırıcılık'' suçundan 2 yıl 6 ay hapse çarptırıldı. 
     Sevgilisinin karısını öldürmek için Eriko Kavaguçi adlı 32 yaşındaki kadın tarafından tutulan Takaharu Tabe, öldürme girişiminde bulunmadığı tespitiyle, ''taammüden dolandırıcılık''tan hüküm giydi. 
     Tabe'nin ''işvereni'' Kavaguçi ise akli dengesi yerinde olmadığının anlaşılması üzerine, ''cezai ehliyeti'' bulunmadığı için salıverildi. 
     Kavaguçi, Tabe'ye yaklaşık 17,5 bin YTL vererek bu kişiden sevgilisinin karısını öldürmesini istemiş, Tabe de ''müşterisine'' zehirli kimyasal maddelerle ''kurbanı'' öldürme sözü vermişti. 
     ''Anlaşmadan'' 7 ay sonra planın uygulanmadığını gören kadın, geçen Eylül ayında karakola giderek dolandırıldığını söylemiş, ancak ihbar ettiği Tabe ile birlikte gözaltına alınmaktan kurtulamamıştı. 
     
</TEXT>
</DOC>
