<DOC>
<DOCNO> 407116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur32.html </URL>
<DATE> 2005/12/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Cıngıllı Holding eski yöneticilerine beraat 
</HEADLINE>
<TEXT>

     Halit, Ali ve Sema Cıngıllıoğlu’nun da aralarında bulunduğu Cıngıllı Holding’in 19 eski yöneticisi, "dolandırıcılık" suçlamasıyla yargılandıkları davada beraat etti. 
     İstanbul 3. Ağır Ceza Mahkemesi’ndeki duruşmaya, tutuksuz sanıklar Halit Cıngıllıoğlu, Ali Cıngıllıoğlu, Sema Cıngıllıoğlu, Hüseyin Arifi Bilgen, Recep Orhan Erişen, Aykut Baha, Servet Bozdağ, Zuhal Sarı, Şaban Yem, Nursiye Yaprak Uras, Figen Erpolat, Ahmet Yahya Görkmen, Zeynep Öztürk, İsmail Koç, Ebru Erdoğan, Fatma Seçkin Ermiş, Turan Gürsel Çankaya, Nesim Duman ve Ömer Feridun Özveren katılmadı. 
     Duruşmada söz alan müdahil Finansbank A.Ş’nin avukatı Şükrü Şahin, davadan vazgeçtiklerini ve takdirin mahkemeye ait olduğunu söyledi. 
     Esas hakkındaki görüşünü açıklayan Cumhuriyet Savcısı Rasim Işıkaltın, Cıngıllı Holding Yönetim Kurulu Başkan ve üyeleri olan sanıklar hakkında Finansbank A.Ş’den aldıkları krediyi ödemedikleri, holding aleyhine yapılan iflas takipleri sırasında şirketlerinden mal varlıklarını kaçırdıkları ve hileli yollara başvurdukları, bu şekilde Finansbank’ı zarara uğrattıkları iddiasıyla dava açıldığını hatırlattı. 
     Bankadan kredi alınması sırasında sanıkların herhangi bir hile ve desisede bulunmadıklarını belirten Savcı Işıkaltın, kredinin geri ödenmemesi ve iflas takibi sırasındaki eylemlerin "dolandırıcılık" suçunun unsurlarını oluşturmadığını ifade etti. 
     Sanıkların yasal unsurları oluşmayan "dolandırıcılık" suçundan beraatlerine karar verilmesini isteyen Savcı Işıkaltın, müdahil avukatının da İcra İflas Yasası’na ilişkin ihlaller nedeniyle ilgili mercilere şikayette bulunması konusunda serbest bırakılmasını istedi. 
     Mahkeme heyeti de sanıkların yasal unsurları oluşmayan suçtan beraatlerine karar vererek, müdahil avukatının İcra İflas Yasası’na ilişkin ihlaller nedeniyle ilgili mercilere başvurabileceğine hükmetti. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamede, Finansbank avukatlarının, Cıngıllı Holding’ten 27 bin 980 Dolar ile 12 bin 725 Avro alacaklı olduklarını belirterek, sanıkların alacaklılardan mal kaçırdıkları iddiasıyla suç duyurusunda bulundukları anlatılıyordu. 
     Bunun üzerine yapılan soruşturmada "takipsizlik kararı" verildiği belirtilen iddianamede, bu kararın Beyoğlu 2. Ağır Ceza Mahkemesi’nce bozulması nedeniyle kamu davası açılması zorunluluğu doğduğu kaydediliyordu. 
     İddianamede, sanıkların "dolandırıcılık" suçundan 2 ile 5 yıl arasında hapis cezasına çarptırılmaları isteniyordu. 
     
</TEXT>
</DOC>
