<DOC>
<DOCNO> 407913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun38.html </URL>
<DATE> 2005/12/30/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Castro'dan Morales'e samimi karşılama 
</HEADLINE>
<TEXT>

     Küba'nın 47 yıllık ''efsanevi'' komünist önderi Devlet Başkanı Fidel Castro, Bolivya'nın yeni seçilen sosyalist Devlet Başkanı Evo Morales'i başkent Havana Havalimanı'nda samimi bir şekilde kucaklayarak karşıladı. 
     Morales, ''Küba halkıyla dostluğu derinleştirmeye geldim'' derken, 79 yaşındaki Castro, iki ülke arasında siyasi, ekonomik ve toplumsal işbirliğinin ele alınacağını belirtti. Castro, ''Artık dünya haritası değişmeye başlamış gibi görünüyor'' dedi. 
     1 Ocak 1959'daki Küba devriminin yıldönümü arifesinde Morales'in Havana'ya gelişini kutlayan Küba hükümeti, ''Devrim'in 47. yıldömümünde Bolivya'nın yeni liderinin gelişinin önemini'' vurguladı. 
     Hükümetin açıklamasında, ''Sayın Morales'in gelişi, Uruguay, Breziyla, Arjantin ve Venezuela'nın sosyalist liderleriyle ve Küba ile tam diplomatik ilişkileri geliştiren Karayib ülkeleriyle ilişkilerin tek temele oturtulması bakımından önem taşıyor'' denildi. 
     Morales, Bolivya'da 22 Ocak'ta görevi Carlos Mesa Gisbert'ten devralacak. 
     Öncelikle Çin, Avrupa ülkeleri, Güney Afrika ve Breziyla'ya gittikten sonra yemin ederek görevi devralacak Morales, Haiti'den sonra Amerika kıtasının en yoksulu olan ülkesinde doğal gaz üretimini millileştireceğini ilan etti ABD'nin en çok petrol aldığı, Petrol İhraç Eden Ülkeler Örgütü'nün OPEC üyesi Venezuela'nın sosyalist Devlet Başkanı Kızılderili Hugo Chavez gibi, Bolivya'nın yeni lideri Morales de, Amerika Kızılderililerinin haklarını iyileştirme yönünde çalışma vaadinde bulunuyor. 
     
</TEXT>
</DOC>
