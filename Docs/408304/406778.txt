<DOC>
<DOCNO> 406778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur27.html </URL>
<DATE> 2005/12/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Yaşayan ölülerin" nüfus kayıtları siliniyor 
</HEADLINE>
<TEXT>

     Malatya İl Nüfus ve Vatandaşlık Müdürlüğü, nüfus kayıtlarında 90 yaş ve üstünde görünen 51 bin 365 kişinin hayatta olup olmadığını araştırıyor. 
     İl Nüfus ve Vatandaşlık Müdürü Remzi Erbil, AA muhabirine yaptığı açıklamada, Nüfus Genel Müdürlüğü’nün talimatı doğrultusunda, nüfus kayıtlarında yaşıyor gözüken 90 yaş ve üzeri vatandaşların takibe alındığını söyledi. 
     Talimata göre, yaşıyor görünen 130 yaş üzeri kişileri araştırmaya gerek duymaksızın kayıtlara ölü olarak geçirdiklerini belirten Erbil, şu bilgiyi verdi 
     "Genel Müdürlüğün talimatıyla kayıtlarda yaşıyor görünen 90 yaş ve üzeri 51 bin 365 vatandaşı tespit ettik. Vatandaşlar kırsal alanda yaşıyorsa jandarma, kent alanında yaşıyorsa emniyet birimleri ile bağlantıya geçiyoruz. Bu vatandaşların yaşayıp yaşamadığının araştırılıp bize bildirilmesini istiyoruz. Çalışmalarımız kapsamında şu ana kadar kayıtlarda yaşıyor gözüktüğü halde öldüğü belirlenen 90 yaş üstü 6 bin 872 kişinin kaydı silindi." 
     
     "KAYITLARDA 150-160 YAŞINDA GÖZÜKENLER OLUYORDU" 
     Erbil, 90 yaşın üzerinde olup vefat eden vatandaşların bazı aksaklıklar nedeniyle ölümlerinin kendilerine bildirilemediğini, bunun sonucunda kayıtlarda son derece ilerlemiş yaşa rağmen yaşıyor gözüken kişilerin oluşmaya başladığını kaydetti. 
     Genel Müdürlük tarafından hayata geçirilen bu uygulamanın son derece yerinde olduğunu dile getiren Erbil, şöyle dedi 
     "90 yaşın üzerindeki kişiler vefat ettiğinde, ya yalnızlıktan ya da yakınlarının ilgilenmemesi nedeniyle ölümleri müdürlüğümüze bildirilemeyebiliyor. Bunun sonucunda kayıtlarda 150-160 yaşında gözükenler oluyor. Bu durum, yaşa göre düzenlenen istatistiki bilgilerin yanlış olmasını beraberinde getiriyor. Tüm bu olumsuzlukların önüne geçilmesi için, Genel Müdürlük tarafından uygulama başlatıldı. Çalışma tamamlandığında, nüfus kayıtlarında yaşayanlarla ölenlerin kaydı tam olarak belirlenmiş olacak." 
     
</TEXT>
</DOC>
