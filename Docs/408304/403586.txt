<DOC>
<DOCNO> 403586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/bila.html </URL>
<DATE> 2005/12/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli tam yetki istiyor 
</HEADLINE>
<TEXT>


MHP lideri Devlet Bahçeli, geleneksel hale getirdiği kahvaltılı basın toplantılarının üçüncüsünü dün Ankara'da yaptı. 
Siyasi muhabirlerin yanı sıra gazete ve televizyonların Ankara temsilcilerinin, köşe yazarlarının ve televizyon yorumcularının davetli oldukları basın toplantısına ilgi büyüktü. 
Bahçeli'nin konuşmasına h kim olan beş mesaj vardı 

1 Türkiye ciddi bir bölünme sürecine sürükleniyor. 
2 AKP, bu senaryoyu uygulamakla sorumlu kılınmış görünüyor. 
3 Türkiye'yi kurtarmak için önce AKP'den kurtulmak zorunludur. 
4 Bu süreci durdurmak ve tahribatı onarmak için MHP'nin tek başına iktidar olması gerekir. 
5 Bunun için de millet, geçen seçimde AKP'ye verdiği milletvekillerini bu kez MHP'ye vermelidir. 

Bölünme riski 
MHP lideri, Türkiye'de ve özellikle Kuzey Irak'taki gelişmeleri, Türkiye'nin ciddi bir bölünme sürecine doğru sürüklendiğinin kanıtları olarak görüyor. 
Kuzey Irak'ta oluşturulan "Irak Federal Kürdistan Bölgesi"nin, "Bağımsız Kürdistan"a dönüştürüleceğini bunun da Türkiye'nin Güneydoğu'sunda, benzeri bir girişi özendireceğini düşünüyor. 
Bahçeli'ye göre nihai hedef "Bağımsız Birleşik Büyük Kürdistan." Bu hedeften vazgeçilmiş değil. Bu yolda ilerleyen süreçte Kuzey Irak'ta kurulacak "devletçik" ilk adım. Bunun sonrasında Türkiye'den de toprak talebi içeren "Büyük Kürdistan" projesi aşamasına gelinecek. 
Bahçeli'ye göre AKP iktidarında, Türkiye'nin "kırmızı çizgileri" paspas haline geldi. AKP iktidarı, Kuzey Irak'taki "Federal Kürt Devleti"ni kabullendi, "Bağımsız Kürt Devleti"ni önleyecek ve hatta "itiraz" edecek gibi gözükmüyor. 

Tam yetki 
Bu analizi yapan Bahçeli'nin, "Türkiye'nin bekası" kaygısı taşıdığı ve seçimlere bu tezle hazırlandığı anlaşılıyor. Bu nedenle de, sağ-sol ayrımı yapmadan "üniter yapı, ulusal bütünlük, laiklik" değerlerine inanan herkesi MHP'ye çağırıyor. Bu anlayışla her kesimden şöyle oy istiyor 
"Milletimin karşısına şöyle çıkacağım AKP'ye verdiğiniz milletvekillerini bu kez aynen MHP'ye verin. Örneğin, Konya 16 milletvekilinden 14'ünü AKP'ye mi verdiniz, bu seçimde bu 14 milletvekilini MHP'ye verin." 
Bahçeli'ye göre, Türkiye'yi bölünme sürecinden çevirmek, ulusal düzeydeki tahribatı onarmak için MHP'nin gerektiğinde Anayasa'yı değiştirecek bir çoğunlukla tek başına iktidar olması gerekiyor. 

Kandil Dağı 
Bahçeli, Başbakan'ın, Kuzey Irak'ta Kürt devleti kurulurken, içeride, Öcalan'ın "Demokratik Cumhuriyet" tezi doğrultusunda bir söylem tutturduğunu, bu tutumun Türkiye'nin parçalanması sürecini hızlandıracağını ifade ediyor. Uygulamaya konan senaryo gereğince Kuzey Irak'ta oluşan Kürdistan devletine itiraz edilmemesi yönündeki telkinlere boyun eğildiğini, ekonomik ilişki, ticari fayda gibi söylemlerle, Türkiye'nin varlığını tehdit edecek gelişmelerin kabul ettirildiğini öne sürüyor. 
Bahçeli, Türkiye Cumhuriyeti'nin varlığını hedef alan tehlikelere karşı her türlü yanıtı verecek güçte bir devlet olduğunu anımsatarak, gerekirse Türk Silahlı Kuvvetleri'nin Kandil Dağı'nda bir gece görünmesinde de fayda olabileceğini düşünüyor ve ifade ediyor. 
Bahçeli'nin seçim bildirgesini andıran konuşması, seçim kampanyasını bir "ulusal birlik" anlayışına oturtacağını gösteriyor. 



</TEXT>
</DOC>
