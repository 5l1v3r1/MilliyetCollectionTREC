<DOC>
<DOCNO> 406287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo14.html </URL>
<DATE> 2005/12/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Di Canio Faşistim ama ırkçı değilim 
</HEADLINE>
<TEXT>

     Lazio’nun faşist selamı ile kınanan kaptanı Paolo Di Canio tarihlere geçecek açıklama yaparak, faşist olduğunu ama ırkçı olmadığını söyledi. 
     İtalyan Lazio kulübünün kaptanı olan ve maçlarda attığı gollerin ardından sağ elini öle doğru düz bir biçimde açarak faşist selamı verdiği için cezalandırılan Paolo Di Canio, faşist olduğunu ancak ırkçı olmadığını söyledi. 
     BBC’de yayınlanan habere göre Di Canio, verdiği selamın Roma selamı olduğunu ve bu selamın "bir yoldaştan bir başka yoldaşa verdiği ve halkı için anlamlı bir selam olduğunu" belirtti. 
     Paolo Di Canio, verdiği selamla herhangi bir şiddet olayı ya da ırkçı kin yaratmak amacında olmadığını da sözlerine ekledi. 
     37 yaşındaki oyuncu, İtalya futbol ligi Seri A’da 
     oynadığı maçlarda verdiği selam nedeniyle bir maç oynamama ve 10 bin Euro para cezası almıştı. Di Canio’nun selamı İtalya’daki siyasiler, oyuncular, taraftarlar ve Yahudi grupları tarafından sert bir biçimde eleştirilmişti. Geçtiğimiz günlerde İtalya Başbakanı Silvio Berlusconi de Paolo Di Canio’ya sahip çıkmış ve faşizmin, nazizm ya da komünizm kadar kötü olmadığını savunmuştu. 
     
</TEXT>
</DOC>
