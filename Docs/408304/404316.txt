<DOC>
<DOCNO> 404316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo10.html </URL>
<DATE> 2005/12/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş ile Trabzonspor yarın 96. randevuda... 
</HEADLINE>
<TEXT>

     Beşiktaş ile Trabzonspor, yarın BJK İnönü Stadı'nda yapacakları maçla birlikte 96. kez karşı karşıya gelecek. 11 Ekim 1973 tarihinde Trabzonspor'un 2-0 galibiyetiyle başlayan 32 yıllık rekabette, bugüne dek yapılan 95 karşılaşmanın 39'unu Beşiktaş, 35'ini de Trabzonspor kazanırken, 21 maçta da taraflar birbirine üstünlük sağlayamadı. 
     Siyah-beyazlıların toplam 127 golüne, bordo-mavililer 104 golle karşılık verdi. 
     
     LİGDE EŞİTLİK VAR 
     Beşiktaş ile Trabzonspor arasında ligde yapılan maçlarda ise her iki takım da eşit sayıda galibiyet aldı. 
     İki takım arasında yapılan 62 lig maçında taraflar 24'er kez sahadan galibiyetle ayrılırken, 14 karşılaşma da berabere sonuçlandı. 
     Ligde Beşiktaş'ın attığı 87 gole, Trabzonspor 69 golle karşılık verdi. 
     İki takımın geçen sezon yaptığı maçlarda Trabzonspor Trabzon'da, Beşiktaş da İstanbul'da 1-0 galip gelmişti. 
     
     İSTANBUL'DAKİ MAÇLAR 
     Beşiktaş ile Trabzonspor arasında İstanbul'da yapılan maçlarda siyah-beyazlıların, rakibine karşı büyük üstünlüğü göze çarpıyor. 
     İki takım şimdiye dek İstanbul'da 48 kez karşı karşıya gelirken, siyah-beyazlılar 28, bordo-mavililer ise 8 kez sahadan galip ayrıldı. Taraflar 12 maçta ise eşitliği bozamadı. 
     İstanbul'da Beşiktaş 80, Trabzonspor ise 28 gol attı. 
     
     İSTANBUL'DAKİ LİG MAÇLARI 
     ''Kara Kartallar'', İstanbul'da genel toplamdaki üstünlüklerini lig maçlarına da yansıttı. 
     Ligde iki takım arasında İstanbul'da toplam 31 maç oynanırken, bunların 17'sini Beşiktaş, 7'sini ise Trabzonspor kazanırken, 7 karşılaşma da berabere sonuçlandı. 
     Siyah-beyazlıların 52 golüne karşılık, bordo-mavililer sadece 21 gol atabildi. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     Siyah-beyazlılar ayrıca, 2001-2002 ve 2003-2004 sezonlarında 5-0, 1994-1995 sezonunda da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında 4-1'lik sonuçla aldı. 
     
</TEXT>
</DOC>
