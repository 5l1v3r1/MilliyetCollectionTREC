<DOC>
<DOCNO> 404251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun15.html </URL>
<DATE> 2005/12/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Almanya Dışişleri Bakanı Ahmedinejad'ın açıklamaları alaycı... 
</HEADLINE>
<TEXT>

     Almanya Dışişleri Bakanı Frank-Walter Steinmeier, İran Cumhurbaşkanı Mahmut Ahmedinejad'ın İsrail karşıtı açıklamalarının çok tehlikeli olduğunu belirtti. 
     Steinmeier, ''Bild am Sonntag'' gazetesi için yazdığı bir makalede, İran'ın uluslararası alanda dışlanma tehlikesiyle karşı karşıya olduğunu kaydederek, ''Ahmedinejad'ın açıklamaları alaycı ve çok tehlikeli. Özellikle Almanlar, İsrail'in mevcudiyet hakkını ve Yahudilere katliam yapıldığını inkar edemezler'' ifadesine yer verdi. 
     İsraillilerin, güvenli ve dünya tarafından tanınmış sınırlar içinde, korku ve endişe olmadan özgürce yaşamaya hakları olduğunu belirten Steinmeier, ''Eğer İran, Avrupa'nın saygı duyulan bir ortağı olmak istiyorsa başkanı ne tarihi gerçekleri inkar edebilir, ne de İsrail'i tehdit edebilir. Sadece sorumluluk gösteren ve uluslararası kurallara uyan bir İran, devletler topluluğunun saygı gösterdiği bir üyesi olabilir'' dedi. 
     Ahmedinejad'ın İsrail karşıtı açıklamalarının, Avrupa ülkeleri ile İran arasında nükleer programla ilgili görüşmeleri de zorlayacağını belirten Steinmeier, dünyadaki ülkelerin, İran'ın atom bombası yapma çabası içinde olmadığına dair garantilere ihtiyacı olduğunu kaydetti. 
     Almanya Dışişleri Bakanı Steinmeier, Ahmedinejad'ın sadece Ortadoğu barış sürecini değil, Almanya ve İran arasındaki ilişkileri de zora soktuğunu ifade etti. 
     
</TEXT>
</DOC>
