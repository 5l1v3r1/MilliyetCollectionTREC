<DOC>
<DOCNO> 400809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur24.html </URL>
<DATE> 2005/12/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da eş zamanlı uyuşturucu operasyonu 
</HEADLINE>
<TEXT>

     İstanbul Emniyet Müdürü Celalettin Cerrah, İstanbul, İzmir, Muğla ve Adana’da eş zamanlı gerçekleştirilen uyuşturucu operasyonunda 5’i yabancı uyruklu 8 kişinin gözaltına alındığını bildirdi. 
     Cerrah, Narkotik Şube Müdürlüğü’nde, Emniyet Müdür Yardımcısı Mustafa Aktaş ve Şube Müdürü Tufan Ergüder ile birlikte basın açıklaması yaptı. 
     Celalettin Cerrah, 14 Temmuz 2005 tarihinde Çatalca’da 7 kişi ile birlikte ele geçirilen 295 kilogram eroinle ilgili şebekenin dışarıda kalan mensuplarına yönelik sürdürülen çalışmalar kapsamında İstanbul, İzmir, Muğla ve Adana’da 1 Aralık 2005 günü eş zamanlı olarak operasyon gerçekleştirildiğini kaydetti. 
     Operasyonda 2 TIR ve 1 otomobilde yapılan aramada 184 kilo 734 gram eroin ele geçirildiğini ve 5’i yabancı uyruklu 8 kişinin gözaltına alındığını ifade eden Cerrah, "İstanbul Emniyet Müdürlüğü uyuşturucuyla mücadelesine devam edecek" dedi. 
     
     1 YILDA 3 TONDAN FAZLA EROİN ELE GEÇİRİLDİ 

     İstanbul Emniyet Müdürü Cerrah, son yapılan operasyonla birlikte, Narkotik Şube Müdürlüğü’nün son bir yıl içerisinde uyuşturucu şebekelerine yönelik gerçekleştirdiği çalışmalarda 3 ton 691 kilogram eroin ele geçirildiğini vurguladı. 
     Gerçekleştirilen operasyonlarla geçen yılın rakamlarının geride bırakıldığını ifade eden Cerrah, şunları söyledi 
     "Arkadaşlarımı kutluyorum. Tabii bunun bir zorluğu var. 2006 yılında da bu yılı geçmek zorunda kalacaklar. Tabii arkadaşlarımızın bu çalışmaları bizleri sevindiriyor. Uyuşturucuyla olan mücadelemizin devam ettiğini gösteriyor. 
     Aklınıza şöyle bir soru gelebilir Yani bütün uyuşturucu Türkiye’de İstanbul’a mı geliyor Hayır. Arkadaşlarımızın çalışması neticesinde uyuşturucu fazla miktarda İstanbul’da yakalanıyor. Ben tüm arkadaşlarımızı başta Narkotik Müdürünü ve sorumlu olduğu memurları tebrik ediyor ve gözlerinden öpüyorum." Açıklamanın ardından gazetecilerin sorularını cevaplandıran Cerrah, "Uyuşturucu nerede açık bulursa oradan Avrupa’ya ulaşmaya çalışır. Başarının sırrı ise birbirlerine saygı, sevgi ve güvendir. 
     Memurundan müdürüne, müdüründen en baştaki müdürüne, en baştaki müdüründen valisine, duyulan sevgi, saygı ve beraber çalışmanın neticesinde bu sonuca ulaşmaktayız. Başta Valimiz ve İçişleri Bakanımızın teşvikleriyle bu güzel operasyonları devam ettirmekteyiz" şeklinde konuştu. 
     
</TEXT>
</DOC>
