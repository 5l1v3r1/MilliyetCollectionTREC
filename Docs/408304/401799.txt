<DOC>
<DOCNO> 401799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur16.html </URL>
<DATE> 2005/12/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çenesinde 8 dikişle sahneye çıktı 
</HEADLINE>
<TEXT>

     Ankara Devlet Tiyatrosu’nun yeni oyunu "Ağaçlar Ayakta Ölür"ün başrol oyuncusu Çağdaş Serter, prömiyerden 2 gün önce evinde geçirdiği kaza nedeniyle çenesine 8 dikiş atılmasına rağmen sahneye çıktı. 
     Devlet Tiyatroları’nda ilk kez 1962 yılında sahnelenen İspanyol yazar Alejandro Casona’nın eseri "Ağaçlar Ayakta Ölür", önceki gün yeniden Ankara seyircisi ile buluştu. Ancak 40 yıl sonra gerçekleştirilen bu ikinci buluşmada, oyunun başrol oyuncusu Çağdaş Serter’in, çenesindeki bandaj dikkati çekti. 
     Prömiyerden iki gün önce evinde banyoda düşen ve çenesine 8 dikiş atılan Serter, oyunu ağrı kesicilerle tamamladı. 
     Serter, AA muhabirine yaptığı açıklamada 2002 yılında Bilkent Üniversitesi Müzik ve Sahne Sanatları Fakültesi’nden mezun olduğunu ve Devlet Tiyatrolarında ilk başrolüne hazırlandığı sırada yaşadığı talihsiz kazanın kendisini çok üzdüğünü anlattı. 
     Tedavisinin hemen ardından oyunun yönetmeni Tayfun Orhon’u aradığını kaydeden Serter, "Çok üzülmesin diye alıştıra alıştıra düştüğümü, çenemi yardığımı ama ne olursa olsun oyuna çıkacağımı söyledim. Başta yönetmenimiz olmak üzere tüm ekip arkadaşlarım bana destek oldular. Bir sanatçı için son derece üzücü olan bu tecrübe sonucunda yaşadığım stresi, onların sayesinde attım" şeklinde konuştu. 
     Kaza sonrası genel prova yaptıklarını belirten Serter, "Başrol oynamama rağmen sadece mırıldanarak ve hatta çoğu repliği söylemeden prova yaptık" dedi. 
     Doktorların dikişlerin kaynayabilmesi için konuşmaması ve çenesini fazla hareket ettirmemesi gerektiğini söylediklerini ifade eden Serter, ağrı kesicilerle çıktığı oyunda bazı tonlamaları yapmakta ve özellikle de gülmekte çok zorlandığını ifade etti. 
     Bir oyuncunun en önemli malzemesinin vücudu olduğunu vurgulayan Serter, onu en iyi şekilde korumaya çalıştıklarını, ancak görülmez kazalara da engel olamadıklarını söyledi. 
     Öğretmenlerinden ve ustalarından perdenin asla kapanmaması gerektiğini öğrendiğini kaydeden Serter, şöyle konuştu 
     "Bizler perde hiçbir zaman kapanmasın isteriz. Böyle yetiştirildik. Çok daha önemli kazalar geçirip, hatta en yakınlarının acılarına tanık olup, sahneye çıkan oyuna devam eden büyüklerimiz var. 
     Bu oyunun benim için ayrı bir önemi var. Çünkü, hem Devlet Tiyatroları’ndaki ilk başrolüm,hem de bir süre sonra yıkılması planlanan Yeni Sahne’deki son prömiyer. Tüm bunların heyecanıyla hazırlanırken yaşadığım kaza, benim için çok önemli bir tecrübe oldu. 
     Mesleğimin keyifli ve zor yanlarını aynı anda yaşadım. Dikişle, ağrı kesicilerle de olsa perdeyi açmak, seyirciyle buluşmak çok keyifliydi." 
     
</TEXT>
</DOC>
