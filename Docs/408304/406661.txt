<DOC>
<DOCNO> 406661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko03.html </URL>
<DATE> 2005/12/26/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Borsada ilk hedef tarhi zirve 
</HEADLINE>
<TEXT>

     Cnntürk 

Geçtiğimiz hafta yurtdışı piyasalardaki yükselişin devamı ile İMKB'de de alıcılı bir seyir izlenirken borsa 39 bin sınırına dayandı. 
     Yabancıların Noel tatili nedeniyle etkisinin azaldığı piyasada özellikle yerli oyuncuların alımları borsayı yükseltirken, alışların devamı halinde 39 bin 200-300 bandındaki tarihi zirvenin test edilmesi bekleniyor. 
     Önemli bir gündemin olmadığı borsada bu hafta yurtdışından gelecek veriler takip edilecek. 
     
     Borsada geçen hafta 
     İstanbul Menkul Kıymetler Borsası İMKB , geçtiğimiz hafta 37 bin 500'de tutunmayı başardıktan sonra kademeli olarak yükseldi. Endeks önce 38 binin üzerine çıkarken, daha sonra da önemli bir direnç seviyesi olan 38 bin 400'ü geçti. 
     Özellikle mali sektör hisselerindeki hareketin sürüklediği borsada yurtdışı piyasalardaki olumlu seyir endeksin 39 bin sınırına yükselmesini sağladı. Borsadaki yükselişte haftanın son günü Garanti Bankası'nda hisse devrinin tamamlanması ve SPK'nın Yapı Kredi'de çağrı fiyatının yükseltilmesini istemesi etkili oldu. 
     İMKB'de işlem gören hisse senetleri haftalık bazda ortalama yüzde 3.19 oranında değer kazandı. İMKB Bileşik Endeksi, bin 203 puan artarak 37 bin 717 puandan 38 bin 919 puana çıktı. 
     Endeksin getirisi geçen yıl sonuna göre ise yüzde 55.85 oldu. 
     
     Yabancılar tatilde, piyasa yerlilere kaldı 
     Yurtdışı borsaların ve alternatif piyasaların takip edildiği İMKB'de bu hafta için önemli bir gündem maddesi bulunmuyor. Noel tatili nedeniyle yurtdışında sakin bir seyir beklenirken, içeride de yerli yatırımcıların alış satışları piyasadaki seyri belirleyecek. 
     TÜSİAD ile Başbakan Tayyip Erdoğan arasındaki tartışmalarda tansiyonun düşmüş olması ve Anayasa Mahkemesi'nin Türk Telekom'un özelleştirilmesine de olanak tanıyan 5189 sayılı yasanın bazı hükümlerinin iptali istemini reddetmesi borsada bugünkü açılışta alımların devamını sağlayabilir. 
     
     İlk hedef tarihi zirve 
     Borsada ilk hedef olarak tarihi zirve olan 39 bin 200-300 bandı öne çıkarken, uzmanlar hafta içinde endeksin yeni rekor denemeleri yapabileceğine işaret ediyorlar. Piyasada herhangibir olumsuz gelişme olmaması durumunda yılsonu hedef olarak 40 binli seviyeler gösteriliyor. 
     39 bin-39 bin 300 seviyesinden gelebilecek olası kar satışının destek noktası da 38 bin 700-500 civarında bulunuyor. 
     
     Yurtdışı borsalar 
     New York borsasında Dow Jones haftayı düşüş, Nasdaq ise yükselişle tamamladı. Borsanın temel göstergesi Dow Jones 6.17 puan düşerek, 10 bin 883 puana indi. Teknoloji endeksi Nasdaq ise üç puanlık yükselişle 2 bin 249 puana çıktı. 
     Brezilya Borsası Bovespa yüzde 0.5'lik düşüşle 33 bin 331 puana gerilerken, işlemlerin halen devam ettiği Japonya'da yükseliş sürüyor. Nikkei yüzde 0.76 artışla son beş yılın zirvesine ulaşırken, yükselişte perakende hisselerine gelen alışlar etkili oldu. 
     
</TEXT>
</DOC>
