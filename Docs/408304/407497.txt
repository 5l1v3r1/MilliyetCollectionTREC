<DOC>
<DOCNO> 407497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/magazin/amag.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve beklenen gün geldi 
</HEADLINE>
<TEXT>


Woody Allen, bugün öğle saatlerinde İstanbul'da olacak. Allen ile grubu New Orleans Jazz Band, akşam da Türk hayranlarının karşısına çıkacak 

KÜLTÜR SANAT SERVİSİ 

Sinema sanatçısı ve yönetmen Woody Allen ile grubu New Orleans Jazz Band, bugün saat 21.00'de İstanbul Lütfi Kırdar Kongre ve Sergi Sarayı'nda konser verecek. 

Otelden provaya 
Bugün öğle saatlerinde İstanbul'a gelecek olan Woody Allen, önceden seçtiği Mercedes marka otomobille oteline uğradıktan sonra ses provası için Lütfi Kırdar'a gidecek. Allen, İstanbul konserinin ardından cuma sabahı Atina'ya uçacak. 

İlk kez İstanbul'da 
New Orleans Jazz Band, klarnette Woody Allen'ın yanı sıra banjolarda müzik koordinatörü Eddy Davis, kontrbasta Conal Fowkes, davulda Robert Garcia, piyanoda Cynthia Sayer, kornoda Simon Wettenhall ve trombonda Jerry Zigmont'dan oluşuyor. 
Milan, Barcelona, Brighton gibi şehirlerde konserler verdikten sonra ilk İstanbul ziyaretlerini gerçekleştiren Allen'ın öncülüğündeki grup, 70'li yıllardan beri her pazartesi günü New York'ta Michael's Pub'da ve son dönemde de Carlyle Hotel'de çalıyor. 

5 saatte tükendi 
AK Emeklilik sponsorluğunda, İstanbul Kültür Sanat Vakfı tarafından gerçekleştirilecek olan konserin 14 Kasım Pazartesi günü Biletix'te satışa çıkan biletleri 5 saat içinde tükenmişti. Grubun 15 parçadan oluşan albümü 'Wild Man Blues', 22 Aralık'ta Türkiye'de de piyasaya çıktı. 




</TEXT>
</DOC>
