<DOC>
<DOCNO> 401235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/axspo01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana rotayı çizdi 
</HEADLINE>
<TEXT>


Beşiktaş'ın çalıştırıcısı, ligin kendileri için bitmediğini belirterek umutlu mesajlar gönderdi. Fransız hoca, "Öncelikle Galatasaray'ı yenmemiz lazım. İlk aşamada 3. sırayı, ardından ikinciliği, son olarak şampiyonluğu düşünmeliyiz" dedi 

FAİK GÜRSES DHA 


Kısa süre içinde siyah - beyazlı yönetim, futbolcular ve taraftarların sevgisini kazanan Teknik Direktör Jean Tigana birçok konuda çarpıcı açıklamalar yaptı. Kartal Sivasspor ve Vestel Manisa'yı mağlup ederek zirve için yeniden umutlanırken, Fransız teknik adam, lige havlu atmadıklarını söyledi. 
Tigana ilk olarak ezeli rakipleri Galatasaray'la hafta sonu oynayacakları derbi maçtan galibiyetle ayrılmaları gerektiğini belirterek, "Ligi etap etap düşünmeliyiz. Önce 3. sıraya yükselmeyi, ardından 2.'liği son olarak şampiyonluğu hedeflememiz lazım. Ancak her şey bizim elimizde değil. Bu saatten sonra rakiplerin durumu da belirleyici olacak. Zaten lider Fenerbahçe aynı ritimde kalırsa çok fazla uzağa gitmemize gerek yok. Aynı şekilde kazanmaya devam ederlerse şampiyonluk söz konusu olamaz" diye konuştu. 
Fransız hoca, UEFA Kupası'ndaki hayal kırıklığını ise sakatlıklar ve bazı futbolcuların formsuzluğuna bağladı. Tigana, "Eğer kenarda oturan oyuncularımız daha güçlü, sakatlar da yanımızda olsaydı o zaman bazı şeyleri değiştirebilirdik" ifadesini kullandı. Beşiktaş'ın hocası, İbrahim Akın ve Çağdaş için de ayrı parantezler açtı. İki yıldızdan da çok memnun olduğunu dile getiren tecrübeli antrenör, "Monaco'yu çalıştırdığım dönemde Petit, Çağdaş gibi defansta oynuyordu. Onu orta sahaya koymuştum. Çağdaş, Petit gibi özelliklere salip çok yönlü bir futbolcu. İbrahim Akın'ı daha önce sadece kasetlerden izlemiştim. Özellikle kafa toplarında ilerleme kaydetmeli, gücünü artırmalı" yorumunu yaptı. Tigana, devre arası hazırlıklarına İstanbul'da başlayıp, 3 Ocak'ta 7 günlük kamp için Antalya'ya gideceklerini sözlerine ekledi. 

'Sonuna kadar Kartal' 

Ailton sözleşmesinin sonuna kadar Beşiktaş'ta kalacağını söyledi ve ekledi "Her futbolcu parası ödendikten sonra satılıktır." 

Beşiktaşlı Ailton, Alman basınında yer alan en kısa süre içinde takımdan ayrılmak istediği haberlerini yalanladı. 
Ailton şunları söyledi "Futbol hayatımı Almanya'da bitirmek istediğimi söyledim. Ama hiçbir zaman Almanya'ya bugün ve yarın gideceğimi açıklamadım. Kontratım bitene kadar kalmak istiyorum. Ama Beşiktaş'a gelirken, Schalke'de iki yıllık sözleşmem vardı. Mukavele devam ederken buraya geldim. Futbolda ne olacağı belli olmaz. Yönetim isterse kalacağım." 
Brezilyalı futbolcu, "Beşiktaş'tan çıkıp, Köln'e gitmem. Bu büyük camiayı bırakıp da Frankfurt'a mı gideyim Buradan ayrılacaksam, daha büyük bir yere gitmem gerekir. Buraya gelmeden önce kontak kurduğum kulüp Borussia Dortmund'du" ifadesini kullandı. 
Ailton, "Her futbolcu, parası ödendikten sonra satılıktır. Son kez söylüyorum çok mutluyum, mutsuzluğumun tek nedeni gol atamamak ve Fenerbahçe ile aramızdaki puan farkı" yorumunu yaptı. 
Yedek kalma konusunda hocasına saygı duyduğunu da söyleyen golcü, "Kulübede oturmaktan hiçbir futbolcu zevk almaz" dedi. Sambacı, kırmızı kart ve ceza olayıyla ilgili olarak da şunları söyledi "Malatya maçında kalecinin ayağına bilerek basmadım. Ama Sivas'ta yarı isteyerek, yarı istemeyerek bastığımı kabul ediyorum. Hayatımda sadece üç kırmızı kart gördüm. Wolfsburg maçında da bir futbolcunun yüzüne vurmuştum. Verilen ceza çok para. Wolfsburg karşısındaki hareketimden dolayı bile para cezası almadım. Hatta devre arasına denk geldiği için bir hafta Brezilya'ya gittim." 

Basınla polemik 

Toplantıda bir foto muhabirin, Türkiye'ye Hagi, Andersson ve Van Hooijdonk gibi lider oyuncuların geldiğini hatırlatması ve kendisinin bu oyuncular gibi olamadığı ve takımına zarar verip vermediği yorumlamasını istemesi, Ailton'u sinirlendirdi, "Siz gazeteci misiniz, yoksa foto muhabiri misiniz " diye sordu. Basın mensubu ise, "Ben size defansta mı, yoksa forvette mi oynuyorsunuz diye sordum mu " diyerek karşılık verdi. 

BİLD'in kaçamağı 

MÜNİR BAĞRIAÇIK-Berlin 

Ailton'un dünkü basın toplantısında yalanladığı Almanya'nın en yüksek tirajlı gazetesi BİLD'den çelişkili açıklamalar geldi. 
Milliyet'in iki gündür ulaşmaya çalıştığı, dün görüşebildiği muhabir Cathrin Gilbert, yazdığı haberin doğru olduğunu savundu. Ancak Gilbert, Brezilyalı futbolcunun ses getiren "Beşiktaş'ın, beni en kısa sürede bırakması için duacıyım" sözlerini doğrulayamadı. Gilbert, Ailton ile konuştuğu sırada ARD ve DSF televizyonlarının da bulunduğunu söyledi, "Almanya'da tekrar oynamak ister misin "sorusuna "Tabii ki oynamak isterim" yanıtını aldığını belirtti. Alman gazeteci, "duacıyım" diye biten sözlerin doğruluğu konusunu her seferinde geçiştirirken, "Ailton üç hafta önce bana böyle konuştu. Şimdi fikri değişmiş olabilir. Ama benim yazdığım haber televizyonlarda da yayınlandı. Bantlar alınıp izlenebilir" yorumunu yaptı. 

Sergen'in gözü saatte 

Hiç kuşkusuz, bu haftanın en önemli karşılaşması olan Galatasaray - Beşiktaş derbisine hazırlanan siyah - beyazlıların ilk idmanı Tigana'sızdı. Biz basın mensuplarına ayrılan süre ise sadece 30 dakika... 
Bu süreçte yapılan düz koşuda Sergen'in fizyoterapist Trouabal'ın kronometresine bakıp, koşusunun bitmesine ne kadar kaldığını öğrenmeye çalışması, hala Zenit maçında aldığı darbelerin etkisinin sürdüğünü gösteriyor Zaten biten koşunun ardından Sergen'in kulüp doktoru Ayhan Optur aracılığıyla Trouabal'a şikayetlerini iletmesi, bunun en büyük göstergesi. 
Tempolu koşuda arka sıraların, en öndeki kaleci Ramazan'a, "Biraz yavaşla" diye bağırması ise futbolcuların durumunu en iyi şekilde özetliyor. 
Bunun yanısıra, takım içerisindeki neşe, futbolcuların birbirleriyle şakalaşmaları, büyük derbi öncesi siyah - beyazlılarda moralin üst seviyede olması, hafta sonu için büyük bir avantaj. Tümer ve Gökhan Zan'ın da sakatlıktan kurtulup takımla çalışmaları ise artı bir moral. 

Beşiktaş bölündü 

Beşiktaş bir günlük aranın ardından Galatasaray derbisi hazırlıklarını tek antrenmanla sürdürdü. Geniş tabanlı Milli Takım aday kadrosunun Antalyaspor ve Alanyaspor'la oynadığı hazırlık maçlarını izlemek ve kamp yeri bakmak için Antalya'ya giden Teknik Direktör Jean Tigana'nın yer almadığı idman, antrenör Guy Stephan yönetiminde yapıldı. Siyah - beyazlı oyuncular, kondisyon çalışması ardından ikiye ayrılırken, bir bölüm sahada, diğer grup ise tesislerde ağırlık çalıştı. Öte yandan Beşiktaş'ın UEFA Kupası'nda 14 Aralık'taki Guimaraes maçını Romanya Futbol Federasyonu'ndan Cristian Balaj'ın yönetecek. 

Ailton'a 3 maç ceza 

Sivasspor maçında kırmızı kart gören Beşiktaş'ın iki futbolcusu Ailton ile Koray'ın cezaları açıklandı. PFDK, Ailton'un 3, Koray'ın ise iki maç müsabakalardan men cezası aldığını açıkladı. Kurul ayrıca, Trabzonspor-Ç.Rize karşılaşmasında, "kötü tezahürat ve saha olayları" nedeniyle ev sahibi kulübe 6 bin YTL ceza verdi. 

Bilgili kurtuldu 

Beşiktaş Yönetimi, Divan Kurulu'nun, eski Başkan Serdar Bilgili'yi Disiplin Kurulu'na gönderme önerisini, "uygun olmayacağı" gerekçesiyle kabul etmedi. Yapılan açıklamada Bilgili'nin, Şeref Nasır ve Divan Kurulu'na atfen yaptığı suçlamaların kabul edilemez olduğu vurgulanıp, "Özür dilemesi erdem olacaktır" denildi. 


</TEXT>
</DOC>
