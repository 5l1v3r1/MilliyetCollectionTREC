<DOC>
<DOCNO> 400295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur03.html </URL>
<DATE> 2005/12/03/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Ümraniye'de iki aile çatıştı 3 ölü 
</HEADLINE>
<TEXT>

     Ümraniye’de bir kahvehanede 2 aile arasında çıkan silahlı çatışmada 3 kişi öldü, 5 kişi yaralandı. 
     Alınan bilgiye göre, akraba olan ve aralarında husumet bulunan Nurçin ve Yüce ailelerinin üyeleri, Birlik Mahallesi Atatürk Caddesi’ndeki Durak Kahvehanesi’nde karşılaşınca tartışmaya başladı. 
     Tartışma sırasında her iki taraf da silahlarını çıkartarak birbirlerine ateş açtı. 
     Bir süre devam eden çatışmada Abdülkadir Nurçin, Fevzi Nurçin, Mehmet Nurçin, İzzet Nurçin, Özcan Özbey, Uğur Yüce, Volkan Yüce ve Hasan Yüce, vücutlarına isabet eden kurşunlarla yaralandı. 
     Yakınları tarafından otomobillerle Özel Erdem Hastanesi’ne kaldırılan yaralılardan Abdülkadir Nurçin, Özcan Özbey ve Uğur Yüce yapılan müdahalelere rağmen kurtarılamadı. 
     Diğer yaralılar, bu hastane ile Çamlıca Ömür ve Haydarpaşa Numune hastanelerinde tedavi altına alındı. 
     Bu arada, olayı duyarak hastane önünde toplanan yaralı yakınları, hastane görevlilerini tartakladı. 
     Iğdırlı oldukları belirtilen aileler arasındaki olayların büyümemesi için, ölenlerin cenazelerinin bulunduğu Özel Erdem Hastanesi önünde, Çevik Kuvvet Şube Müdürlüğü ekiplerince panzerler eşliğinde güvenlik çemberi oluşturuldu. 
     
</TEXT>
</DOC>
