<DOC>
<DOCNO> 403401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy09.html </URL>
<DATE> 2005/12/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
MEB'den Kürtçe eğitim taleplerine yanıt geldi 
</HEADLINE>
<TEXT>

     Milli Eğitim Bakanlığı, Kürtçe eğitim hakkının tanınmasına ilişkin yasal ve idari düzenleme isteyen kişilere, Anayasa’nın "değiştirilemeyecek hükümlerini" anımsatarak, Kürtçe’nin eğitim dili olarak kabul edilmesi ve eğitimde buna uygun gerekli düzenlemelerin yapılması konusunda bu aşamada yapılacak bir işlem bulunmadığını bildirdi. 
     TBMM Dilekçe Komisyonu’na 102 dilekçe ve bin 590 imzayla yapılan başvurularda, anadilde eğitim hakkının tanınmasına ilişkin yasal ve idari düzenlemelerin yapılması istenmişti. 
     Komisyon, vatandaşların bu dilekçelerini Milli Eğitim Bakanlığı’na iletti. Bakanlıktan, Dilekçe Komisyonu’na gönderilen yanıtta, Anayasa’nın "Eğitim ve öğretim hakkı ve ödevi"nin düzenlendiği 42’nci maddesinin son fıkrasında, Türkçe’den başka hiçbir dilin, eğitim ve öğretim kurumlarında Türk vatandaşlarına ana dilleri olarak okutulamayacağı ve öğretilemeyeceği, eğitim ve öğretim kurumlarında okutulacak yabancı diller ile yabancı dille eğitim ve öğretim yapan okulların tabi olacağı esasların yasayla düzenleneceği hükmünün yer aldığı vurgulandı. 
     Bakanlığın yanıtında, Türk vatandaşlarının günlük yaşamlarında geleneksel olarak kullandıkları farklı dil ve lehçelerin, 625 sayılı yasa ile Milli Eğitim Bakanlığı Özel Öğretim Kurumları Yönetmeliği ve ilgili diğer mevzuat hükümleri çerçevesinde özel kurslarda ve diğer dil kurslarında aynı amaçla oluşturulan dil ve lehçe derslerinde öğretilebilmesine imkan tanındığı da bildirildi. 
     Milli Eğitim Bakanlığı tarafından, bu sayılan gerekçeler ve Anayasanın "Değiştirilemeyecek hükümler" başlıklı 4’üncü maddesinde yer alan "Anayasanın 1’inci maddesindeki Devletin şeklinin Cumhuriyet olduğu hakkındaki hüküm ile, 2’nci maddesindeki Cumhuriyetin nitelikleri ve 3’üncü maddesindeki hükümleri değiştirilemez ve değiştirilmesi teklif edilemez" hükmü uyarınca, dilekçede yer verilen "Anayasanın 42’nci maddesinin değiştirilmesi, Kürtçe’nin eğitim dili olarak kabul edilmesi ve eğitimde buna uygun gerekli düzenlemelerin yapılması"na ilişkin taleple ilgili olarak bu aşamada yapılacak herhangi bir işlem olmadığı vurgulandı. 
     
     KOMİSYONDA TOPU VEKİLLERE ATTI 
     Dilekçe Komisyonu’nun bakanlıktan gelen bu yanıtın ardından bu dilekçelerle ilgili kararında da, Anayasada ve bazı yasalarda değişiklik yapılmasının istendiğine dikkat çekilerek, İçtüzüğe göre bu dilekçelerle ilgili başka işlem yapılamayacağı bildirildi. Komisyonun, vatandaşlara gönderdiği yanıtta ayrıca yeni bir yasa ve yasa değişikliği gerektiren yasa olarak düzenlenmesinde yarar görülenlerin TBMM ve Başbakanlığa bildirildiği ve ayrıca yasa teklifi ve yasa tasarısı olması gereken bu taleplerin milletvekillerine de bildirildiği ifade edildi. 
     
</TEXT>
</DOC>
