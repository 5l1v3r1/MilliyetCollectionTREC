<DOC>
<DOCNO> 403744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo09.html </URL>
<DATE> 2005/12/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Galatasaray'da Heinz gözden düştü... 
</HEADLINE>
<TEXT>

     Galatasaray'ın sezon başında büyük ümitlerle transfer ettiği Çek Cumhuriyeti Milli Takımı oyuncusu Marek Heinz, Turkcell Süper Ligi'nde 4 haftadır forma giyemiyor. 
     Ligde son olarak 4 Kasım 2005 tarihinde oynanan Diyarbakırspor maçında oynayan Heinz, Galatasaray'ın daha sonra yaptığı Çaykur Rizespor, Fenerbahçe, Ankaraspor ve Beşiktaş maçlarında şans bulamadı. 
     Ortaya koyduğu futbolla da adeta düş kırıklığı yaratan futbolcu, 8 maçta toplam 565 dakika sahada kalırken, sadece 1 karşılaşmada 90 dakika oynayabildi. 
     Teknik Direktör Eric Gerets'in geride kalan 4 haftada zaman zaman birçok eksiği olmasına rağmen, Heinz'e şans vermemesi de, oyuncunun devre arasında gönderileceği yorumlarına yol açtı. 
     
     1 GOLÜ VAR 
     Çek Milli Takımı'nda orta sahada attığı gollerle dikkat çeken Marek Heinz, Galatasaray'da ise sadece 1 gol kaydedebildi. 
     Sarı-kırmızılıların, bu sezon UEFA Kupası'nda Tromsö ile oynadığı maçlarda ve Türkiye Kupası'nda Mersin İdmanyurdu ile yapılan karşılaşmada yer alan Heinz, bunlarda da gol atma başarısını gösteremedi. 
     Heinz, bu sezon 1 gol atarken bir diğer orta saha oyuncusu Sasa Iliç ise 6 gole ulaştı. 
     
</TEXT>
</DOC>
