<DOC>
<DOCNO> 402025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko15.html </URL>
<DATE> 2005/12/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Doktorlara vergi takibi... 
</HEADLINE>
<TEXT>

     Durmuş Ali Başkan 

Kayıtdışı ekonominin kayıt altına alınması kapsamında çalışmalarına ağırlık veren maliye ekipleri, çalışmalarını aralıksız sürdürüyor. Adana'da ön inceleme çalışmaları tamamlanan 420 doktordan beyanları yeterli görülmeyen 136'sının incelemeye alındığı bildirildi. 
     Adana Vergi Dairesi Başkanı Fatih Acar, AA muhabirine yaptığı açıklamada, 45 sayılı yasa ile Maliye Bakanlığı'nca çok önemli bir yapılanmaya gidilerek merkezde daha özerk bir yapıda Gelir İdaresi Başkanlığı ile taşrada Türkiye vergi gelirlerinin yüzde 94'ünün toplandığı 29 kentte, bulundukları kentin adıyla vergi dairesi başkanlıklarının kurulduğunu hatırlattı. 
     Yeni yapılanma ile önümüzdeki süreçte çok sayıda değişiklik ve yeni uygulamaların yapılacağını, bu yönde de beklentilerin olduğunu anlatan Acar, yeni yapının Türkiye'nin önemli sorunlarından biri olan kayıtdışı ekonomi ile mücadelede de yeni açılımlar ve uygulamalar getirdiğini ifade etti. 
     Acar, yeni yapılanmayla birlikte vergi konusunda yeni bir dönemin başladığını, bu dönemde bütün sektörlerde olduğu gibi serbest meslek mensubu diye nitelendirilen ve kamuoyunda ''beyaz yakalılar'' olarak bilinen doktor, avukat, mimar-mühendis, serbest muhasebeci ve mali müşavirlerin etkin denetleneceğini söyledi. 
     ''Kayıtdışı ekonomiyle mücadele anlamında seferberlik başlattık'' diyen Acar, ''Bu seferberlik sadece serbesk meslek kazançlarını değil kayıtdışı alanların tümünü ilgilendiriyor'' dedi. 
     Geçen yıl bu çalışmaların yapılacağını ve beyanları yeterli görülmeyen meslek mensuplarının incelemeye alınacağını duyurduklarını ifade eden Acar, şunları kaydetti 
     ''Yıl içinde çalışmaların bir kısmı tamamlandı. Aralarında Adana ve Türkiye'nin tanınmış doktorlarının bulunduğu 420 doktorla ilgili kamu kuruluşlarından bilgiler aldık, bir doktorun ne kadar ameliyat yaptığını ve ameliyat bedelinin ne olduğunu belirledik. Çalışmalar sonucunda beyanlarını yeterli görmediğimiz 136 doktoru incelemeye aldık.'' Acar, 721 avukat ve 331 mimar-mühendisle ilgili ön inceleme çalışmalarını da sürdürdüklerini ifade ederek, ''Değerlendirme çalışmaları devam eden bu meslek mensuplarından da beyanlarını yeterli görmediklerimizi incelemeye alacağız'' dedi. 
     
     DÜŞÜK KDV ÖDEMESİNDE BULUNANLAR 
     Fatih Acar, düşük KDV ödemesinde bulunan mükellefler nezdinde de çalışmalar yaptıklarını ifade ederek, şöyle devam etti 
     ''Adana'daki vergi dairelerinde toplam 50 bin 595 KDV mükellefinin son 20 aylık KDV ödemelerini değerlendirme konusu yapıyoruz. Düşük KDV ödemesinde bulunan mükelleflere kademeli olarak uyarı yazıları göndereceğiz. Uyarılara rağmen mevcut durumlarında düzelme görülmeyen mükellefleri, sektörlerin durumunu dikkate alarak incelemeye alacağız.'' 
     
</TEXT>
</DOC>
