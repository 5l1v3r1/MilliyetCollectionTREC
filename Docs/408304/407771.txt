<DOC>
<DOCNO> 407771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas13.html </URL>
<DATE> 2005/12/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Menopoz döneminde yaralar geç iyileşiyor 
</HEADLINE>
<TEXT>

     Sağlık Bakanlığı, menopoz döneminde yaraların geç iyileştiğini, vücutta morlukların oluşabildiğini belirtti. Bakanlık, beslenme düzenine dikkat edilmesi durumunda, menopoz döneminin daha rahat atlatılabileceğini ifade etti. 
     Sağlık Bakanlığı Temel Sağlık Hizmetleri Genel Müdürlüğü, menopoz döneminde beslenmenin önemine ve kemik sağlığı konusuna dikkat çekti. 
     Menopozun, kadınlarda doğurganlık yeteneğinin kaybolduğu 48-55 yaş arası bir dönem olduğu belirtilirken, yanlış beslenmenin, kötü bir sosyo-ekonomik durumun, aşırı alkol, sigara ve aşırı kahve alımının menopozu olumsuz yönde etkileyen faktörler olduğu kaydedildi. 
     
     MENOPOZ MORLUKLARA NEDEN OLUYOR 
     Menopoz döneminde, vücutta önemli değişiklikler meydana geldiğine işaret edilirken, kadın için önemli bir hormon olan ostrojen seviyesinin azaldığı, baş ağrısı, sinirlilik, uyku bozuklukları, depresyon, aşırı terleme, halsizlik ve yorgunluk, deride gevşeme, incelme, damarların belirgin hale gelmesi, morluk ve yaraların geç iyileşmesi gibi sağlık sorunlarının ortaya çıktığına dikkat çekildi. Bu dönemde, enerji harcamasının azaldığı ve şişmanlığın oluşmaya başladığına değinildi. 
     Bakanlık menopoz döneminde kadının beslenme durumunun katı yağların, hazır gıdaların, kızartmaların yüksek oranda tüketilmesi vb. menopoz sonrası kardiyovasküler hastalıkların gelişmesinde etken olduğunu açıklarken, 25-30 yaş sonrasında kemik yoğunluğunun devamını sağlayacak hususlara dikkat edilmemesi durumunda kemik kaybı hızının artacağını bildirdi. Kemik kaybı hızının özellikle menopoz döneminde önemli ölçüde artacağına işaret edilirken, yüksek düzeyde kafein içeren besinlerin kahve, meşrubat ve gazlı içecekler vs. , çok aşırı protein alımının, tuz tüketiminin, idrarla kalsiyum atımını artıracağı ve tüm bunların sonucunda kemiklerin kolaylıkla kırılabileceği anlatıldı. 
     Menopoz döneminde osteoporozisten kemik erimesi 
     korunmak için dikkat edilmesi gereken konular şöyle 
     "-Her yaş döneminde yeterli kalsiyum tüketilmelidir. 
     Kalsiyum için en iyi kaynaklar, süt ve süt ürünleri, yeşil yapraklı sebzeler, kurubaklagiller ve pekmezdir. 
     -Kemik yoğunluğu için D vitamini ihtiyacı karşılanmalıdır. Bunun için güneş ışınlarından uygun şekilde ve düzenli olarak yararlanılmalıdır. Kış günlerinde öğle saatlerinde, yaz aylarında ise kuşluk ve ikindi saatlerinde güneşten yararlanılmalıdır. 
     
     "AŞIRI ET TÜKETMEYİN" 
     -Protein içeren et ve et ürünlerinin aşırı tüketiminden kaçınılmalıdır. Fazla protein tüketimi idrarla kalsiyum atımını artırır, kemikler için olumsuz etki oluşturur. 
     -Yemeklere aşırı tuz eklenmemelidir. Aşırı tuz, içerdiği yüksek orandaki sodyumdan dolayı idrarla kalsiyum atımını artırır, yine kemikler için olumsuz etki oluşturur. 
     
     "AŞIRI ZAYIFLIKTAN KAÇININ" 
     -Aşırı zayıflıktan kaçınılmalıdır. Çünkü menopozdan sonra, yağ dokusunda bulunan ostrojenden de faydalanılır. 
     -Aşırı kafein tüketilmemeli, kafein içeren çay, kahve, kola vs. tüketimi sınırlanmalıdır. 
     
     "FAST-FOOD BESİNLERDEN UZAK DURUN" 
     -Menopozda kardiyovasküler hastalık riski arttığı için doymuş yağ içeren besinlerden katı yağlar, hayvansal yağlar, fast-food besinler, kızartmalar vs. mümkün olduğunca uzak durulmalıdır. 
     -Düzenli fiziksel aktivite gençlikte kemik kütlesini artırır, yaşlılıkta ise kemik kaybını önler. Bu yüzden haftada en az 2-3 kez 30 dakika yürüyüş yapılmalıdır. 
     -Sigara ve alkolden uzak durulmalıdır." 
     
</TEXT>
</DOC>
