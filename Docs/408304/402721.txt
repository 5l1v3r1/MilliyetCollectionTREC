<DOC>
<DOCNO> 402721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko22.html </URL>
<DATE> 2005/12/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye depreme ne kadar hazır 
</HEADLINE>
<TEXT>

     Mustafa Seven AA 

Dünya Bankası İstanbul Sismik Risk Azaltma Ve Acil Durum Hazırlık Projesi yetkilisi Wael Zakout, ''Türkiye, 1999 yılındaki depremden buyana, büyük depremlere karşı önlemler almaya başladı. Ancak, kurumsal zayıflık ve Yapı Kanunu'nun uygulanmasındaki yetersizlikler devam ediyor'' dedi. 
     Wael Zakout, Türkiye'nin depremlere hazırlılığı konusundaki sorularını yanıtladı. 
     1999 yılındaki depremden buyana, Türkiye'nin büyük depremlere karşı önlemler almaya başladığını, Doğal Afet Sigortaları Kurumu DASK gibi başarılı bir uygulama gerçekleştirdiğini belirten Zakout, Türkiye Acil Durum Yönetimi Genel Müdürlüğü'nün de TADY oluşturulduğunu ifade etti. 
     
     TÜRKİYE'NİN YETERSİZ OLDUĞU KONULAR... 
     Deprem ve doğal afetlerde yardım ve kurtarma faaliyetlerinin koordine edilerek en etkin müdahalenin sağlanması için koordinasyon sorumlu kurumun güçlü bir yetkiye sahip olması gerektiğinin altını çizen Wael Zakout, şunları söyledi 
     ''Deprem konusunda, Hükümetin halen ciddi bir dikkat göstermesi gereken iki konu var. Bunlardan biri, Türkiye Acil Durum Yönetimi Genel Müdürlüğü'nün afetlere karşı koordinasyon gücünün zayıf, yetersiz olması ve Yapı Kanunu'nun uygulanmasındaki yetersizlik. 
     TADY, büyük bir doğal afet olduğunda, yardım ve kurtarma faaliyetlerini koordine edebilmek için yeterli yetkiye sahip değil. 
     Hükümetin, doğal afetlerde hemen müdahalede bulunarak koordinasyonu sağlayabilmesi için bu kurumu yeterli yetki ile donatması gerekir.'' 
     
     ABD ÖRNEĞİ VE KATRİNA KASIRGASI... 
     Acil müdahale gerektiren doğal afetlerde kurumların koordinasyon yetki ve gücünü göstermek amacıyla ABD'deki Federal Acil Durum Yönetimi Ajansı FEMA örneğini veren Zakout, FEMA'nın, önceki ABD Başkanı Bill Clinton zamanında çok etkili olduğunu, FEMA'nın başkanının ABD'deki bir bakan düzeyinde bulunduğunu, ancak ABD'nin, Katrina Kasırgası'na karşısında yetersiz kalmasının, zamanında müdahalede bulunamamasının, FEMA'nın yetkilerinin kısılmış olmasından kaynaklandığını anlattı. Zakout, FEMA'nın şu anda, Bakanlık altında bir birim olarak faaliyet gösterdiğini vurguladı. 
     Hükümetin Yapı Kanunu çerçevesindeki düzenlemeleri, uluslararası standartlara uyması amacıyla revize ettiğini belirten Zakout, uygulama alanında halen yetersizliklerin bulunduğunu kaydetti. 
     Zakout, Türkiye'nin, Dünya Bankası desteğiyle, İstanbul'daki okul ve hastaneleri depreme karşı daha hazırlıklı hale getirme girişimi başlattığını, ancak bunun sadece İstanbul ile sınırlı kalmayıp deprem riski olan diğer şehirlerdeki okul ve hastanelerin de depreme hazırlıklı hale getirilmesi gerektiğini vurguladı. 
     Zakout kriz yönetiminin de çok önemli bir doğal afet hazırlığı olduğunu kaydetti. 
     
     DEPREM KONUSUNDA HAZIRLIKLI OLMA... 
     Zakout, Türkiye'nin yüksek deprem riski içinde bulunan bir ülke olarak devamlı hazırlık içinde olması gerektiğini, çünkü sismik olarak dünyanın en aktif bölgelerinden birinde bulunduğunu bildirdi. 
     Depreme karşı kamuoyundaki ilginin devamlı canlı tutulması gerektiğinin de altını çizen Zakout, bunun muhtemel bir depreme karşı hazırlılığı güçlendireceğini kaydetti. 
     Türkiye'nin, muhtemel bir deprem sonrasında arama ve kurtarma ekiplerini oluşturduğunu belirten Zakout, Türkiye'nin asıl sorununun uygulama ve kurumlara yetki verilmesinde olduğunu ifade etti. 
     
     BELEDİYELER ETKİN HAZIRLIK YAPMALI... 
     İstanbul başta olmak üzere büyükşehirlerdeki deprem hazırlıklarında belediyelerin etkin rol oynaması gerektiğinin altını çizen Zakout, belediyeler öncülüğünde, okul ve hastane binalarının güçlendirilmesinin önemine de dikkat çekti. 
     Zakout, bütün bu hazırlıkların ve önlemlerin, büyük bir doğal afet durumunda, afetin zararını en aza indireceğini ve Türkiye'nin böyle bir olay karşısında daha hazırlıklı olmasını sağlayacağını ifade etti. 
     
     DÜNYA BANKASI DESTEĞİ... 
     Dünya Bankası, afet riskinin azaltılması ve afet yönetimi konusunda Türkiye'ye mali ve teknik yardımda bulunuyor. 
     Son olarak Dünya Bankası, Türkiye'de gerçekleştirilecek olan ''İstanbul Sismik Riski Azaltma ve Acil Durumlara Karşı Hazırlıklı Olma Projesi ISMEP kapsamında 400 milyon dolarlık krediyi onayladı. 
     Banka yetkililerine göre, doğal afetler sonucu genelde ölümlerin yüzde 95'ine yakını gelişmekte olan ülkelerde meydana geliyor. 
     Türkiye nüfusunun yaklaşık üçte ikisinin fay hatları yakınında yaşadığını vurgulayan Banka yetkilileri, bu nedenle Türkiye'nin daha çok önlem alması gerektiğini vurguluyorlar. 
     Dünya Bankası verilerine göre, muhtemel doğal afetlerin Türkiye ekonomisine vereceği zarar, Türkiye'nin Gayri Safi Yurtiçi Hasılası'nın yüzde 5'inden fazla olacak. 
     
</TEXT>
</DOC>
