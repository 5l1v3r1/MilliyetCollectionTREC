<DOC>
<DOCNO> 404277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/soneko05.html </URL>
<DATE> 2005/12/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fatura ve fiş verip almayanın cezası 129 YTL'ye çıktı... 
</HEADLINE>
<TEXT>

     Maliye Bakanlığı, 1 Ocak 2006’dan geçerli olmak üzere vergi cezalarını yüzde 9.8 oranında artırarak yeniden belirledi. Fatura, perakende satış fişi gibi belgeleri vermeyen ve bulundurmayan ve almayanlara uygulanan ceza 129 YTL’ye çıkarılırken, en az ceza haddi de damga vergisinde 6 YTL, diğer vergilerde ise 12.90 YTL olarak belirlendi. 
     Maliye Bakanlığı’nın konuyla ilgili Vergi Usul Kanunu Genel Tebliği, Resmi Gazete’de yayımlandı. Tebliğle cezaların yanı sıra Vergi Usul Kanunu’nda yer alan bazı parasal hadler de yeniden değerleme oranı olan yüzde 9.8 oranında artırılarak yeniden belirlendi. 
     Bilanço hesabı esasına göre defter tutma hadleri yıllık alış tutarı için 96 bin YTL, satış tutarı için de 130 bin YTL olarak belirlendi. Yıllık gayrisafi iş hasılatı tutarı 52 bin, iş hasılatının beş katıyla yıllık satış tutarının toplamı 96 bin YTL’yi aşanlar bilanço hesabı esasına göre defter tutacaklar. 
     Bu yıl 480 YTL olarak uygulanan fatura düzenleme zorunluluğu gelecek yıl başından itibaren 520 YTL’ye çıkarıldı. Muhtarların karne tasdikinde aldıkları harç tutarı ise 1.50 YTL oldu. 
     
     EN AZ CEZA 6 YTL 
     Vergiyle ilgili en az ceza tutarı damga vergisinde 5.5 YTL’den 6 YTL’ye diğer vergilerde ise 11.80 YTL’den 12.90 YTL’ye çıkarıldı. 
     Birinci derecede usulsüzlüklerde sermaye şirketlerine verilen ceza 70 YTL’ye çıkarıldı. Sermaye şirketi dışındaki birinci sınıf tüccar ve meslek erbabı için 46 YTL, ikinci sınıf tüccarlar için 23 YTL, beyanname usulüyle gelir vergisine tabi olanlar için 11.80 YTL olarak belirlenen birinci derecede usulsüzlük cezası kazancı basit usulde belirlenenler için 6 YTL ve gelir vergisinden muaf olanlar için de 2.90 YTL olarak uygulanacak. 
     İkinci derecede usulsüzlük cezaları ise sermaye şirketleri için 40 YTL’ye, sermaye şirketi dışındaki birinci sınıf tüccar ve meslek erbabı için 23 YTL’ye, ikinci sınıf tüccarlar için 11.80 YTL’ye, beyanname usulüyle gelir vergisine tabi olanlar için 6 YTL’ye, kazancı basit usulde belirlenenler için 2.90 YTL’ye ve gelir vergisinden muaf olanlar için de 1.60 YTL’ye yükseltildi. 
     Fatura, gider pusulası, müstahsil makbuzu, serbest meslek makbuzu vermeyen ve almayanlarla, perakende satış fişi, yazarkasa fişi, giriş ve yolcu bileti, sevk irsaliyesi, yolcu listesi, günlük müşteri listesi gibi Maliye Bakanlığı tarafından düzenlenme zorunluluğu getirilen belgeleri düzenlemeyen, kullanmayan ve bulundurmayanlardan alınan ceza 118 YTL’den 129 YTL’ye çıkarıldı. 
     Bir takvim yılı içerisinde bir mükellefe bir belge türüne ilişkin olarak kesilebilecek toplam ceza tutarı ise 55 bin YTL’den 60 bin YTL’ye artırıldı. 
     Kamu kurum ve kuruluşlarıyla gerçek ve tüzel kişilerce yapılacak işlemlerde kullanılması zorunlu olan vergi numarasını kullanmadan işlem yapanlara uygulanan ceza 150 YTL olarak belirlendi. Maliye Bakanlığı’nın özel işaretli görevlisinin ikazına rağmen durmayan aracın sahibine verilen ceza da 460 YTL’ye çıkarıldı. 
     Maliye Bakanlığı’nın tutulma ve günü gününe kaydedilme zorunluluğu uyguladığı defterleri bulundurmayan, günü gününe kaydını yapmayan, yetkililere ibraz etmeyen, levha bulundurma ve asma zorunluluğuna uymayan mükelleflere uygulanan ceza ise 2 bin 900 YTL’ye yükseltildi. 

ANKA 
     
</TEXT>
</DOC>
