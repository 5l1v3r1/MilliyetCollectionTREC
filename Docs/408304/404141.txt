<DOC>
<DOCNO> 404141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonyas07.html </URL>
<DATE> 2005/12/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
2005 Kuzey Yarıküre'nin en sıcak yılı oldu 
</HEADLINE>
<TEXT>

     cnntürk.com 

İngiliz bilim adamlarının tuttuğu kayıtlara göre 2005, şimdiye dek Kuzey Yarıküre'de görülen en sıcak yıl oldu. 
     2005, güvenilir kayıtların tutulmaya başlandığı 1860'lı yıllardan beri de küresel olarak en sıcak ikinci yıl oldu. 
     Atlas Okyanusu'nun kuzeyinde ölçülen deniz okyanus suyu sıcaklıkları da 2005'in en sıcak yıl olduğunu gösteriyor. 
     1860'dan beri tespit edilen en sıcak 10 yılın sekizi 1995'den bu yana yaşandı. 
     
     Küresel olarak en sıcak ikinci 

     Doğu Anglia Üniversitesi'nden araştırmacılar, ölçümlerin, küresel ısınmanın insandan kaynaklandığı gerçeğini bir kere daha ispatladığını söylüyor. 
     Verilere göre, 2005'de ölçülen sıcaklıklar, geleneksel olarak baz alınan ve 1961-1990 yılları arasında yapılan ölçümlerden 0.65 santigrad derece yüksek çıktı. 
     Aynı dönemde küresel artışta yaşanan 0.48 santigrad derece ise 2005'i 1998'den sonra en sıcak ikinci yıl yaptı. 1998'de yaşanan yüksek sıcaklıkların en büyük sebebi El Nino Kasırgası'ydı. 
     
     Kuzey daha hızlı ısınıyor 

     Bilim adamlarına göre Kuzey Yarıküre, Güney'den daha hızlı ısınıyor. Çünkü Kuzey, Güney'e göre daha fazla kara barındıryor ve karalar atmosferik olaylara okyanuslardan daha hızlı tepki veriyor. 
     Nitekim Kuzey Yarıküre'de ölçülen sıcaklıklar, bundan 10 yıl öncesine oranla 0.4 santigrad derece fazla çıktı. 
     
     Hata payı sadece 0.1 derece 

     Doğu Anglia Üniversitesi İklim Araştırmaları Ünitesi'nden Dr. David Viner, "deniz yüzeyinde yapılan ölçümler, Atlas Okyanusu'nun kuzeyinin, 1880'den beri en yüksek sıcaklığa ulaştığını gösteriyor" diyor. 
     Ortalama sıcaklık ölçümlerinin hiçbiri tam değerleri gösteremiyor. Ama David Viner, yaptıkları ölçümlerdeki hata payının sadece 0.1 santigrad derece olduğunu söylüyor. 
     
     En büyük pay insanın 

     Doktor Viner, uzun dönemli eğilimin kesinlikle sıcaklıkların artışı yönünde olduğunu belirtiyor ve bunun en büyük sebebi olarak da küresel ısınmada insanın rolünü gösteriyor. 
     "Ölçümlerimiz doğru, şüpheye yer yok. Çok basit bir fizik kuralı bu Sera etkisi yaratan gaz salınımı ne kadar artarsa, küresel ısınma da o kadar artar." 

     
</TEXT>
</DOC>
