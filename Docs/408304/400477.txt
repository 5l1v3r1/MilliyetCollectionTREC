<DOC>
<DOCNO> 400477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy08.html </URL>
<DATE> 2005/12/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Karayalçın İşçi, memur, tarihte görülmemiş şekilde sömürülüyor 
</HEADLINE>
<TEXT>

     SHP Genel Başkanı Murat Karayalçın, ''Türk işçisi, Türk memuru Türkiye tarihinde görülmemiş şekilde sömürülüyor'' dedi. 
     Karayalçın, Bağımsız Tekstil İşçileri Sendikası'nca BATİS düzenlenen ''İşsizlikle, Yoksullukla, Kayıt Dışıyla Mücadele'' konulu toplantının açılışında yaptığı konuşmada, ekonomik göstergelere göre ekonominin büyümesine, enflasyon oranlarının düşmesine, reel faizlerin gerilemesine rağmen bu olumlu gelişmelerin vatandaşa yansımadığını savundu. 
     Türkiye'de olumlu ekonomik gelişmelerin 3-5 milyon insanın işine yaradığını, milyonlarca insanın bu gelişmeden yararlanamadığını öne süren Karayalçın, ''Türk işçisi, Türk memuru, Türkiye tarihinde görülmemiş şekilde sömürülüyor. İktisadi büyüme olmasına rağmen ücretler değişmemiş, hatta gerilemiştir. Türkiye büyüyor ancak Türk insanı yoksullaşıyor'' diye konuştu. 
     Karayalçın, 2003 yılında yaptıkları bir araştırmada Türkiye'deki 70 milyon kişiden 18 milyonunun yoksulluk sınırının altında yaşadığını tespit ettiklerini belirterek, Türkiye'de işsizliğin ciddi boyutlara ulaştığını, buna karşın yeni istihdam alanları oluşturulamadığını ifade etti. 
     Karayalçın, istihdam üzerindeki vergi yükünün kaldırılması, kayıt dışı ekonominin kayıt altına alınarak vergilerin düzenli tahsil edilmesi gerektiğini kaydetti. 
     CIA uçağının Türkiye'ye iniş yaptığı iddialarıyla ilgili haberleri hatırlatan Karayalçın, bu iddia ilk olarak ortaya atıldığı günlerde Başbakan Recep Tayyip Erdoğan'ın yanıtlaması istemiyle yazılı soru önergesi verildiğini ancak yanıt alınamadığını söyledi. 
     Karayalçın, partisinin 4 milletvekilinin meclis araştırma önergesi vermek için hazırlık yaptığını, bunun için 16 imzaya daha ihtiyaç bulunduğunu ifade ederek, ''Türkiye'nin bağımsızlığından, yana olan 16 milletvekiline ihtiyacımız var. Onların imzalarını istiyoruz'' dedi. 
     
</TEXT>
</DOC>
