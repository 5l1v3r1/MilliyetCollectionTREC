<DOC>
<DOCNO> 403936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun09.html </URL>
<DATE> 2005/12/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ülser bakterisini bulan Nobelli doktordan, Amerikan laboratuvarına dava 
</HEADLINE>
<TEXT>

     2005 Nobel tıp ödülünü bir meslektaşıyla paylaşan Avustralyalı profesör Barry Marshall, telif hakkını ödemediği gerekçesiyle bir Amerikan laboratuvarını mahkemeye verdi. 
     Bir Avustralya gazetesinin haberine göre, Prof. Marshall, Ballard Medikal Ürünler adlı laboratuvarı, kendi icadı olan ülser teşhis aletini ürettiği halde telif ücretini ödememekle suçladı ve firma aleyhinde Perth federal mahkemesinde dava açtı. Profesör, Amerikan firmasının, 1998'den beri telif hakkı ödemediğini ileri sürerek, 8 milyon dolar talep etti. 
     Dava konusunun, ülsere yol açan ''helicobacter pilori'' adlı bakterinin tespit edilmesini sağlayan jel içeren plastik test cihazı olduğu belirtildi. 
     Marshall ve Robin Warren, ülsere sanılanın aksine stresin değil bakterinin yol açtığını ve bunun antibiyotikle tedavi edilebileceğini gösteren çalışmalarıyla Nobel ödülünü kazanmışlardı. 
     
</TEXT>
</DOC>
