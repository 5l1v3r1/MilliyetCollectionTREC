<DOC>
<DOCNO> 400696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko39.html </URL>
<DATE> 2005/12/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şener'den, kredi kartı yorumu Avrupa'da kimse yüksek faize gitmez 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Avrupa ile Türkiye arasındaki temel farkın tüketici davranışları olduğunu belirterek, ''orada tüketici en ufak avantajı atlamıyor. Avrupa'da kimse yüzde 50 faiz varken, yüzde 130 faiz uygulayan bankaya gitmez'' dedi. 
     Kanal-7'de bir programa katılan Devlet Bakanı ve Başbakan Yardımcısı Abdüllatif Şener, Kredi Kartı Yasa Tasarısı ile ilgili soruları yanıtladı. 
     Tasarıda kredi kartı faizlerine bir sınırlama getirmediklerini belirten Şener, kredi kartına bağlı mağduriyetlerin ortaya çıkmaması için herkesin kredi kartlarını rasyonel kullanması, bütçesine göre, ödeme gücüne göre kullanması gerektiğini söyledi. 
     Şener, ''kalender milletiz, para pul hesabı yapmayız ama elimizdeki kartı bütçemize göre kullanmamız, kaldıramayacağımız yükün altına girmememiz gerekiyor'' diye konuştu. 
     Faize tavan sınırı getirilmediğini, faiz oranlarının piyasada oluştuğunu ve tüketicilerin rasyonel davranarak en avantajlı kartı almaları gerektiğini vurgulayan Bakan Abdüllatif Şener şöyle devam etti 
     ''Mutlaka tüketicinin rasyonel kazanma davranışı kazanması gerekiyor. Hangi banka kartı avantajlı, hangisinin faizi düşük bunları gözönünde bulundurması lazım. 
     Avrupa ile temel farklılık tüketici davranışları. Orada tüketici hiçbir avantajı atlamıyor. Gidip de yüzde 130 faiz uygulayan bankanın kartını almıyor. 
     Bankaların kredi kartlarından elde ettiği gelir sadece faiz değil. Üyelik ve kart yenileme ücretleri talep ediyorlar. Üye işyerlerinden komisyon alabilmekteler. Vadesiz hesaplarda tutarak likit fon hesaplarına sahip oluyorlar.'' Tasarının mecliste görüşülürken kredi kartı gecikme faizlerine bir sınırlama getirilip getirilmeyeceği sorusuna da Şener, ''yasama organı uygun görürse olabilir'' dedi. 
     
</TEXT>
</DOC>
