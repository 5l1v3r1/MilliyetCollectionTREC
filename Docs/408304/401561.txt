<DOC>
<DOCNO> 401561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo05.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın geldi, Fener gitti 
</HEADLINE>
<TEXT>


Ankara'daki Kulüpler Birliği Vakfı seçiminde Özhan Canaydın oybirliğiyle başkanlığa getirildi. Ancak Fenerbahçe'nin "Biz ayrılıyoruz" ifadelerini taşıyan yazısı herkesi şoke etti 

NECMİ KEPÇETUTAN 


Kulüpler Birliği Vakfı Başkanlığı'na oybirliği ile seçilen Özhan Canaydın'a ilk şok Fenerbahçe'den geldi. Vakfın dünkü genel kurulunda 16 kulübün desteğini alan Canaydın, Fenerbahçe kulübünden gelen "Biz birlikten ayrılıyoruz. Bu oluşum içinde yer almayacağız. 5 milyarlık yıllık aidatımızı da kesmeyin" ifadelerini taşıyan yazı ile sarsıldı. Canaydın'ın başkanlık seçimi sonrası yapılan toplantıda sarı-lacivertli kulübün talebinin görüşülmesinin ertelenmesini istedi ve "Ben konuyu Aziz Yıldırım ile bizzat görüşeceğim. Sonra gereği ne ise bakarız" dediği öğrenildi. 
Geçen hafta yapılması gereken, ancak Ankaraspor Başkanı Hilmi Gökçınar'ın da adaylığını açıklamasından sonra yeterli çoğunluk sağlanamadığı gerekçesiyle ertelenen genel kurulda Fenerbahçe'nin temsilcisi yer almadı. Gençlerbirliği'nin oy kullanmadığı genel kurulda, 16 kulübün tek bir aday üzerinde uzlaşmasından sonra Galatasaray Başkanı Canaydın yeni "patron" oldu. Gökçınar ise, ittifak sağlanması üzerine yarıştan çekildi. 
Tarihinde ilk kez dört büyük kulüpten birinin başkanı olarak vakıf yönetiminin başına geçen Canaydın "Ağabeylik yapmak için bu görevdeyim. Beni ilk öneren kişiler arasında yer alan Fenerbahçe Başkanı Aziz Yıldırım'ın da bana destek verdiğini biliyorum. Ancak Şampiyonlar Ligi maçı nedeniyle seyahatte bulundukları için temsilcileri gelemedi. Bu görev bana Galatasaray başkanlık seçimi için avantaj sağlamaz. Bunu seçim yatırımı olarak kullanacak bir adam değilim. Seçilemezsem haziran ayındaki genel kurulda durumumu gözden geçiririm" dedi. 
Tek bir aday üzerinde uzlaşılması ve seçimin güç gösterisine dönüşmesi için hafta boyunca Federasyon Başkanvekili Hasan Doğan ve profesyonel işlerdeki görevinden istifa eden yönetici Mahmut Özgener'in kulis yaptığı bildirildi. 


</TEXT>
</DOC>
