<DOC>
<DOCNO> 403010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun28.html </URL>
<DATE> 2005/12/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ABD Irak'ta PKK bağlantılı partiler için uyardık ama... 
</HEADLINE>
<TEXT>

     ABD Dışişleri Bakanı Condoleezza Rice'ın Irak Danışmanı Büyükelçi James Jeffrey, 15 Aralık'taki Irak seçimlerinde PKK gibi terörist örgütlere mensup kişilerin siyasi sürece katılması olasılığına ilişkin sorumluluğun Irak Seçim Komisyonu ve Irak Hükümeti'nde olduğunu söyledi. 
     Washington'da yabancı gazeteciler için düzenlenen Irak seçimiyle ilgili brifingde konuşan Jeffrey, PKK gibi terör örgütlerine mensup kişilerin siyasi sürece katılması konusundaki bir soru üzerine, ''Seçime kimin katıldığı Irak Seçim Komisyonu ve Irak Hükümeti'nin sorumluluğu'' dedi. Jeffrey, PKK ile bağlantılı kişiler ve gruplar konusunda ABD olarak Irak Hükümeti'ni uyardıklarını ve bu konuyu yakından izlemelerini istediklerini söyledi. 
     
     RAKİP İKİ PRENSİP... 
     Terör örgütü PKK ile mücadele konusunda Türkiye ve ABD'nin görüşlerinin iyi bilindiğini vurgulayan Büyükelçi Jeffrey, ''Daha genel olarak konuşmak gerekirse Iraklılar, seçmen kaydı yaptırabilecek herhangi bir siyasi grubun seçime katılmasına izin verme eğiliminde'' dedi. 
     Jeffrey, ''Burada birbiriyle rekabet içinde iki prensip var biri, PKK gibi grupları dışlamak, diğeri de 30 yıldır savaş ve baskı altında ezilen ülkenin demokratik süreci öğrenmeye başlamasını garanti etmek. Yani hükümete, şu ya da bu grubun, şu ya da bu gerekçeyle suçlanarak dışlanması konusunda çok fazla yetki verilmemesi. Bu bir gerginlik konusu'' dedi. 
     Jeffrey, Irak seçimlerinde, devrik lider Saddam Hüseyin'in oy kullanmasına izin verilip verilmeyeceği yönündeki bir soruya, bu konuda bilgisi olmadığı yanıtını verdi. Ancak Jeffrey, hapishanelerde bulunan Iraklıların büyük bir kısmına birkaç gün öncesinden oy kullandırıldığını kaydetti. 
     
</TEXT>
</DOC>
