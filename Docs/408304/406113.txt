<DOC>
<DOCNO> 406113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur46.html </URL>
<DATE> 2005/12/23/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Temizlik işçilerinin hastalara müdahale etmesi Meclis gündeminde... 
</HEADLINE>
<TEXT>

     ANAVATAN Iğdır Milletvekili Dursun Akdemir ve CHP Ordu Milletvekili Sami Tandoğdu da Taksim İlkyardım Hastanesi'ndeki temizlik işçilerinin hastalara müdahale etmesini TBMM gündemine taşıdı. 
     Akdemir, Sağlık Bakanı Recep Akdağ'ın yanıtlaması istemiyle TBMM Başkanlığı'na sunduğu soru önergesinde, bir televizyon kanalındaki programda ortaya çıkan, Taksim İlkyardım Hastanesi'ndeki sağlık skandalının Türkiye'deki sağlık sisteminin çarpıklığını ortaya koyduğunu ifade etti. 
     ''Hastanede, sağlık alanında bilgisi olmayan, sadece hastanenin temizlik işlerinden sorumlu olan özel bir firmaya ait personelin, hastalara doktorların gözü önünde ve doktorların teşviki ile yaptıkları müdahaleleri Sağlık Bakanı olarak nasıl karşılıyorsunuz '' diye soran Akdemir, bakanlığın, bu tür sağlık skandallarını önlemek için nasıl bir çalışma yaptığını öğrenmek istedi. 
     CHP'li Tandoğdu da aynı konuyla ilgili Bakan Akdağ'ın yanıtlaması istemiyle verdiği soru önergesinde, ''Bakanlığın, sağlıkta dönüşüm politikası bu mudur, hastaneye göndereceğiniz müfettişler daha önce neredeydiler, denetimlerinizi de mi temizlik işçileri yapıyor ki devletin hastanelerinde bu tür görüntüler yaşanıyor '' diye sordu. 
     
     DOĞUDAKİ DOKTORUN CEZA ALMASI 
     Tandoğdu, TBMM Başkanlığı'na sunduğu başka bir önergede de doğuda görev yapan bir doktorun derdini anlattığı için ceza aldığını savunarak, ''Hem doktorların Doğuya gitmek istememesinden şikayet ediyorsunuz, hem de Doğuda zor şartlarda görev yapan doktorları, çalıştıkları yerlerdeki eksiklikleri basına anlattığı için cezalandırıyorsunuz. Söyledikleriniz farklı, uygulamalarınız farklı. Bu durumda hangisine inanalım ' sorusuna yer verdi. 
     
</TEXT>
</DOC>
