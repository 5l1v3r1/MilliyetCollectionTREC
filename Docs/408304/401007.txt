<DOC>
<DOCNO> 401007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko17.html </URL>
<DATE> 2005/12/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Karadeniz'deki palamut bereketi, gelecek sezonu etkilemeyecek 
</HEADLINE>
<TEXT>

     Karadeniz'de bu yıl palamut avında bereketli bir sezon yaşanırken, bolluğun gelecek sezonu olumsuz etkilemeyeceği bildirildi. 
     Karadeniz'de Ağustos ayından itibaren 'çingene' tabir edilen öncülerin görülmesiyle başlayan palamut akını sezon sonuna yaklaşılmasına rağmen önceki yılların aksine devam ederken, bu durum endişelere de neden oluyor. 
     Balık bolluğu nedeniyle zaman zaman bölgede bir teknenin gecede 50 bin adet palamut avladığının gözlendiği sezonda bu durum balık fiyatlarının düşmesine neden olurken, gelecek sezon benzer bir durum yaşanmaması endişesi ise balıkçıları ve vatandaşları tedirgin ediyor. 
     Konuyla ilgili AA muhabirine açıklamada bulunan Ondokuzmayıs Üniversitesi Sinop Su Ürünleri Fakültesi Avlanma ve İşleme Teknolojisi Ana Bilim Dalı öğretim üyesi Yrd.Doç. Yakup Erdem, bu yıl yaşanan bolluğun ve aşırı avlanmanın gelecek sezonla doğrudan ilgisi olmadığını söyledi. 
     Bu yılki palamut bereketinin en önemli nedeninin uygun koşullar nedeniyle döl tutma oranındaki yükseklik olduğunu belirten Erdem, şunları kaydetti 
     ''Bu yıl palamudun bol olması, üreme zamanında deniz suyu sıcaklığı ve yem durumunun uygun olmasıyla ilgili. Yaşanan bolluk uygun koşullar nedeniyle döl tutma oranının yüksek olmasından kaynaklandı. Palamut sezon içinde 2 kez üremiştir. Bolluğun asıl nedeni budur.'' Palamudun 2 kez üremesi nedeniyle sezon içinde farklı boylarda palamut avlandığını ifade eden Erdem, palamudun İstanbul Boğazı'na göçünün de başladığını ifade etti. 
     Sürülerin Karadeniz'den Akdeniz'e göç etmeye başladığını anlatan Erdem, ''Kimse endişe etmesin, Karadeniz'deki sürüler Akdeniz'e inmiştir. Bu yılki bolluk gelecek sezonu olumsuz etkilemez'' dedi. 
     
</TEXT>
</DOC>
