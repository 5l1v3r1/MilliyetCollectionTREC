<DOC>
<DOCNO> 401491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas08.html </URL>
<DATE> 2005/12/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dikkat Apofis dünyaya doğru geliyor 
</HEADLINE>
<TEXT>

     BBC TÜRKÇE 

İngiltere'nin prestijli gazetelerinden The Guardian'da yer alan bir haber, dünya güvenliğine çok farklı bir açıdan -uzaydan- bakıyor. İşte tam sayfa haberin başlığı ''Adı Apofis. Eni 390 metre. Ve 31 yıl sonra, dünyayı vurabilir''. 
     Guardian, Mısır mitolojisinde kötülüğün simgesi tanrı Apofis'in adı verilen göktaşının dünyayı vurması riskinin bilim adamlarını harekete geçirdiğini bildiriyor. 
     Gazetenin alıntıladığı Nasa bilim adamlarına göre Apofis'in dünyaya çarpışı, Hiroşima'ya atılan atom bombasından 100 bin kat daha büyük bir güç ortaya çıkartabilir. Araştırmacılara göre böyle bir olasılığın yerle bir edeceği binlerce kilometre kare alan ve üzerinde yaşayanların durumu bir yana, asıl tehlike atmosferi kaplaması beklenen toz bulutunda yatıyor. 
     Guardian, bilim adamlarının bu tip bir göktaşının dünyaya çarpmadan yönünün değiştirilmesini sağlayacak teknolojinin geliştirilmesi için acil çağrılar yaptıklarını yazıyor. Bu çağrılarda özellikle vurguladıkları nokta ise 'Zaman daralıyor'. 
     Guardian'ın görüşlerini aktardığı araştırmacılar, muhtemelen bir füzeyle gerçekleştirilecek göktaşından korunma stratejisinin planlama-deneme ve uygulama aşamalarının yıllar alacağını söyleyerek, çalışmalara hemen başlanmasını istiyorlar. 
     Ve elbette, bunun için de, para... 
     
</TEXT>
</DOC>
