<DOC>
<DOCNO> 406300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur02.html </URL>
<DATE> 2005/12/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İstanbul'da kar yağışı etkili 
</HEADLINE>
<TEXT>

     İstanbul'da gece saatlerinde başlayan kar yağışı sürüyor. 
     AA muhabirinin Büyükşehir Belediyesi Afet Koordinasyon Merkezi yetkililerinden aldığı bilgiye göre, kentte zaman zaman etkisini artıran, ancak şu ana kadar herhangi bir olumsuzluğa yol açmayan kar yağışı nedeniyle belediye ekipleri, don ve buzlanmaya karşı ana arter ve yollarda sabah saatlerine kadar tuzlama çalışması yaptı. 
     Trafiği felç eden kar yağışı, Avrupa yakasında Sarıyer, Şişli, Bağcılar, Küçükçekmece, Avcılar, Esenyurt, Anadolu yakasında da Ömerli, Tuzla, Kartal ve Pendik tarafında etkili oluyor. 
     Ekiplerin çalışması sonucu ana arterler ve kavşaklara yaklaşık 1600 ton tuz döküldüğünü belirten yetkililer, bu çalışmalara 1200 personel ile 800 aracın katıldığını bildirdiler. 
     
     KAR YAĞIŞI, BUGÜN AKŞAMA KADAR ARALIKLARLA DEVAM EDECEK 

     İstanbul Meteoroloji Bölge Müdürü Mustafa Yıldırım, ilde kar yağışının bugün akşama kadar aralıklarla devam edeceğini, yarından itibaren ise havanın ısınmaya başlayacağını bildirdi. 
     Yıldırım, AA muhabirine yaptığı açıklamada, İstanbul’da yaklaşık bir haftadır mevsim normalleri altında seyreden hava sıcaklığının yarından itibaren artacağını söyledi. 
     Isının bugün en yüksek 5 derece olarak beklendiğini belirten Yıldırım, "Kar yağışı bugün İstanbul’da akşama kadar aralıklarla devam edecek" dedi. 
     Yıldırım, bu akşam en düşük sıcaklığın eksi 1 derece olacağını vurgulayarak, don ve buzlanmaya karşı vatandaşların dikkatli olmalarının önemine işaret etti. 
     Yarından itibaren kar yağışının beklenmediğini dile getiren Mustafa Yıldırım, şunları kaydetti 
     "Bir haftadır mevsim normalleri altında seyreden hava sıcaklığı yarından itibaren artmaya başlıyor. Lodosla birlikte sıcaklıklar yükselecek. Yarın ve Pazartesi günü sis görülecek. Beklenen en yüksek sıcaklıklar, yarın 7, 26 Aralık Pazartesi günü 10, 27 Aralık Salı günü de 13 derece. En düşük sıcaklıklar ise bugün eksi 1, yarın 5 ve Pazartesi günü 6 derece olarak tahmin ediliyor. Ayrıca Pazartesi günü yağmur bekleniyor." 
     
     KÖTÜ HAVA ŞARTLARI HAVA ULAŞIMINI ETKİLİYOR 

     Yurdun değişik bölgelerindeki kötü hava şartları, hava ulaşımını olumsuz yönde etkiliyor. 
     AA muhabirinin aldığı bilgiye göre, Türk Hava Yolları’nın THY Atatürk Havalimanı’ndan bugün yapması gereken Konya, Denizli ve Gaziantep seferleri, bu illerdeki olumsuz hava koşulları nedeniyle karşılıklı olarak iptal edildi. 
     Bu arada, THY’nin Cidde’den gelen ve Bursa’dan hacı adaylarını alacak olan yolcu uçağı, kötü hava şartları nedeniyle Atatürk Havalimanı’na indi. 
     Öte yandan, Devlet Hava Meydanları İşletmesi DHMİ yetkilileri, Atatürk Havalimanı’ndaki uçakların buzlanmaya karşı pist başında alkolle yıkandığını, pistlerde de gerekli önlemlerin alındığı belirterek, uçakların alkolle yıkanmalarından dolayı da kısa süreli rötarların meydana geldiğini bildirdiler. 
     
     Türkiye genelinde hava durumu 

     Yağışlar yurdun kuzey, iç ve doğu kesimlerinde aralıklarla görülmeye devam edecek. Hava sıcıklığı güneydoğu kesimlerde biraz azalacak, diğer yerlerde önemli bir değişiklik olmayacak. 
     Rüzgar kuzey ve kuzeybatı, doğu ve güneydoğu Anadolu'nun doğusunda güney ve güneydoğu yönlerden hafif arasıra orta kuvvette, Karadeniz kıyılarında kuvvetlice esecek. 
     YURTTA KIŞ... 
     Yurt genelinde etkili olan soğuk hava ve kar yağışı yaşamı olumsuz etkiliyor. 
     AA muhabirinin aldığı bilgiye göre, dün sabah saatlerinden itibaren etkili olan kar yağışı, Van ve Hakkari'nin yüksek kesimlerindeki yerleşim birimlerinde ulaşımı olumsuz etkiledi. 
     Hakkari'de 73, Van'da ise 48 köy yolunun ulaşıma kapandığı, İl Özel Müdürlükleri karla mücadele ekiplerinin yol açma çalışmalarına başladığı bildirildi. 
     Karayolları Bölge Müdürlüğü yetkilileri de Van-Erciş karayolunda sabah saatlerinde buzlanma meydana geldiğini belirterek, ekiplerin çalışması sonucu buzlanmanın giderildiğini kaydettiler. 
     
     ARDAHAN 

     Ardahan'da kar kalınlığının 30 santimetreye ulaştığı bildirildi. Yağışlı havanın Doğu Anadolu Bölgesi'nde yarın da etkili olmasının beklendiğini belirten Meteoroloji Bölge Müdürlüğü yetkilileri, kar kalınlıklarının Ardahan'da 30, Bingöl'de 28, Tunceli'de 18, Erzurum ve Kars'ta da 8, Erzincan'da 6 santimetreye ulaştığını belirttiler. 
     Yetkililer, gece en düşük hava sıcaklığının sıfırın altında olmak üzere Erzurum ve Ardahan'da 6, Kars ve Ağrı'da 4, Erzincan'da 3, Bingöl'de de 2 derece ölçüldüğünü bildirdiler. 
     Yağışlı havanın 26 Aralık Pazartesi gününden itibaren bölgeyi terk edeceğini ifade eden yetkililer, hava sıcaklıklarında ise düşüşlerin yaşanacağını kaydettiler. 
     
     KASTAMONU 

     Kastamonu'da geçtiğimiz hafta başından itibaren etkili olan kar yağışı sonrasında kentte halen 255 köy yolunun ulaşıma kapalı olduğu bildirildi. 
     Köy Hizmetleri Müdürlüğü ekiplerinin köy yollarını açmak için çalışmalarını sürdürdüğü, açılan köy yollarının gece yağan kar nedeniyle tekrar kapandığı, bunun da görevlileri zor durumda bıraktığı belirtildi. 
     
     ZONGULDAK KARABÜK 

     Alınan bilgiye göre, Zonguldak'ın ilçelerinden merkezde 30, Alaplı'da 15, Çaycuma'da 11, Devrek'de 40, Ereğli'de 75 ve Gökçebey'de 8, Karabük'ün Yenice İlçesi'nde de 4 olmak üzere 183 köy yolunda ulaşım sağlanamıyor. 
     Köy Hizmetleri Müdürlüğü ekipleri, iş makineleriyle yol açma çalışmalarını sürdürüyorlar. 
     Zonguldak İl Emniyet Müdürlüğü trafik ekipleri de araçlarında zincir ve takoz bulundurmayan sürücülerin trafiğe çıkmalarına izin vermiyorlar. 

     
</TEXT>
</DOC>
