<DOC>
<DOCNO> 402214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun02.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fly Air, Erbil'de 
</HEADLINE>
<TEXT>


Fly Air, Kuzey Irak'a sefer düzenleyen ilk Türk bayraklı havayolu şirketi oldu. Süleymaniye seferi de bugün... 

SİNAN TOROS 

Fly Air, İstanbul-Erbil karşılıklı uçak seferlerine başladı. Embraer ERJ 145 tipi yolcu uçağıyla dün gerçekleştirilen Erbil seferine, 8'i gazeteci ve 10'u Fly Air görevlisi 18 kişi katıldı. 
Genel Müdür Yardımcısı Kaya Nomaler, Fly Air'in, Türkiye'den Erbil'e sefer düzenleyen ilk Türk bayraklı havayolu şirketi olduğunu söyledi. 

'Büyük talep var' 
Daha önce de Erivan ve Sudan'a Türkiye'den sefer düzenleyen ilk havayolu şirketi olduklarını ifade eden Nomaler, Süleymaniye ve Erbil uçuşları için buradaki tur operatörlerinden büyük talep geldiğini söyledi. Irak sivil havacılığı ve ilgili hava sahasını kontrol eden Amerika yönetimindeki kuruluşla sürdürülen izin prosedürleri nedeniyle seferlerin başlamasının bir süre geciktiğini anlatan Nomaler, yapılacak seferler konusunda hiçbir güvenlik endişesi taşımadıklarını belirtti. Nomaler, Erbil ve Süleymaniye havaalanlarında uluslararası statüde güvenliğin tam olduğunu kaydetti. 
Erbil seferlerinin, pazartesi ve perşembe günleri, Süleymaniye seferlerinin de salı ve cuma günleri haftada 2 gün karşılıklı yapılacağını belirten Nomaler, talep gelmesi halinde bu sayının artabileceğini söyledi. Fly Air'in bugün saat 10.00'a Süleymaniye'ye ilk uçuşunu gerçekleştireceği belirtildi. 

Rumların Alman uçağı oyunu 

GÜLÇİN ÜSTÜN Ankara 
Türk hava sahasını kullanamayan Kıbrıs Rum Kesimi'nin, 7 Kasım'da Alman Hapag Lloyd şirketine ait bir uçak aracılığıyla Türk hava limanlarına iniş yasağını delmeye çalıştığı ortaya çıktı. Ancak iniş izni verilmeyen uçağın Almanya'ya geri döndüğü belirlendi. Rum Kesimi, Sivil Havacılık Genel Müdürlüğü'nün SHGM uçağa havalanmadan önce izin verdiğini öne sürerek, AB Komisyonu'na şik yette bulundu. Dışişleri Bakanlığı, SHGM'ye konuyu sordu. SHGM, Dışişleri'ne gönderdiği yanıtta, uçağa hiçbir şeklide izin verilmediğini bildirdi. 



</TEXT>
</DOC>
