<DOC>
<DOCNO> 406470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy17.html </URL>
<DATE> 2005/12/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Genelkurmay Başkanı Özkök'den Sarıkamış açıklaması 
</HEADLINE>
<TEXT>

     Genelkurmay Başkanı Orgeneral Hilmi Özkök, Sarıkamış harekatında görev alan Türk Ulusu'nun cesur evlatlarının, belki düşmana karşı parlak bir zafer kazanamadıklarını, ancak gösterdikleri olağanüstü tahammül ve kararlılıkla ''vatan'' fikrinin belleklerde yerleşmesini sağladıklarını bildirdi. 
     Orgeneral Özkök, ''Bu şekilde, Sarıkamış'taki mücadeleyle daha sonraki yıllarda başlayacak Türk Ulusu'nun 'varoluş' mücadelesinin temellerine yeni harçlar atılmış oldu'' dedi. 
     Orgeneral Özkök, Genelkurmay Başkanlığı'nın internet sitesinden Sarıkamış Şehitlerini Anma Günü dolayısıyla Türk Silahlı Kuvvetleri TSK mensuplarına bir mesaj yayımladı. 
     Bugün, düşmanla mücadelenin yanında, zor doğa şartlarına karşı da verilen inanılmaz bir mücadelede şehit düşen kahramanların, şükran ve minnetle anıldığını belirten Orgeneral Özkök, bu harekatta görev alan Türk Ulusu'nun cesur evlatlarının, belki düşmana karşı parlak bir zafer kazanamadıklarını, ancak gösterdikleri olağanüstü tahammül ve kararlılıkla ''vatan'' fikrinin belleklerde yerleşmesini sağladıklarını kaydetti. 
     Bu şekilde, Sarıkamış'taki mücadeleyle daha sonraki yıllarda başlayacak Türk Ulusu'nun ''varoluş'' mücadelesinin temellerine yeni harçların atılmış olduğunu vurgulayan Orgeneral Özkök, şöyle devam etti 
     ''Nitekim, 1935 yılında Birinci Dünya Savaşı'nda 'Doğu Cephesiyle' ilgili bir dizi konferanslar veren Mareşal Fevzi Çakmak'a bütün bu yaşanılan felaketlerle ilgili olarak sorulan 'Bütün yapılanlar ne içindi, neler kazanıldı ve kaybedildi ' sorusuna kendisinin verdiği yanıt, nelerin kazanıldığını en güzel şekilde açıklamaktadır Bu muharebelerde çok değerli arkadaşlarımızı kaybettik. Çok kanlar döktük. Dökülen bu kanlar boşa gitmemiştir. Birinci Dünya Harbi'nde diğer cephelerde olduğu gibi, buradaki çetin muharebeler de bize çok değerli deneyimler kazandırmış istiklal ve hürriyet uğrunda canını esirgemez bir millet olduğumuzu dünyaya ispat etmiş Osmanlı İmparatorluğu yıkılmakla beraber daha kuvvetli bir Cumhuriyet yaratmıştır. '' 
     
     ''HER İLİMİZDE EN AZ BİR ŞEHİTLİK VAR'' 
     Genelkurmay Başkanı Orgeneral Özkök, Türkiye'nin adeta her karışı şehit kanlarıyla sulanmış bir ülke olduğunu belirterek, şunları kaydetti 
     ''Hemen her ilimizde en az bir şehitlik vardır. Aslında sadece bu durum bile, Türkiye Cumhuriyeti'nin bugünkü seviyesine ulaşmada geçirdiği tarihsel sürecin ne kadar zor olduğunun bir göstergesidir. Şunu hiç unutmayınız ki, vatan topraklarını kanlarıyla sulayan bu kahraman nesil, bugün Türk Ulusu'nun varoluşunun temel nedenidir ve bugün üzerinde özgürce yaşadığımız 'vatan topraklarını' bizlere bu nesil armağan etmiştir. 
     TSK, bu neslin manevi varlığından ve bizlere bıraktığı şanlı tarihten aldığı güç ve azimle, gelecekte de ulusun bağımsızlığı ve vatanın bölünmez bütünlüğü için daha nice şehitler vermeye hazırdır. 
     Bugünlere ulaşmamızı sağlayan başta ulu önder Atatürk ve onun silah arkadaşları olmak üzere bağımsızlık ve bölünmez bütünlüğümüz için hayatlarını feda eden bütün şehitlerimizi rahmetle anar, tarihi boyunca ordusuna büyük özgüven aşılayan ve ona her zaman destek olan Yüce Türk Ulusu'na şükranlarımı sunarım.'' 
     
</TEXT>
</DOC>
