<DOC>
<DOCNO> 404264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun28.html </URL>
<DATE> 2005/12/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Rum kesimi, Blair'in eşinin KKTC'ye savunmasına şaşırdı... 
</HEADLINE>
<TEXT>

     Kıbrıs Rum kesimi sözcüsü Kipros Hrisostomidis, İngiltere Başbakanı Tony Blair'in avukat eşi Cherie Blair'in, ''bir Rum'un KKTC'deki toprağı üzerine ev inşa ettikleri gerekçesiyle Rum kesimince mahkemeye verilen İngiliz çiftin haklarını savunacağının açıklanmasını'' şaşkınlıkla karşıladığını söyledi. 
     Hrisostomidis, Reuters ajansına verdiği demeçte, Cherie Blair'in İngiltere Başbakanı'nın eşi olması nedeniyle bu girişimden hayrete düştüğünü belirtti. 
     Rum kesimi sözcüsü, bu olayın yalnızca Blair'i rahatsız edecek bir sorun değil, aynı zamanda diplomatik açıdan çok hassas bir konu olduğunu kaydetti. 
     Cherie Blair'in, Rum yönetimine karşı İngiliz çiftin mülkiyet hakkı davasında, Vahib avukatlık bürosuna mensup Hasan Vahib, Işın Vahib ve Ramiz Gürsoy'un da aralarında bulunduğu 6 kişilik avukat kadrosunda yer alacağı ve Rum kesimine karşı savunma yapacağı bildirilmişti. 
     İngiliz çift David Charles Orams ve eşi Linda Elizabeth Orams'ın, Rum yönetimi tarafından Rum vatandaşı Meletiu Apostolidi'ye ait arazi üzerine ev inşa etmekle suçlandıkları ve bu nedenle haklarında dava açıldığı belirtilmişti. 
     
</TEXT>
</DOC>
