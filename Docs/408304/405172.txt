<DOC>
<DOCNO> 405172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas19.html </URL>
<DATE> 2005/12/20/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Siyah çikolata damarlar için faydalı... 
</HEADLINE>
<TEXT>

     Noel'e birkaç gün kala, İsviçreli bilimadamlarının yaptığı araştırma, siyah çikolatanın damarlar için faydalı olduğunu ortaya koydu. 
     Bilimadamlarının ''Heart'' tıp dergisinde yayımlanan araştırmasında çikolatanın, vücuttaki glikoz, lipit yağ oranı ve kiloya etkileri nedeniyle kalp-damar hastalıklarına yakalanma riskini artırabileceği ancak bunun aksine antioksidan etkileri sayesinde kalp-damar sağlığına olumlu etkileri de olabileceği belirtildi. 
     Flavonoid adlı antioksidan özellikli bileşimin beyaz çikolatada bulunmadığına dikkat çeken araştırmacılar, beyaz ve siyah çikolatanın etkilerini incelemek üzere sigara kullanan 20 kişiye siyah ya da yeşil çay, soğan, elma, lahana, şarap, kakao bazlı ürünler gibi antioksidan maddeleri almalarını 24 saat boyunca yasaklandı. 24 saatin ardından araştırmaya katılanlardan 10'u 40 gram siyah çikolata, 10'u da 40 gram beyaz çikolata yedi. 
     Beyaz çikolata yiyenlerin damarlarında, pıhtı oluşumunda ve kandaki antioksidan oranında hiçbir değişikliğe rastlanmazken, aynı marka siyah çikolata yiyenlerin kan dolaşımının, çikolatayı yedikten 2 saat sonra daha iyi olduğu, bu olumlu etkinin 8 saat devam ettiği ve kandaki mevcut antioksidan oranının arttığı gözlendi. 
     Araştırmacılar, siyah çikolatanın damarlar için yararlı olduğunu belirtse de, Noel'de misafirlere siyah çikolata mı yoksa antioksidan maddeler içerdiği bilinen çay, soğan, elma ya da lahana mı ikram etmek gerektiği halen merak konusu. 
     
</TEXT>
</DOC>
