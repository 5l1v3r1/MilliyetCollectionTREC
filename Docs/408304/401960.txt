<DOC>
<DOCNO> 401960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yazar/tamer.html </URL>
<DATE> 2005/12/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
418 mağdur ve 132 tanıklı duruşma olur mu 
</HEADLINE>
<TEXT>

Prof. Aşkın'ın 14 Aralık'ta Van'daki ilk duruşması, savcılık marifeti ve iktidarın desteğiyle miting alanına dönüştürülüyor 

Türkiye Barolar Birliği Disiplin Kurulu Başkanlığı görevini uzun yıllar sürdürdükten sonra geçen yıl bırakan sevgili kuzenim Ayhan Erol, hukuki konularda başım her sıkıştığında telefonun öbür ucundaki can simidimdir. Dayıoğlu Ayhan Abi, ilk gençlik yıllarımdan beri aynı paralelde düşündüğümüz, çok iyi dostumdur da... 
17 Ağustos Körfez Depremi'nin ardından dönemin Cumhurbaşkanı Süleyman Demirel'i, Türkiye'nin kaderine 35 yıl hükmetmiş biri olarak depremin baş sorumlusu ilan edip birkaç gün ardarda eleştirdiğimde telefona sarılıp, "Bak Meral, bu yazılar senin başına dert açar" diye uyarmıştı. Dediği çıktı. Cumhurbaşkanı'na hakaretten 16 ay hapis cezası yedim. Hakaret ettiğim makam Cumhurbaşkanlığı olduğu için cezam paraya çevrilmedi. Sabıkalı oldum. 

H kim çıldırır 
Van Üniversitesi Rektörü Prof. Dr. Yücel Aşkın konusunda da aynı duyguları paylaştığımız sevgili Ayhan Abi ile bugünlerde sık sık telefonlaşıyoruz. Ben İstanbul'dayım, o Ankara'da 
Dün yine telefona sarıldım. Aşkın'ın Van 3. Ağır Ceza Mahkemesi'nde 14 Aralık'taki ilk duruşması için savcılık tarafından gösterilen 418 mağdur ve 132 tanıkla bu işin nereye vardırılmak istendiğini öğrenmek için... 
"Biz savunma makamı olarak her hangi bir davada kalkıp da hakime 132 tanık var desek, hakim herhalde çıldırır," yanıtını duyunca, hayli şaşırdığımı itiraf etmeliyim. Duruşmaya 132 tanığa ilaveten 418 mağdurun katılacak olmasını, 50 yıllık bir avukat olarak aklı almadı. 

Hepsi kamu tanığı 
"Avukatlık hayatımda 418 mağdurlu bir davayı ne gördüm, ne işittim" diyen Orhan Birgit de, önceki gün Cumhuriyet'teki köşe yazısında kamu tanığı olarak gösterilen 418 mağdurun 14 Aralık'taki fonksiyonlarını şöyle özetliyordu 
"Duruşmada başka düşüncede olan insanları baskı altında tutmak nedeniyle kendilerine 'mağdur' oldukları kabul ettirilen 418 vatandaşımız da yer alacakmış. Bu 418 mağdur vatandaşın kimisi, eşi başörtülü olduğu için fişlenmiş olmaktan ötürü Yücel Aşkın'ın yakasına yapışıyormuş. Bir bölümü, kişisel verilerine el koymasından dolayı Rektör Bey'den davacı olduğunu söyleyeceklermiş. Bir başka mağdurlar grubu da özel hayatlarının gizliliğini ihlal ettiği için rektörün bu dünyada cezalandırılmasını isteyenler arasında duruşma salonunda yer alacakmış..." 

Sanki ara rejimdeyiz 
İstanbul'da adı bende saklı ünlü bir başka avukat da "Bu dava, dava olmaktan çıktı. Duruşmayı miting meydanına dönüştürüp, davayı dejenere ediyorlar. Bir örneği daha yaşanmamış, inanılmaz bir olay" deyince birden düşündüm ki... 
Türkiye'de bir rektör bu şekilde yargılanıyorsa, hiç kimsenin güvenliği yok demektir. Benim de güvenliğim yoktur sizin de yoktur 
Biz bugüne kadar bu tür olaylara 11 Mart ve 12 Eylül gibi ara rejimlerde tanık olurduk. Siyasal iktidar, yapmak istediğini yargı formatında yapardı. 
Şimdiyse, demokraside AB'nin düzeyine yaklaşıldığını söyleyen bir hükümet, ezmek istediği kesimi yargı formatıyla ezmeye çalışıyor. 
Bu oyun çok tehlikeli. Mutlaka bozmalıyız. 



</TEXT>
</DOC>
