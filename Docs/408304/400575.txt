<DOC>
<DOCNO> 400575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/spo04.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da gizli çekişme 
</HEADLINE>
<TEXT>


Bordo - mavililerde kongreye adaylığını koyan Hayrettin Hacısalihoğlu ile karar aşamasında bulunan Atay Aktuğ arasında liste yarışı yaşanıyor 


Bordo - mavili kulüpte 18 Aralık'taki olağanüstü kongre öncesi kulis çalışmaları yoğun şekilde devam ediyor. Adaylığını ilk açıklayan isim olan, eski Genel Kaptan Hayrettin Hacısalihoğlu, "Çabamız Trabzonspor'u bir adım daha ileri taşınması için neler yapılabileceğini yöneliktir. İlişki kurabildiğimiz her Trabzonsporlu ile fikir alışverişinde bulunmaktayız. Bazılarına da birlikte çalışmayı önermekteyiz. Biz Trabzonspor'u bir formaliteyi yerine getirme adına belirleyeceğimiz 15 kişiyle değil, herkesle yönetebilecek bir oluşum yaratma uğraşındayız" dedi. 

Ağaoğlu kapışması 
Yeniden aday olması beklenen Başkan Atay Aktuğ'un da, gizli bir şekilde liste çalışmaları yürüttüğü ortaya çıktı. Hacısalihoğlu ile Aktuğ arasında, özellikle Ahmet Ağaoğlu'nu listeye katmak için büyük yarış yaşandığı öğrenildi. Aktuğ'un, Ağaoğlu ile Fenerbahçe maçı öncesi İstanbul'da görüştüğü, Hayrettin Hacısalihoğlu'nun da Golf Federasyonu Başkanlığı yapan eski yöneticiyi ikna etmeye çalıştığı bildirildi. 
Bu arada seçime gireceği belirtilen, ancak henüz Trabzon'a gelip liste çalışması bile yapmayan Nuri Albayrak'ın adaylıktan vazgeçme aşamasında olduğu ifade edildi. 

Halilhodziç seri peşinde 

Trabzonspor, Fenerbahçe beraberliğinin ardından yaptığı bir günlük izinden sonra, Ankaraspor maçı hazırlıklarına bugünden itibaren yapacağı tek çalışmayla başlayacak. Dün akşam Beşiktaş - V.Manisa maçını izleyen Teknik Direktör Halilhodziç, Fenerbahçe karşılaşmasındaki futbolun ilerisi için umut verdiğini ifade ederek, "Bu çıkışımızı sürdürmek istiyoruz. Seri galibiyetlere ihtiyacımız var. Beşiktaş deplasmanına moralli gitmek için evimizde Ankaraspor'u yenmeliyiz. Böylece üzdüğümüz taraftarımızın gönlünü alabiliriz" dedi. 


</TEXT>
</DOC>
