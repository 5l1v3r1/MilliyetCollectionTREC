<DOC>
<DOCNO> 406743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo21.html </URL>
<DATE> 2005/12/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
K. Erciyesspor, Gaziantepsporlu İlhan ile anlaştı... 
</HEADLINE>
<TEXT>

     Turkcell Süper Ligi takımlarından Kayseri Erciyesspor'da, Gaziantepsporlu İlhan ve kulubüyle prensipte anlaşmaya varıldığı bildirildi. 
     Kulüp ikinci başkanı Erol Bedir, AA muhabirine yaptığı açıklamada, Samsunsporlu Ali Akdeniz ile imzaladıkları ön mukavelenin ardından Gaziantepsporlu İlhan ile de anlaştıklarını belirtti. 
     Futbolcunun kulubü ile devam eden görüşmelerin olumlu sonuçlanması üzerine İlhan ile görüşüp her konuda anlaşmaya vardıklarını ifade eden Bedir, futbolcunun bugün ya da yarın Kayseri'ye gelerek ön mukaveleye imza atacağını kaydetti. 
     Başarısıyla kendisini kanıtlamış olan İlhan ile anlaşmaya varmaktan son derece mutlu olduklarını anlatan Bedir, şunları söyledi 
     "Süper lig takımlarının çoğunun transfer listesinde yer alan İlhan'ın bizim takımımızı tercih etmesi bizleri ayrıca mutlu ediyor. Ali Akdeniz'i alarak sol kanadımızı, İlhan'ı da alarak da sağ kanadımızı garantiye aldık. Bu iki futbolcumuzun takımımızda daha başarılı olacaklarına ve bu futbolcularla daha büyük başarılara imza atacağımıza inancımız sonsuz." 
     
     "BACHEV'İN TRANSFERİNDE AŞAMA KAYDETTİK" 

     Bedir, Bulgar Milli Takımı oyuncusu George Bachev'in transferi konusunda da önemli aşama kaydettiklerini ve bu futbolcunun 29 Aralık'ta başlayacak Antalya kampına katılacağını söyledi. 
     Bulgar Milli Takımı formasını 16 kez giyen ve Bulgar liginde 7 gol atan George Bachev ile Antalya kampında imza atacaklarını belirten Bedir, "Ankaraspor'dan Şenol ve Trabzonspor'dan Erdinç ile de görüşmelerimiz sürüyor. Şenol'un bonservisiyle ilgili bazı pürüzler var. Erdinç ise Trabzonspor'dan ayrılıp bizim takımımızda oynamayı istediğini yönetime bildirdi. Trabzonspor'un da anlayış göstereceğini umuyoruz" diye konuştu. 
     
</TEXT>
</DOC>
