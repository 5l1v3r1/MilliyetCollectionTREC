<DOC>
<DOCNO> 408154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/aspo.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi Koç oldu 
</HEADLINE>
<TEXT>


Beşiktaş, Galatasaray ile anlaşan Okan Koç'u prestij meselesi yaptı. Genç oyuncunun tek taraflı sözleşme feshini kabul etmedi, federasyona başvurarak hukuk savaşı başlattı 

BİLAL MEŞE 


Okan Koç, Beşiktaş için prestij konusu oldu. Kadro dışı bıraktığı ve bu sezon hiç yararlanmadığı oyuncusunun, sözleşmesini feshedip Galatasaray ile anlaşmasını içine sindiremeyen siyah - beyazlılar, futbolcunun bu gidişiyle ilgili olarak hukuk savaşı başlattı. 
Okan'ın ihtarnamesini kabul etmeyen yönetim, Futbol Federasyonu'na başvurarak, bu konunun açıklığa kavuşturulmasını istedi. 

Örnek de var 
Futbolcunun, asgari ücret olarak görünen maaşını alamadığı için başlattığı bu işlemin geçerli sayılamayacağını vurgulayan Beşiktaşlı yöneticiler, "Okan, bundan dolayı kulübe tek taraflı fesihname gönderdi. Biz de bunu kabul etmeyerek, federasyonun olayı çözüme kavuşturmasını istedik. Galatasaray ile yapacağı sözleşmenin geçersiz sayılması için her türlü hukuk mücadelesini yapacak, kulübün haklarını korumak için yasal yolları sonuna kadar kullanacağız" diye konuştu. 
Daha önce de başka futbolcu ve kulüplerin bu tür anlaşmazlığa düştüğünü ve Futbol Federasyonu'nun kulüpleri haklı gördüğünü ifade eden siyah - beyazlılar, bu örneğin kendileri için en büyük kanıt olduğunu savundular. 

Bravo Ramazan'a 

Del Bosque döneminin kaledeki banko ismi Ramazan Kurşunlu, kendisinin yetişmesinde büyük emeği olan eski antrenörü Erol Çamkıran'a vefa örneği gösterdi, öğrenci servis aracı hediye ederek jest yaptı. 24 yaşındaki kaleci, 10 sene önce birlikte çalışmaya başladığı Çamkıran'ı babası gibi gördüğünü söyleyerek, "Beşiktaş'a transfer olmamı ona borçluyum" dedi. 
İbrahim Akın, Çağdaş Atan, Necati Ateş, Sinan Kaloğlu gibi Altay'da yetişen diğer yıldız oyunculara da Çamkıran'ın emek verdiğini söyleyen Ramazan, "Hocam için ne yapsam azdır. Harcadığı onca emek ve zamana karşılık, benimki küçük bir jest" ifadesini kullandı. 
Erol hoca ise şunları söyledi "Bir gün kapımın zilini çalıp, aracın anahtarını balkona fırlattı. Çok duygulandım." 


</TEXT>
</DOC>
