<DOC>
<DOCNO> 403915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/yazar/bila.html </URL>
<DATE> 2005/12/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Prof. Dr. Teziç Bu yönetmelik baypas girişimidir 
</HEADLINE>
<TEXT>


İmam hatip liseleri de dahil olmak üzere meslek lisesi öğrencilerine ve mezunlarına açık lise yoluyla çift diploma olanağı sağlayan ve üniversiteye girişte uygulanan farklı katsayıyı dolaylı olarak ortadan kaldıran yönetmelik tartışmalara yol açtı. Hükümetle YÖK'ü yeniden karşı karşıya getiren düzenleme, imam hatip liseliler için katsayı engelini aşma girişimi olarak değerlendiriliyor. İmam hatip ve diğer meslek liseliler fark dersleri vererek, genel lise diploması da almış olacaklar. 

'Bu, baypastır' 
YÖK Başkanı Prof. Dr. Erdoğan Teziç, söz konusu yönetmeliği, "YÖK'ü ve yasaları baypas etme girişimi" olarak değerlendirdi. 
Prof. Dr. Teziç, dünkü görüşmemizde yönetmelikle ilgili şunları söyledi 
"Bu açıkça bir baypas girişimi. Bu yönetmelik, bizim katsayı sistemimizi yerinden oynatacak bir girişimdir. YÖK'ü ve yasaları dolanma girişimidir. Bütün dengeleri, eğitim planlamasını altüst ediyor. Bu sebeple Danıştay'a başvuruyoruz. Biz bu tür girişimler karşısında ideolojik tartışma alanlarına çekilmemek ve hükümet ile YÖK arasında siyasi bir çatışma izlenimi vermemek için hep hukuku esas alıyoruz. Bu kez de aynı yolu izleyeceğiz. Ancak, bu yönetmelikle hem YÖK'ün hem de ortaöğretimden yükseköğretime geçiş mevzuatının tümüyle altüst edileceği görülüyor." 

'YÖK yetkilidir' 
Prof. Dr. Teziç, ortaöğretimden yükseköğretime geçiş koşullarını belirleme konusunda YÖK Genel Kurulu'nun yetkili olduğunu anımsatarak şöyle devam etti 
"YÖK Genel Kurulu elbette bu konuda yetkili. Yönetmelik sanki liselerle ilgili bir düzenleme yapıyormuş gibi görünüyor ama esasen katsayı sistemini ve dolayısıyla üniversiteye giriş koşullarını etkiliyor. YÖK Genel Kurulu bu konuda karar verebilir. Buna yetkilidir. Ancak biz hükümetle YÖK arasında bir siyasi çekişme havası doğmasın veya YÖK böyle ideolojik, siyasi tartışmalara çekilmesin diye, yargı kararını beklemeyi daha uygun gördük. Yargı kararı, böyle bir izlenimin doğmasını ortadan kaldıracaktır. Danıştay'a başvurma kararımızın da nedeni budur. YÖK Genel Kurulu karar verse olay siyasi zemine çekilmeye çalışılacaktır." 

'İmam hatipleştirme' 
YÖK Başkan Vekili Prof. Dr. İsa Eşme de, açık lise diploması yoluyla katsayı sisteminin delinmeye çalışıldığını vurguladı. Prof. Dr. Eşme, dünkü görüşmemizde yönetmelikle ilgili olarak şu değerlendirmeyi yaptı 
"Yönetmelik, açık lise yoluyla imam hatiplileri genel lise mezunu yapmayı hedefliyor. Oysa, yükseköğretimin 4 yıllık lisans kapasitesi belli. 192 bindir. Zaten genel liselerden mezun olacakların sayısı 700 bindir. Bekleyenlerle birlikte bu sayı 1 milyon 200 bini bulmaktadır. İmam hatip ve diğer meslek liselerini açık lise yoluyla bunlara ekleseniz de, zaten üniversitenin kontenjanı sınırlıdır. Boş yere imam hatipli öğrencileri umutlandırıyorlar." 
Prof. Dr. Eşme, yönetmeliğin bu yönüyle, "imam hatiplilere verilmiş bir teşvik" olduğunu belirtiyor ve şu analizi yapıyor 
"Bu teşvik nedeniyle ortaöğretimde imam hatiplere yöneliş artacaktır. Bu da ortaöğretimi imam hatipleştirme sürecini hızlandıracaktır. Bu, eğitim planlamasını saptıracak bir girişimdir. Bu bakımdan yanlıştır, siyasi hedeflidir. Aynı zamanda fark dersleri vermek zorunda oldukları için de maddi açıdan ve zaman açısından bir kaynak israfı olacaktır." 



</TEXT>
</DOC>
