<DOC>
<DOCNO> 403071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko38.html </URL>
<DATE> 2005/12/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Murat Karayalçın, Erdemir hisselerine dikkat çekti... 
</HEADLINE>
<TEXT>

     SHP Genel Başkanı Murat Karayalçın, ''Ereğli Demir ve Çelik Fabrikaları ERDEMİR T.A.Ş'nin yüzde 49'luk hissesini Arcelor firması alırsa ciddi kaygılar oluşabilir'' dedi. 
     Karayalçın, Zonguldak'ın Ereğli İlçesi'ndeki ERDEMİR Kültür Sitesi Salonu'nda, Ereğli Ticaret ve Sanayi Odası'nın TSO kuruluşunun 30. yıldönümü dolayısıyla düzenlenen plaket töreninde yaptığı konuşmada, ERDEMİR'in özelleştirilmesine her zaman karşı çıktıklarını söyledi. 
     ERDEMİR ihalesinin sona ermesiyle kamuoyunda fabrikanın yabancı kuruluşa satılacağı iddialarının yer aldığını anlatan Karayalçın, şunları kaydetti 
     ''ERDEMİR'in özelleştirilmesinin yanlış olduğu görüşünü halen savunmaktayız. İhaleyi, Ordu Yardımlaşma Kurumu'nun kazanmasının ardından Mittal ve Arcelor firmaları Türkiye'ye ardı ardına gelerek görüşmelere başladı. Bunları da gazetelerden okuyoruz. Şirketin yüzde 40'ını mı alacaklar, yoksa daha farklı pay yapısı mı ortaya çıkacak Göreceğiz. ERDEMİR'in yüzde 49'luk hissesini Arcelor firması alırsa ciddi kaygılar oluşabilir. Yerli ve yabancı kuruluşlara ERDEMİR'in satılmamasını arzuluyorduk.'' Zonguldak Valisi Yavuz Erkmen de, kentte hava, deniz ve karayolu konusunda atılımda olduklarını belirterek, ''Renault ve Hyundai gibi firmaların Ereğli'ye yatırım yapmasını sağladığımızda ülkemizin de önünün açılacağını düşünüyorum. Sektörel teşvik mutlaka çıkarılmalıdır'' diye konuştu. 
     Törende, Kurumlar Vergisi ve Gelir Vergisi sıralamasında ilk 15'e girenlerin yanı sıra bugüne kadar Ereğli TSO'da görev yapan kurucu, meclis başkanları ve yönetim kurulu üyeleri ile meclis üyelerine plaket verildi. 
     
</TEXT>
</DOC>
