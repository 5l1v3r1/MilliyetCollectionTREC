<DOC>
<DOCNO> 403845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/ekonomi/eko02.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus tanıtımında hurma ve viski servisi 
</HEADLINE>
<TEXT>


THY'nin yeni aldığı Airbus'ların tanıtım uçuşunda, yolculara hurma ve viski servisi yapıldı. Başbakan Erdoğan, tören sonrası, adı içki tartışmalarıyla gündeme gelen Üsküdar Belediye Başkanı ile görüştü 

SİNAN TOROS, ŞAKİR AYDIN 

Türk Hava Yolları'nın THY filosuna kattığı üç uçak dün Başbakan Tayyip Erdoğan'ın da katıldığı törenle hizmete girdi. Davetliler 'Gaziantep' adlı Airbus 330 tipi uçakla Ankara'ya uçarken hurma ve alkollü içki servisi yapıldı. 
Atatürk Havalimanı'ndaki THY Teknik Hangarı'nda düzenlenen törende, filoya katılan Boeing 737 - 800, Airbus 330 - 200 ve Airbus 320 tipi uçakların yanı sıra THY'nin 1960'lardaki pijama desenli Airbus 320 tipi 'Kahramanmaraş' adlı nostalji uçağı da sergilendi. Hangara çekilen lale motifli Airbus 330 - 200, Airbus 320 ve nostalji uçakları balonlarla süslendi. Hostesler, ilk defa modacı Cemil İpekçi'nin tasarladığı yeni kıyafetlerini giydi. 
Tören konuşmalarından sonra Başbakan Erdoğan, eşi Emine Erdoğan, davetliler ve çok sayıda gazeteci Gaziantep adlı Airbus 330 tipi uçakla Ankara'ya uçtu. Uçuş öncesi hurma ve baklava dağıtıldı. Uçuşta ise viski, şarap ve rakıdan oluşan içki servisi yapıldı. 
Erdoğan, Atatürk Havalimanı'ndaki törenin ardından İstanbul Büyükşehir Belediye Başkanı Kadir Topbaş ve içki tartışmasında adı gündeme gelen Üsküdar Belediye Başkanı Mehmet Çakır ile bir süre görüştü. 

Yolcuya özel eğlence kiti 
Törene, THY'den tartışmalı bir şekilde ayrılan eski Genel Müdür Abdurrahman Gündoğdu da katıldı. Gündoğdu, töreni arka sıralarda izledi. Filoya katılan yeni Airbus'larda her koltuğun arkasında ekranlar bulunuyor. Yolculukta bu ekranlardan film izlenip, müzik dinlenebilecek. Uçağın ön ve alt kısmına yerleştirilen kameralarla iniş ve kalkışlar da izlenebiliyor. 

Ses düzeni kızdırdı Erdoğan, törende yaptığı konuşmada, "THY'de başlattığımız değişim süreci farklı bir heyecan ve yaklaşımla geleceğe yürümeye devam ediyor. Türkiye Cumhuriyeti'nin bayrak taşıyıcısı olan THY bugüne kadar olduğu gibi sadece yolcularını değil, ülkenin zenginliği, potansiyeli, değerleri, kültürü, tarihi ve anlayışını da dünyanın dört bir yanına taşıyor. Türkiye'de 16 havayolu şirketi, 221 hava aracı ve 37 bin 457 koltuk kapasitesiyle sivil havacılıkta hizmet veriyor. THY, 2008 sonunda Avrupa'nın en genç filolarından birine sahip olacak" dedi. 
Başbakan, konuşması sırasında ses düzenindeki aksama nedeniyle konuşmasını keserek görevlilere, "Allah aşkına bunu nasıl idare ediyorsunuz değerli arkadaşlar" diyerek kızdı. 
Maliye Bakanı Kemal Unakıtan da özelleştirme kapsamındaki THY'nin hisselerinin yüzde 25'inin halka arz edildiğini belirterek, "THY'deki kamu hisseleri giderek azalıyor. THY şimdiden özel sektör gibi çalışıyor. THY'de, k rlılık esasına göre çalışma mecburiyeti vardır. Herkes buna göre hesabını yapacak. Yoksa burası hayır kurumu değil" diye konuştu. 


</TEXT>
</DOC>
