<DOC>
<DOCNO> 406133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas15.html </URL>
<DATE> 2005/12/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kafein ile zayıflayın 
</HEADLINE>
<TEXT>

     
     İbrahim Özçekiç 
     
Bir araştırmaya göre, günde 1,5 su bardağı kahve alanlarda, kafeinin vücuttaki yağ yakımını hızlandırdığı ortaya çıktı. 
     Erciyes Üniversitesi EÜ Atatürk Sağlık Yüksekokulu Beslenme ve Diyetetik Bölümü Başkanı Doç. Dr. Neriman İnanç, AA muhabirine yaptığı açıklamada, çay, kahve ve kola gibi içecekler ile hergün alınan kafeinin zayıflama üzerine olumlu etki yaptığının bilimsel olarak kanıtlandığını söyledi. 
     Kafeinin etkisine yönelik yapılan araştırmanın ’Obesity Research’ adlı dergide yayınlandığını ve bilim camiasında görüş birliğine varıldığını kaydeden İnanç, bunun bazı kriterlere ve dozlara bağlı olduğunu belirtti. 
     Kafeinin metabolik hız üzerinde etkili olduğunu ve vücutta yağ yakımını hızlandırdığını, bunun da kilo kaybına yol açtığını ifade eden İnanç, şunları söyledi 
     "Kafein enerji harcamasında artış sağlar, bu etkiyi şeker ve yağın daha çok yakımıyla oluşturur. Hayvanlarda, belirli bir miktarda verilen kafeinin ağırlık kaybına yol açtığı görülmüştür. Kafein yağ hücresini küçültmekte, trigliserit miktarını azaltmaktadır. Bir araştırmada, 76 şişman bireye 3 ay süreyle zayıflama diyeti ile düşük ve yüksek doz yeşil çay ve kafein birlikte 270 mg epigallokateşin 150 mg kafein verilmiştir. Sonucunda yüksek kafein alanlarda vücut ağırlığı, yağ dokusu, bel çevresi ölçümlerinde daha fazla azalma olduğu saptanmıştır." İnanç, günde 1.5 su bardağı şekersiz içilen filtre kahvenin fiziksel aktivite ile birlikte uygulanan zayıflama diyetlerinde destek olabileceğini ifade etti. 
     Ancak, aşırı kafein tüketiminin uykusuzluk, mide rahatsızlığı, kan basıncında artış ve kemik yoğunluğunda azalmaya neden olduğunun unutulmaması gerektiğine dikkat çeken İnanç, yaşlılar ve kroner kalp hastalarının bu konuda dikkatli olması gerektiğini vurguladı. 
     Doç. Dr. İnanç, çay, kahve, kolalı içeceklerin yanı sıra yeşil çay ve çikolata da kafein bulunduğunu sözlerine ekledi. 
     
</TEXT>
</DOC>
