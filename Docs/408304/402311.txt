<DOC>
<DOCNO> 402311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko04.html </URL>
<DATE> 2005/12/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
IMF, Niyet Mektubu'nu onayladı... 
</HEADLINE>
<TEXT>

     Uluslararası Para Fonu IMF tarafından onaylanan Niyet Mektubu'nda, cari işlemler açığındaki artışın sürdüğü, bu yıl itibariyle, cari açığın GSMH'nin yüzde 6'sına ulaşmasının, gelecek sene de yüzde 5.8 seviyesine gerilemesinin beklendiği bildirildi. 
     26 maddeden oluşan Niyet Mektubu'nun detaylarına göre, cari işlemler açığının, kısmen dış koşullardan, özellikle de yüksek petrol fiyatları ve tekstil sektörüne uygulanan uluslararası kota sınırlamalarının kaldırılması gibi unsurlardan kaynaklandığı belirtilirken, ''cari işlemler açığının artmasında, güçlü sermaye girişleri ve sonuç olarak ortaya çıkan Türk Lirası'nın değerli konumunun da payı bulunmaktadır ''tespitine yer verildi. 
     Cari işlemler açığının dış finansmanın kalitesine de dikkat çekilirken, Açığın, kamu iktisadi teşebbüslerinin başarılı özelleştirmeleri, doğrudan yabancı yatırımlardaki artışlar ve daha uzun vadelerle yapılan borçlanmaların sayesinde iyileştiği vurgulandı. 
     
     CARİ İŞLEMLER AÇIĞINA İLİŞKİN AYARLAMALAR... 

     Mektup'ta cari işlemler açığı konusunda şöyle denildi 
     ''Aynı zamanda, dalgalı döviz kuru rejimi önemli bir emniyet sübabı olarak işlev görmeye devam edecek olup, Merkez Bankası'nın süre gelen döviz alımları, uluslararası rezervlerin daha da artırılmasına imkan tanıyacaktır. Yıl içerisinde cari işlemler dengesindeki gelişmelerin takibi sürdürülecek ve ihtiyaç duyulduğu takdirde, yürütülen politikalarda gereken ayarlamalar yapılacaktır. 2006 yılı kamu maliyesi programında öngörülen GSMH'nin yüzde 0,25'i oranındaki zımni sıkılaşma, bu doğrultuda değerlendirilmelidir.'' 
     
     MAASTRICHT KRİTERLERİ TUTTURULDU... 

     Niyet Mektubu'nda, ekonomideki yüksek performansın devam ettiği, enflasyonun tek haneli seviyelere indiği, büyümenin daha ılımlı hale gelmekle birlikte, güçlü yapısını koruduğu, ayrıca, sürdürülen mali disiplin sayesinde, genel hükümet bütçe açığının GSMH'ye oranının, Maastricht kriteri olan yüzde 3 seviyesinin altına düşürüldüğü, kamu net borç stokunun GSMH'ye oranının da yüzde 60'ın altına gerilediği ifade edildi. 
     Dış borç ve net uluslararası rezervlere ilişkin Eylül ayı hedeflerinin tutturulduğu belirtilirken, sosyal güvenlik kurumlarının genel dengesine ilişkin hedefte bir sapma meydana gelmiş olmakla birlikte, konsolide kamu sektörünün KİT'ler hariç faiz dışı fazla hedefinin üzerine çıkıldığı ve bu hedefin küçük bir farkla da olsa tutturulduğu kaydedildi. 
     Diğer taraftan, Türk Lirası'na olan talebin artmaya devam etmesi ve finansal piyasaların daha da derinlik kazanması nedeniyle, Eylül ayına ait para tabanı hedefinin aşıldığı vurgulandı. 
     Programda öngörülen kamu maliyesi reformlarına ilişkin olarak, kilit konumda olan, GSMH'nin yüzde 6,5'inin üzerinde bir kamu kesimi faiz dışı fazla elde edilmesi hedefi ile tutarlı 2006 yılı bütçesinin TBMM'ye sunulduğu, sağlık harcamalarının izlenmesine yönelik sayısal bir çerçeve geliştirilmiştir ve Kamu Mali Yönetim ve Kontrol Kanunu kapsamındaki ikincil düzenlemelerin kısa bir süre içerisinde yürürlüğe girmesi beklenmektedir. 
     Ancak, kamu iktisadi teşebbüslerinin yönetiminin güçlendirilmesine ilişkin yasa taslağının ise üzerinde görüş birliği sağlanması için daha fazla zamana ihtiyaç duyulması nedeniyle henüz TBMM'ye sunulamadığı ifade edildi. 
     
     KAMU BANKALARININ ÖZELLEŞTİRİLMESİ... 

     Mektup'ta, kamu bankalarının yeniden yapılandırılması ve özelleştirilmesine yönelik strateji de kabul edilmiş olup, söz konusu bankalara özgü imtiyaz ve yükümlülüklerin aşamalı olarak kaldırılmasına yönelik bir takvimin kısa bir süre içerisinde kabul edilmesinin beklendiği vurgulandı. 
     
     İSTİSNA TALEPLERİ... 

     Öte yandan, enflasyonla mücadele sürecindeki güçlü performanstan hareketle, para tabanına ilişkin 2005 yılı Eylül ayı sonu performans kriteri ile KİT'ler dahil konsolide kamu sektörünün faiz dışı dengesine ilişkin 2005 yılı Eylül ayı sonu hedefinin, kamu iktisadi teşebbüslerinin Ağustos ayı itibariyle birikimli faiz dışı fazlalarının programda belirlenen seviyelerin altında kalması nedeniyle 2005 yıl sonu hedeflerine erişilmesi konusunda herhangi bir sorun bulunmamaktadır , uygulanmaması talep edildi. 
     Diğer taraftan, IMF yönetiminden, Bankacılık Kanunu küçük bir gecikme ile 2 Temmuz'da Meclis'ten geçti ile 2006 yılı Şubat ayı ortasına kadar yasalaşması beklenen Yapısal Performans Kriteri emeklilik reformu tasarısına ilişkin 2005 yılı Haziran sonu performans kriterlerinin de uygulanmaması talep edildi. 
     İhtiyaç duyulması halinde hedeflere ulaşmak için gerek duyulabilecek diğer tedbirlerin de alınacağının altı çizilirken, bu tedbirlerin uygulanması konusunda ve bu Mektup'ta yer alan politikalarda yapılabilecek değişikliklerden önce, Fon'un istişare politikaları ile uyumlu olarak Fon ile görüş alışverişinde bulunulacağı ifade edildi. 
     
     BU YIL VE GELECEK YILIN MAKRO EKONOMİK ÇERÇEVESİ...- 

     Niyet Mektubu'nda, ekonominin, bu yıl ve gelecek sene için belirlenen yüzde 5'lik büyüme hedefi ile tutarlı bir performans sergilemekte ve enflasyonun da, 2005 yıl sonu hedefi olan yüzde 8 seviyesinin altında gerçekleşmesinin beklendiğine dikkat çekildi. 
     
     İSTİHDAM ARTIYOR... 

     Tarım kesimi dışı istihdamın arttığının vurgulandığı Niyet Mektubu'nda, ''Verimlilik artışına rağmen, son 12 aylık dönemde 1 milyondan fazla kişi için yeni iş alanı sağlanmış bulunulmaktadır'' denildi. 
     
     ENFLASYON... 

     Enflasyonun sıkı bir şekilde kontrol altında tutulduğu, hem TÜFE hem de ÜFE tek haneli seviyelerde seyrediyor yüksek petrol fiyatlarının olası ikinci aşama etkileri ile hizmet sektörü fiyatlarındaki katılık gibi unsurlar nedeniyle, gelecek yılın hedefine ulaşılması açısından ihtiyatın elden bırakılmamasının gerekliliğine işaret ettiği belirtildi. 
     Enflasyon beklentiler doğrultusunda düşerken, para tabanındaki artışın, düşen faiz oranları ve Türk Lirası'na karşı artan güvenin etkisiyle beklenenin üzerinde gerçekleştiği ve enflasyonun kontrol altında olmasından hareketle, 2005 yılı Aralık ayı sonu için programın başında öngörülen gösterge niteliğindeki hedeflerin biraz üzerinde para tabanı hedefleri önerilirken, net uluslararası rezervlere ilişkin alt sınırların yükseltilmesi talep edildi. Günlük döviz alım ihaleleri vasıtasıyla rezerv biriktirilmeye devam edileceği de vurgulandı. 
     Enflasyonla mücadeleyi daha da desteklemek amacıyla, TCMB'nin, 2006 yılı Ocak ayındaki resmi enflasyon hedeflemesine geçiş için hazırlıklarının devam ettiği vurgulanırken, Resmi enflasyon hedeflemesine planlı geçiş ile TCMB para tabanı ve net iç varlıklara ilişkin üst sınırları -bu sınırlar dikkatli bir biçimde izlenmeye devam edilecek olmakla birlikte- enflasyona ilişkin istişari çerçeve ile değiştirmeyi planladığı kaydedildi. 
     
     SOSYAL GÜVENLİK AÇIĞI... 

     Sosyal güvenlik kuruluşlarının açıklarına ilişkin GSMH'nin yüzde 4.5'i seviyesindeki gösterge niteliğindeki üst sınırın, bu yıl büyük olasılıkla aşılması beklenmekle beraber, 2006 yılında bu hedefin tutturulacağı da ifade edildi. 
     Ayrıca, 2005 yılında GSMH'nin YÜZDE 6.5'i seviyesindeki faiz dışı fazla hedefi konusundaki kararlılığın devam ettiği, ihtiyaç duyulduğu taktirde bu hedefe ulaşılmasını teminen bütçe ödeneklerinde ayarlamalara gidilebileceği kaydedildi. 
     Mektuba göre, gelecek yıl, toplam kamu sektörü açığının program tanımlı , düşen faiz oranları ve azalan borç yükünün katkısıyla, 0,5 puanlık bir iyileşme göstermesi ve GSMH'nin yaklaşık yüzde 1'i seviyesine inmesi bekleniyor. 
     
     GELİR ÖNLEMLERİ... 

     2006 yılına ilişkin kamu maliyesi programı aynı zamanda gelir ve harcama kompozisyonunu iyileştirmeyi hedefleyen bir takım adımlar içerdiği belirtilirken, gelirler tarafında bu adımların, "gelir ve kurumlar vergisine ilişkin reformların yürürlüğe konulması, finansal yatırım araçlarından elde edilen gelirlere ilişkin stopaj vergi rejiminin uyumlaştırılması ve petrol ürünleri üzerindeki maktu vergilerde reel düşüş sağlanması" olduğu kaydedildi. 
     Harcamalar açısından GSMH'ye oran olarak , 2006 yılı bütçesinin, sağlık hizmetlerinin maliyetlerinin kontrol altına alınması ve tahsilatların iyileştirilmesi vasıtasıyla sosyal güvenlik transferlerini düşürecek ve yatırım harcamaları ile sermaye transferlerinin 2005 yılı seviyelerinin üzerine çıkmasına imkan vereceği belirtildi. 
     
     SOSYAL GÜVENLİK AÇIĞI HEDEFİ... 

     Mektup'ta, 2006 bütçe hedeflerine ulaşılmasının önemli ölçüde sosyal güvenlik sistemi açığının kontrol altında tutulmasına bağlı olduğu belirtilirken, sosyal güvenlik açığına ilişkin gösterge niteliğindeki hedeflerin, 6'şar aylık performans kriterine dönüştürülmesi istendi. 
     Sağlık harcamalarını daha iyi kontrol edebilmek amacıyla gerçekçi bir yıllık global bütçenin hazırlandığının belirtildiği Mektupta, bu bütçe ile her hastanenin tüm hastalarının harcamalarını finanse etmesinin beklendiği, söz konusu global bütçenin, sene başında tahsis edilecek ve sosyal güvenlik kuruluşlarının devlet hastanelerine yapacağı toplam ödemelerin üst sınırını teşkil edeceği vurgulandı. 
     Gelecek sene başlarında harcamaların öngörüleri aşması durumunda ise ek tedbirler alınacağı da belirtildi. 
     
     SOSYAL GÜVENLİKTE TAKSİTLİ PRİM TAHSİLATI... 

     Niyet Mektubu'nda, sosyal güvenlik prim tahsilatının güçlendirilmesi ve birikmiş alacaklar sorununa kalıcı çözüm sağlanmasına yönelik yeni bir çerçeve oluşturulduğu belirtilirken, bu reformların şu temel unsurları içerdiği kaydedildi 
     "Tüm alacaklar için zaman aşımı süresinin 5 yıl olarak standart hale getirilmesi, kamu destek ve sübvansiyonlarından yararlananlara vergi ve sosyal güvenlik yükümlülüklerini zamanında yerine getirme koşulu getirilmesi, tahsilatın, gecikmiş alacakların yaş ve miktara göre önceliklendirilmesi ile Bağ-Kur ve SSK'da tahsilata yönelik olarak çalışan personel sayısının önemli ölçüde artırılması suretiyle iyileştirilmesi, alacak tahsilatı hizmetinin 2006 yılı Haziran ayından geç olmamak kaydıyla ücret karşılığında devredilmeye başlanması, geç beyan ve ödemenin azaltılması için ceza ve faizlere ilişkin mevzuatın yeniden düzenlenmesi ve mevcut prim alacaklarının temizlenebilmesi için taksitli ödeme imkanının oluşturulması." Mektuba göre, sosyal güvenlik prim alacaklarının yeniden yapılandırılmasından faydalanabilmek ve yeniden yapılandırma kapsamındaki ödemelerin, diğer yükümlülüklerin yerine getirilmesine engel olmamasını temin etmek için mükellefler, cari vergi ve sosyal güvenlik yükümlülüklerini zamanında yerine getirmeye zorunlu tutulacaklar. 
     Geri ödeme döneminin süresi borcun yaşına, geri ödeme tutarları ise katılımcıların ödeme kapasitelerine en azından ödeme kapasitelerinin değerlendirilmesi mümkün olabilecek büyük SSK borçluları için bağlı olacak. 
     Geri ödemede, adalet ve saydamlığı sağlamak amacıyla, bu imkan 2005 yılı Mart ayının bitiminden sonra biriken borçlara uygulanmayacak. 
     
     EMEKLİ MAAŞLARINDAKİ ARTIŞLAR... 

     Yeni emeklilik kanunu yürürlüğe girinceye kadar, emekli maaşlarındaki artışların ve emekli vergi iadelerine ilişkin değişikliklerin, enflasyon hedefiyle ve 2006 yılı bütçesinde sosyal güvenliğe ilişkin olarak ortaya konulan çerçeveyle tutarlı olması sağlanacak. 
     Mektup'ta, emeklilik reformu yasasının kabulü, ilgili sosyal taraflar ile ilave görüş alışverişinde bulunulmasını temin etmek amacıyla ertelenmiş olup, yasanın 2006 yılı Şubat ayı ortasına kadar kabul edilmesi beklendiği, Sosyal güvenlik idari reformuna ilişkin yasanın, 2006 yılı Ocak ayı sonuna kadar kabul edilmesinin beklendiği kaydedildi. 
     
     HALK BANKASI 

     Mektupta, kamu bankalarının olası özelleştirmesine ilişkin olarak, Halk Bankası için bir mali danışman firmanın 2006 yılı Ocak ayı başlarında tutulacağı, takvim ve yöntemleri ortaya koyan açıklamanın ise 2006 yılı Haziran ayı sonuna kadar yapılmasının beklendiği ifade edildi. 
     Bu kapsamda ve danışman firma tarafından yapılacak katkıları da dikkate alabilmek amacıyla kamu bankalarına özgü ayrıcalık ve yükümlülüklerin aşamalı olarak kaldırılmasına yönelik bir takvimin kabul edilmesi için öngörülen tarihin 2006 yılı Mart ayı sonuna ertelendiği de vurgulandı. 
     
     ÖZELLEŞTİRME PROGRAMI... 

     Mektupta, özelleştirme programı çerçevesinde bu yıl, içerisinde 23 kamu iktisadi teşebbüsünün satışından, 3.2 milyar ABD Doları özelleştirme geliri elde edilmiş olup, bu tutarın 2.7 milyar ABD Dolarlık kısmının Hazine'ye ye aktarıldığı hatırlatıldı. 
     Bu miktarın, ihale süreci 6.55 milyar ABD Dolarlık satış fiyatı ile sonuçlanan Türk Telekom için yapılan ilk taksit ödemesini de kapsamakta olup, bu özelleştirme ile 2005 yılında tamamlanan özelleştirmelerin toplam tutarı 16 milyar ABD Doları'na çıktığı kaydedildi. 
     TÜPRAŞ ve ERDEMİR'in satışına ilişkin teknik çalışmaların da tamamlanmış olup, bu özelleştirmelerin 2006 yılı başlarında sonuçlandırılmasının beklendiği vurgulanan Mektup'ta, "gelecek döneme ilişkin olarak, Özelleştirme İdaresi Başkanlığı portföyünde kalan diğer şirketlerin özelleştirmelerini 2006 yılı sonuna kadar tamamlamayı hedeflemekteyiz" ifadesi yer aldı. 
     
</TEXT>
</DOC>
