<DOC>
<DOCNO> 405734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy24.html </URL>
<DATE> 2005/12/22/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Sezer'in veto ettiği kanunlar, iade gerekçeleri doğrultusunda düzenlendi 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere geri gönderdiği Kamu Mali Yönetimi ve Kontrol Kanunu, TBMM Genel Kurulu'nda kabul edildi. 
     TBMM Plan ve Bütçe Komisyonu'ndaki iade gerekçesine göre değiştirilerek kabul edilen kanunda, nüfusu 25 binin altında olan yerel yönetimlere muhasebe yetkilisi olarak atanacakların niteliklerinin yönetmelikle belirlenmesine ilişkin hüküm, madde metninden çıkarıldı. Bunun yerine, bu göreve atanacaklarda 657 sayılı Devlet Memurları Kanunu'ndaki şartlar aranacak. 
     Bütçe ve Mali Kontrol Genel Müdürlüğü ile Milli Emlak Genel Müdürlüğü'nün şube müdürü kadrolarında görev yapanların atamasıyla ilgili şartlarda da değişiklik yapıldı. Bu görevlere getirilecekler, sınavla atanacak. 
     Kamu mali yönetimi ve kontrol sistemi yeniden düzenleniyor. Bütçeyle ödenek tahsis edilen her bir harcama biriminin en üst yöneticisi, harcama yetkilisi oluyor. Ancak, personel sayısı az olan veya nispeten daha küçük teşkilat yapılarında faaliyetlerini yürüten idarelerde, harcama yetkisinin alt yönetim kademeleri yerine, daha üst yönetim kademeleri tarafından yerine getirilmesi sağlanıyor. 
     Emanete alınan tutarların zaman aşımının başlangıcının belirlenmesinde, hesaba alındığı mali yıl yerine, zaman aşımının hesabı esas olmak üzere malın alındığı veya hizmetin yapıldığı tarihi takip eden yılbaşının esas alınması öngörülüyor. Ayrıca, öncelikli ödemeler arasına ilama bağlı borçlar, ödenmemesi halinde gecikme cezası veya faiz gibi ek külfet getiren borçlar da ilave ediliyor. 
     Üst düzey yöneticilerin her yıl hazırladığı faaliyet raporlarının içeriği belirgin hale getirilirken, performans bilgileri yanında genel ve mali bilgilere de raporda yer verilmesi düzenleniyor. 
     Uygulama birliği sağlanması için faaliyet raporlarında yer alacak konulara ilişkin, İçişleri Bakanlığı ve Sayıştay'ın görüşünü alarak, Maliye Bakanlığı'na düzenleme yapma yetkisi veriliyor. 
     Harcamaların yanı sıra mal ve gelir işlemlerinin de kontrol kapsamına alınması amacıyla, ''harcama öncesi kontrol'' kavramı, ''ön mali kontrol'' olarak değiştiriliyor. Ön mali kontrol, harcama birimlerinde işlemlerin gerçekleştirilmesi aşamasında yapılan kontroller ile mali hizmetler birimi tarafından yapılan kontrolleri kapsıyor. 
     Mali hizmetler biriminin görevleri de yeniden düzenleniyor. Alım, satım, yapım, kiralama, kiraya verme, bakım-onarım ve benzeri mali işlemler, idarenin tamamını ilgilendirenler destek hizmetlerini yürüten birim tarafından, harcama birimlerini ilgilendirenler işler ise harcama birimleri tarafından yürütülecek. 
     Harcama yetkilisinin talebi ve üst yöneticinin onayıyla, bu işlemler destek hizmetlerini yürüten birim tarafından yapılabilecek. Harcama yetkilisi ile muhasebe yetkilisi aynı kişide olmayacak. 
     Düzenleme, muhasebe yetkilisinde aranan şartları yeniden belirliyor. Muhasebe yetkilisinde, sertifika alma, son 3 yıla ait olumsuz sicili bulunmama, aylıktan kesme ve kademe ilerlemesinin durdurulması cezasını almama şartları da aranacak. 
     Düzenleyici ve denetleyici kurumlar ile İstanbul Menkul Kıymetler Borsası'nın gelir fazlaları, üçer aylık dönemler şeklinde Hazine'ye aktarılacak. 
     
     29 KURUM DENETİM DIŞI 
     Aralarında TMSF, TOKİ, TRT, Milli Piyango'nun da bulunduğu 29 kurum, ''Yatırım ve harcama açısından mali yapıları, merkez bütçe kapsamına alındığı için'' TBMM tarafından denetlenmeyecek. 
     TBMM ve Sayıştay'ın muhasebe hizmetleri, TBMM Başkanı Cumhurbaşkanlığı muhasebe hizmetleri ise Cumhurbaşkanlığı Genel Sekreteri tarafından atanan muhasebe yetkilileri tarafından yerine getirilecek. 
     
     TPAO'NUN DENİZLERDEKİ PROJELERİ 
     Türkiye Petrolleri Anonim Ortaklığı'nın TPAO , Türkiye karasuları ile uluslararası sular ve sahillerinde petrol ve doğalgaz arama, üretim ve taşıma faaliyetleriyle ilgili her türlü mal ve hizmet alımları ile yapım işlerinde, Kamu İhale Yasası uygulanmayacak. 
     Özel hizmet tazminatı alacak iç denetçi kapsamı genişletildi. Başbakanlık, bakanlık, müsteşarlık, AB Genel Sekreterliği, Gelir İdaresi iç denetçileri özel hizmet tazminatı alabilecek. 
     
     REPO KAZANÇLARINA DA STOPAJ 
     Menkul kıymetlerin ödünç verilmesi karşılığında sağlanan gelirler, yüzde 15'lik stopaj kapsamına alınıyor. Böylece, menkul kıymetlerden elde edilen gelirlerden 2006 yılından itibaren yüzde 15 stopaj kesilmesine ilişkin düzenlemeye, repo kazançları da dahil ediliyor. 
     İMKB'de işlem görmeyen şirketlerin hisselerini 2 yıldan daha fazla elinde bulunduranlara sağlanan vergi muafiyeti kaldırılırken, muafiyet sadece, İMKB'de işlem gören şirketlerin hisselerini bir yıldan fazla elinde bulunduranlarla sınırlı tutuluyor. Hisseleri bir yıldan fazla elde tutanlar, değer artış kazancı kapsamında yıllık beyanname vermek zorunda olmayacak. 
     Yerli ve yabancı şirketlerin aralarında yaptıkları vadeli işlemler ve opsiyon sözleşmesi kazançlarına 2006 yılı için getirilen vergi muafiyeti, Türkiye'de şubesi bulunmayan yabancı şirketlere uygulanmayacak. Ancak yabancı banka ve finans kurumları için Türkiye'de şube açma şartı aranmayacak. 
     Bu yılın sonuna kadar Sermaye Piyasası Kanunu'na göre kurulan yabancı menşeli yatırım fonlarına sağlanan vergi muafiyeti, portföylerinde bulunan hazine bonosu ve devlet tahvillerinin itfa edildiği tarihe kadar devam edecek. Ayrıca, 31 Aralık 2005 tarihinde portföylerinde bulunan hisse senetleriyle ilgili olarak da bunların ilk defa elden çıkarıldığı tarihe kadar vergi muafiyetleri sürecek. 
     
     APK YERİNE STRATEJİ GELİŞTİRME BAŞKANLIĞI... 
     Kamu kurumları ile üniversitelerin bünyesindeki Araştırma ve Planlama Koordinasyon APK daire başkanlıkları yerine, Strateji Geliştirme daire başkanlıkları ve genel müdürlükleri kurulacak. 
     Strateji Geliştirme daire başkanlıkları kurulacak bakanlıklara 4'er, Adalet Bakanlığı'na ise 1 kadro ihdas edilecek. Genel bütçe kapsamındaki kamu idareleri ile özel bütçeli idarelerde mali hizmetler birimlerinde kullanılmak üzere genel idare hizmetleri sınıfında üçüncü dereceden 800 mali hizmetler uzmanı, sekizinci dereceden 400 mali hizmetler uzman yardımcısı, dördüncü dereceden ise bin 200 iç denetçi kadrosu ihdas edilecek. 
     Yasayla, bütçe daire başkanlıklarının kapatılması ve mali hizmetlerinin bundan sonra kamu idarelerinin kendilerince yürütülecek olması dolayısıyla, kamu idarelerinin kendi personelinin yanı sıra bütçe daire başkanlıklarında görev yapan deneyimli personelin, sistemin yeni kurumlarının oluşturulmasında görevlendirilmeleri de sağlandı. 
     
     ''İŞİNİZE GELMEYEN UYARILAR YAPINCA...'' 
     Görüşmeler sırasında söz alan CHP Mersin Milletvekili Mustafa Özyürek, iktidar temsilcilerinin TÜSİAD toplantısına katılan Cumhurbaşkanı Ahmet Necdet Sezer ile ilgili ''talihsiz değerlendirmelerde'' bulunduğunu belirterek, ''Cumhurbaşkanı uygun gördüğü toplantıya katılır ve açıklamalarını yapar. Devletin başı olarak, Cumhurbaşkanı'na 'niye o zeminde konuşuyor' demek, son derece yanlıştır'' dedi. 
     Başbakan Recep Tayyip Erdoğan'ın TÜSİAD temsilcilerinin konuşmasına ilişkin ''şiddet ve hiddet dolu, bir başbakandan beklenmeyecek ifadeler kullandığını'' savunan Özyürek, şunları kaydetti 
     ''TÜSİAD ile 3 yıldır çok iyidiniz. Şimdi işinize gelmeyen uyarılar yapınca muhbir vatandaş rolüne soyunarak ihbarda bulundunuz. Savcılarımız da meğer ne kadar hızlı çalışıyorlarmış. TÜSİAD YİK Başkanı hakkında inceleme başlatıldı. Bu konular suçsa, Başbakan'ın uyarısına gerek olmadan savcıların görev yapması gerekirdi. Ne yazık ki Türkiye'de yargı, bağımsızlığını, tarafsızlığını kaybetmiştir, hükümetin etkisi altına girmiştir. Van'da yaşanan olaylar bunun bir parçasıdır. Orhan Pamuk olayında yaşananlar ortada...Vahim olan, orada önlem alınmaması, güvenliğin sağlanmaması ve adeta bir linç girişimi ortamının yaratılmasıdır. Bir hükümet sanığın güvenliğini sağlamıyorsa, o hükümetin etkinliğinden bahsetmek mümkün değildir.'' DYP Denizli Milletvekili Ümmet Kandoğan da 22. Dönem'de, 43 yasanın Cumhurbaşkanı Sezer tarafından geri gönderildiğini belirterek, ''Bu, bugüne kadar görülmedik ölçüde, çok yüksek bir sayıdır'' dedi. 
     Yasanın kabulünün ardından Başkanvekili Sadık Yakut, Genel Kurul'u yarın saat 11.00'de toplanmak üzere kapattı. 
     
</TEXT>
</DOC>
