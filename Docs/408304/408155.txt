<DOC>
<DOCNO> 408155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/axspo02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey vatan için 
</HEADLINE>
<TEXT>


Futbol Federasyonu'nun, ağır bir cezayı önlemek için Serkan'ın adını FIFA'ya bildirdiği iddia edildi. Koridorlarda tekme atan kişinin güvenlikçi olduğunun tespiti halinde cezanın katlanmasından çekinildi 

Cemal ERSEN 


Futbol Federasyonu'nun FIFA Disiplin Kurulu tarafından Türkiye'ye verilecek ağır bir cezayı engellemek için Fenerbahçeli Serkan Balcı'nın adını İsviçreli Grichting'e tekme atan şahıs olarak bildirdiği iddia edildi. 
Geçtiğimiz ay Bern'de yapılan duruşma sırasında Balcı'nın adını gündeme getiren federasyon avukatlarının Hamit Altıntop'dan da ifadesi sırasında olaydan söz ederek kendilerini teyit etmesini istedikleri öne sürüldü. 
FIFA disiplin talimatını, "Kimliği belirlenemeyen saldırganlar" başlıklı 50. maddesine göre Grichting'e tekme atan şahsın saptanamaması durumunda sorumluluğun doğrudan Türkiye Futbol Federasyonu ve takım kaptanına yüklenmesi tehlikesine karşın bulunan "Serkan Balcı formülü" şaşkınlık yarattı. İsviçreli futbolcuya saldıran şahsın koridorlarda görev yapan güvenlik görevlilerinden biri olduğunun tespit edilmesi halinde cezanın ikiye katlanacağı, bu nedenle suçun bir oyuncunun üzerine atılması görüşünün uygulamaya konduğu bildirildi. 

Tezleri çürüdü 
Bu arada FIFA Disiplin Kurulu'na, Şükrü Saracoğlu Stadı güvenlik kameralarınca kaydedilen görüntülerin verildiği ve Serkan'ın bir futbolcuyu iterken tespit edilen hareketinin Grichting'e atılan tekme olarak anlatılmaya çalışıldığı, kurul üyelerinin ise bu şahsın üzerindeki sarı önlükten yedek kaleci olduğunu belirlemesi üzerine federasyon avukatlarının tezinin çürüdüğü ifade edildi. 
Gündeme bomba gibi düşen olay federasyon tarafından yalanlanmaya çalışılırken, FIFA Disiplin Komitesi Sekreteri Heinz Tannler imzasıyla gönderilen yazıda Hamit Altıntop'un 23 Aralık'daki ifadeleri doğrultusunda Serkan Balcı hakkında disiplin soruşturması başlatıldığının bildirilmesi ortalığı karıştırdı. Serkan, ocak ayı içinde Bern'e giderek suçlamalarla ilgili ifade verecek. 
Güvenlik kameralarından Grichting'e tekme atan şahsın net bir şekilde saptanamaması üzerine talimatın 50. maddesinin uygulanması riski ile karşı karşıya kalan federasyona söz konusu formülü Türk heyeti ile birlikte Bern'e giden yabancı bir avukatın ortaya attığı öğrenildi. 
Saldırıyı Serkan Balcı'nın yaptığının inandırılması durumunda federasyona verilmesi gündeme gelen asgari 4 maç saha kapatma cezasının yarı yarıya indirileceği tezini ileri süren bu avukatın Almanya'da yaşadığı ve Hamit Altıntop'u yönlendiren şahıs olduğu kaydedildi. 

Önder'den tam yetki 

YUSUF KOBAL 

Sezon sonunda sözleşmesi bitecek olan Fenerbahçe'nin başarılı oyuncusu Önder Turacı, yönetime tam yetki verdi. 
Sarı - lacivertli ekibin savunmadaki bel kemiği, kesinlikle bir başka kulüpte forma giymek istemediğini, kendisine sunulacak tüm şartları kabul edeceğini bildirdi. Devre arası tatili öncesi yöneticilerle görüşen Önder, "Burada çok mutluyum. Ayrılmayı düşünmüyorum. Sözleşmemi dilediğiniz kadar uzatabilirsiniz" dedi. 
Fenerbahçe yönetiminin de Teknik Direktör Daum'un vazgeçilmez isimlerinden biri olan Önder Turacı ile en geç şubat ayına kadar nikah tazelemeyi planladığı öğrenildi. 

Marca'nın iddiası 

İspanya'nın ünlü spor gazetesi Marca, Fenerbahçe'nin Real Madrid'ten Roberto Carlos'u resmen istediğini yazdı. Haberi flaş gelişme olarak duyuran Marca, iki takım yöneticilerinin geçtiğimiz hafta bir araya geldiğini belirtti. Gazete, Real Madrid'in, sarı - lacivertli kulübün teklifini olumlu karşıladığını ancak son kararı Roberto Carlos'a bıraktıklarını ifade etti. Katar'dan 6 milyon euroluk bir teklif alan yıldız oyuncunun kararsız olduğu ve ocak ayı içinde kesin kararını bildireceği bildirildi. 


</TEXT>
</DOC>
