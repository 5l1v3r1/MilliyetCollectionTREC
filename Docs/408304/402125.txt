<DOC>
<DOCNO> 402125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur03.html </URL>
<DATE> 2005/12/09/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Beykoz'da genç kadını sokak ortasında öldürdüler 
</HEADLINE>
<TEXT>

     GÖKHAN KARAKAŞ İstanbul 

Beykoz Kavacık'ta, ticari bir taksiden inen iki kadınla bir erkek arasında çıkan kavgada 29 yaşındaki Şengül Alaçam boğazı kesilerek öldürüldü. 
     Alınan bilgiye göre, Otağtepe Mahallesi G-34 Sokak'a dün saat 18.00 sıraları gelen bir ticari taksiden, Şengül Alaçam ile biri kadın iki kişi daha indi. Bu kişiler arasında henüz belirlenemeyen sebeple kavga çıktı. Kavga sırasında, kimliği belirlenemeyen kişi, Şengül Alaçam'ın boğazını elindeki bıçakla kesti. Alaçam olay yerinde ölürken, katil yanındaki kadınla yaya olarak kaçtı. 
     Vatandaşların ihbarı üzerine gelen polis ekipleri, yaptıkları araştırmada Alaçam'ın, çantasındaki ve kolundaki bileziklerin alınmadığını belirledi. 
     Alaçam'ın, eşinden ayrıldıktan sonra ailesiyle yaşadığı öğrenildi. 
     Ceset, cenaze arabasının gelmemesi üzerine, savcılık talimatıyla bir kamyonetin kasasına konularak Beykoz Devlet Hastanesi morguna kaldırıldı. 
     Polis, olayla ilgili korsan çalışan ticari taksi şoförünü gözaltına alırken, zanlı olarak bir otoparkçının arandığı öğrenildi. 
     
</TEXT>
</DOC>
