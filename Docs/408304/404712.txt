<DOC>
<DOCNO> 404712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko32.html </URL>
<DATE> 2005/12/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Milli Piyango'dan çalıntı bilet açıklaması... 
</HEADLINE>
<TEXT>

     Milli Piyango İdaresi Genel Müdürlüğü, vatandaşların çalıntı biletler için sadece harf gruplarını değil, bunların yanındaki ikramiye numaralarını da kontrol etmesi gerektiğini bildirdi. 
     Milli Piyango İdaresi, posta sevkıyatı sırasında çalınan yılbaşı biletleri konusunda yazılı bir açıklama yaptı. 
     Çalınan biletlere ait ikramiye numaraları ile seri-kontrol numaralarının idarenin internet sayfasında yayımlandığı kaydedilen açıklamada, basında söz konusu serilerdeki biletlerin alınmaması gerektiği yolunda haberler yer aldığı vurgulandı. 
     Bunun oyun planı tekniğinin tam olarak bilinmemesinden kaynaklandığı ifade edilen açıklamada, şu görüşlere yer verildi 
     ''P serisi denince basılan tüm tam biletlerin, K serisi denince tüm yarım biletlerin, N serisi denince tüm çeyrek biletlerin anlaşılması gerekmektedir. 
     Şu anda piyasada satışa arz edilen tüm biletlerimizde, bu harf grupları bulunmaktadır. Vatandaşlarımızın çalıntı biletleri almamaları için, bu biletlerin sadece harf gruplarına bakmaları yeterli olmayıp, bu harf gruplarının hemen yanında yer alan ikramiye numaralarını da kontrol etmeleri gerekmektedir. Kamuoyuna duyurulan bu numaraların dışındaki tüm biletleri gönül rahatlığıyla satın alabilirler.'' 
     
     SÜREKLİ KONTROLLER YAPILIYOR 
     Biletlerin tamamının çalındığı izlenimini verecek şekilde yapılan yayınların, bilet alırken tereddütlere, hatta bilet alınmamasına sebebiyet verdiği kaydedilen açıklamada, bunun geçimini bilet satışına bağlayan dar gelirli bayileri de mağdur ettiği vurgulandı. 
     Açıklamada, Milli Piyango İdaresi, Jandarma ve Emniyet görevlilerinin satış noktalarında sürekli kontroller yaptığı da belirtilerek, ''Vatandaşlarımız, bayi ruhsatı olan seyyar ve sabit bayilerimizden güven içinde biletlerini alabilirler'' denildi. 
     
</TEXT>
</DOC>
