<DOC>
<DOCNO> 404863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/dunya/axdun02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara mal iadesinin yolu açıldı 
</HEADLINE>
<TEXT>


SEFA KARAHASAN Lefkoşa 


KKTC sınırları içinde kalan, eski Rum malları için tazminat, takas ve mal iadesini öngören tasarı dün KKTC Meclisi'nde yapılan oylamayla yasalaştı. Ana muhalefet partisi konumundaki Ulusal Birlik Partisi'nin UBP engelleme çabalarının sonucu saatler süren tartışmaların sonunda yapılan oylamadan, tasarıya 29 "evet", 17 "hayır" oyu çıktı. 
KKTC mülkiyet rejiminde uluslararası hukukun gereklerinin yerine getirilmesi ve bunun Avrupa İnsan Hakları Mahkemesi AİHM tarafından "iç hukuk" olarak kabul edilmesi hedefiyle hazırlanan tasarı, kuzeyde kalan Rum malları için tazminat ile takasa ek olarak, mal iadesi yapılmasını da öngörüyor. 
Oylamadan önce mecliste yasa tasarısını savunan KKTC Başbakanı Ferdi Sabit Soyer, tazminatlar için ek bütçe yapılabileceğini, mahkeme tazminata karar verirse bunu ödeyeceklerini kaydetti. 
Yürütme yetkisini İçişleri Bakanlığı'na veren tasarı, en az 7 kişilik bir komisyon oluşturulmasını hükme bağlıyor. Komisyonda, 2 üye de yabancı olacak. Yabancı tanımı yapılırken, bu kişilerin Kıbrıslı Türk, Rum ve bunlara ek olarak garantör ülkeler Türkiye, Yunanistan ve İngiltere vatandaşı olamayacaklarına da vurgu yapılıyor. 

Yasa ne öngörüyor 
1974'ten önce Rumlara ait olan malların bir kısmı, talep olursa hemen iade edilecek. Bu mallar kimsenin kullanımında olmayan, kamu düzenini tehlikeye düşürmeyecek devlet kontrolündeki mallar olacak. Yapılan araştırmaya göre, hemen iade edilecek topraklar, KKTC toprağının yüzde 4'ünü oluşturuyor.Rum tarafında malı olan Kıbrıslı Türklerin malları yasa kapsamına girmeyecek.Askeri tesisler iade edilemeyecek. Buna göre "1960 kuruluş antlaşmasında ve ona bağlı eklerde belirlenen askeri tesis, rıhtım, kamp ve benzeri talim sahaları içinde bulunan tüm taşınmaz mallar" iade edilmeyecek mallar kapsamına girmiş oldu.Kamunun kullandığı mallar adada çözümden sonra Rumlara iade edilecek.Tasarı, tazminat ve takasa ilişkin şartları da düzenliyor. Başvuru halinde ilgili Rum'a Kuzey'deki eski malına karşı tazminat ödenmesi için 20 Temmuz 1974'teki rayiç bedel ile o günden bugüne değer artışı dikkate alınacak. Tazminat belirlenirken başvuru sahibinin Güney'de Türklere ait mala sahip olup olmadığı da dikkate alınacak. 


</TEXT>
</DOC>
