<DOC>
<DOCNO> 406009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko48.html </URL>
<DATE> 2005/12/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Akçansa Rekabet Kurulu'nun zorlamaya varan kararına üzüldük 
</HEADLINE>
<TEXT>

     Akçansa Yönetim Kurulu, Rekabet Kurumu'nun, Ladik Çimento Fabrikası'nın TMSF ihalesinde en yüksek teklifi veren Akçansa yerine en yüksek 2. teklifi sunan Türkerler İnşaat'a devredilmesi uygun bulan kararını eleştirerek, Ladik Çimento'nun kendilerine satışının, rekabeti azaltacak bir durum ortaya çıkarmasının sektör dinamikleri içinde mümkün olmadığını bildirdi. 
     Sabancı Holding ve HeidelbergCement ortak kuruluşu olan Akçansa Çimento Sanayi ve Ticaret A.Ş. Yönetim Kurulu'ndan yapılan açıklamada, Akçansa'nın TMSF'nin Rumeli Çimento Grubu fabrikalarının satış sürecindeki sorumlu, ilkeli, etik ve şeffaf tutumunu daima takdirle karşıladığı, ihale sürecinde de bu ilkeler çerçevesinde yer aldığı vurgulandı. 
     Akçansa'nın, Rekabet Kurumu onayına tabi olan bu ihale sürecinin pürüzsüz tamamlanacağına dair ihale sürecinin hiçbir anında en ufak bir şüphe duymadığı kaydedilen açıklamada, ancak Rekabet Kurumu'nun şirket açısından sürpriz sayılacak bir kararla, çimento ürün pazarında hakim durumun yaratılmasına ve rekabetin önemli ölçüde azaltılmasına yol açacağı gerekçesiyle Ladik Çimento Fabrikası'nın Akçansa'ya devrine izin vermediği hatırlatıldı. 
     Şirketin yasaların kendisine tanıdığı hakları sonuna kadar kullanmak niyetinde olduğu vurgulanan açıklamada, Akçansa'nın sektör ve ülke ekonomisi açısından olumsuz sonuçlara sebebiyet vermemesi açısından sorunun en kısa zamanda çözüme kavuşturulması için üzerine düşeni yapmakta kararlı olduğu bildirildi. 
     Açıklamada, ''Ladik Çimento'nun Akçansa'ya satışının, rekabeti azaltacak bir durum ortaya çıkarması sektör dinamikleri içerisinde mümkün değildir'' denildi. 
     
     ''HAKİM DURUM GÖRÜŞÜ GERÇEKÇİ GÖRÜNMEMEKTEDİR'' 
     Rekabet Kurumu kararlarının hiçbir art niyet gözetmeksizin alındığına inançlarının tam olduğu dile getirilen açıklamada, şunlar kaydedildi 
     ''Üzüntüyle gözlemlenmektedir ki çimento gibi son derece özellikli bir pazarın spesifik dinamikleri yeterince irdelenmemiş ve karara yansıtılamamıştır. Nitekim, dünyanın hiçbir ülkesinde çimento sektöründe bu tür bir uygulamaya rastlanmamaktadır. Çimento pazarında esas olarak alınan bölgesel dağılımlara bakıldığında, Akçansa'nın Karadeniz Bölgesi'ndeki mevcudiyeti entegre bir tesis olmayan Karçimsa Karabük Öğütme Tesisi satışları ile sınırlıdır. 2005 yılında bu tesisimizden yapılan yaklaşık 170 bin ton çimento satışı ve Ladik Çimento Fabrikası'nın yıllık tahmini 450 bin ton düzeyindeki satışları ile birlikte değerlendirildiğinde, bu birleşmenin hacmi 4.2 milyon ton 2004 verilerine göre olan Karadeniz bölgesi pazarında hakim durum yaratacağı görüşü çok gerçekçi görünmemektedir. Ayrıca, anılan bölgede başka ortaklığı olmayan ve Türkiye çimento pazarında Marmara Bölgesi'nde güçlü konuma sahip şirketimizin ana pazarına olan 800 kilometreden fazla mesafe göz önüne alındığında, Ladik Çimento'nun şirketimize satışının rekabeti azaltacak bir durum ortaya çıkarması sektör dinamikleri içerisinde mümkün değildir.'' Açıklamada, Türkiye'nin en büyük çimento şirketi Akçansa'nın, bütün faaliyetlerini yasalar ve etik ilkeler doğrultusunda gerçekleştirdiği vurgulandı. 
     Stratejik planlama çalışmaları ve sürdürülebilir büyüme hedeflerine bağlı olarak yatırımlarla Türk ekonomisine değer yaratmaya devam etmenin amaçlandığı belirtilen açıklamada, bu çerçevede önümüzdeki dönemde yeni yatırım ve işbirliği olanaklarının da değerlendirileceği kaydedildi. 
     
</TEXT>
</DOC>
