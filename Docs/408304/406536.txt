<DOC>
<DOCNO> 406536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonyas04.html </URL>
<DATE> 2005/12/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Koşmak, zekayı artırıyor 
</HEADLINE>
<TEXT>

     İhsan DÖRTKARDEŞ DHA 

      ALMANYA’daki Ulm Üniversitesi’nde yapılan bir araştırma koşmanın zekayı artırdığını gösterdi. 
     Ulm Üniversitesi Nörobilimler ve Tıp Meslekleri Akademisi tarafından ’Koşmak zekayı artırır mı ’ sorusuna yanıt bulmak için toplam 30’dan fazla kişiyle 2 ayrı denek grubu oluşturuldu. Bu iki grupta yer alan denekler, önce içinde yol tarifleri, yabancı kelime öğrenme, resimli anlatım ve yazılı ifade yeteneğinin saptanmasına yönelik sorular bulunan bir teste tabi tutuldu. Daha sonra birinci gruptaki insanların 6 hafta boyunca, haftada 2 kez yarımşar saat koşmaları sağlandı ve her iki gruptan, 2 haftada bir farklı testler çözmeleri istendi. Sonuçta her 2 grupta da ilk baştaki teste oranla aynı ölçüde, hızlanma tespit edildi ve 2 grup da soruları ilkine göre daha kısa bir sürede yanıtladı. 
     Ulm Üniversitesi Tıp Meslekleri Akademisi’nden Ralf Reinhardt, DW Radyosu’na araştırmalarının sonucu değerlendirirken, "Değişen tek şey yanlış sayısıydı. Yani, koşan birinci gruptaki denekler 6 hafta sonunda daha az hata yapar oldu. Diğer koşmayan gruba göre daha dikkatli ve az sayıda hatayla tamamladılar testleri" dedi. Reinhardt, elde ettikleri sonuca göre, koşmanın gerçekten zekayı artırdığını kanıtladığını belirtirken, en azından koşma ile konsantrasyonun artığının bilimsel olarak ölçülebildiğini söyledi. Araştırmada koşmayla arttırılan konsantrasyon yeteneğinin, bu spor bırakıldığında da azalmadığı belirlendi. 
     Bilim adamlarının yaptığı 6 haftalık deney sonucunda, araştırmaya katılan deneklerde, konsantrasyonun artmasının yanı sıra görsel hafızanın da iyileştiği saptandı. Uzmanlar, şimdi düzenli koşunun neden görsel hafızanın gelişmesine sebep olduğunu ve koşmanın beynin hangi bölgelerinde değişim ve gelişime yol açtığını, araştırmanın ikinci aşamasında saptamayı hedefliyor. 
     
</TEXT>
</DOC>
