<DOC>
<DOCNO> 402580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonyas08.html </URL>
<DATE> 2005/12/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fotoğrafçılıkta baş döndüren gelişme... 
</HEADLINE>
<TEXT>

     Fotoğrafçılık alanında dijital teknoloji, analog teknolojiden çok daha hızlı yol alıyor. 
     Dünyanın fotoğraf teknolojisi alanındaki iki devinden biri olan Japon Nikon firmasının yetkilileri, dijital fotoğraf makinelerine gösterilen ilginin, bütün dünyada hızla artmasının da bunun göstergesi olduğunu belirtti. Firma yetkilileri, dijital teknolojinin analog teknolojiden 6 kat daha hızla geliştiğini söyledi. 
     Japonya’nın Sendai kentindeki Nikon fabrikasını gezen AA muhabirine dijital fotoğrafçılıktaki gelişmelere ilişkin bilgi veren yetkililer, bu yeni teknoloji 35 mm film makinalarına göre 6 kat hızla geliştiği için Nikon’un küçük analog film makinaları üretimini durdurduğunu kaydetti. 
     
     EN BÜYÜK DERT TOZ... 
     Fabrikaya girişte, en üst yöneticiye kadar tüm çalışanlar ayakkabısını çıkarıp terlik giyerken, bütün ziyaretçilerden de gayet nazik bir dille buna uyulması isteniyor. 
     Yönetici Yoşiji Şijima, terlik giyme gerekçesini açıklarken, tozların fotoğraf makinası üretiminde ne kadar büyük sorun oluşturduğunu anlattı. Şijima, tamamen tecrit edilmiş bir ortamda çalışan görevlilerin bileklerinde anti statik bilezik olduğunu da kaydetti. Buna rağmen dijital fotoğraf makinası teknolojisinde toza engel olunamadığını belirten yönetici, tozun diğer fotoğraf makinası üreticilerinin de "baş belası" olduğuna işaret etti. 
     Fabrikada, SLR modeli F6 ve D-SLR modelleri D2X ve D2HS’nin yanı sıra bütün mercek ve makinalar üretiliyor. 
     
     ROBOTLAR 
     1971’de kurulan dev fabrikada sadece 561 kişi çalışıyor, zira 
     işlerin çoğunu robotlar yapıyor. Nikon’un en fazla satılan SLR modeli F-5 de bu fabrikada üretilmiş. Dünyada 12 milyondan fazla satılan modelin 11 milyon 111 bin 111 seri numaralı makinası, özel camekan içinde saklanıyor. 
     
     50 MİLYON ADET... 
     Teknolojinin dur durak bilmeden geliştiğini anlatan yetkililer, fotoğraf makinası kullanıcılarının sayısının da "müthiş bir hızla arttığına" işaret ediyor. 
     Dünyada, sadece geçen yıl 50 milyonun üzerinde dijital fotoğraf makinası satıldığını belirten yetkililer, 2005 sonu itibariyle bu rakamın yüzde 30 civarında artacağını tahmin ediyor. 
     
</TEXT>
</DOC>
