<DOC>
<DOCNO> 403547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/siyaset/asiy.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklüğümle oynamayın' 
</HEADLINE>
<TEXT>


Başbakan Tayyip Erdoğan, "Şemdinli'de başka, Ankara'da başka konuşuyorsunuz. Türklüğümle oynamaya ve başka taraflara çekmeye hakkınız yok" diye konuştu 

ANKARA Milliyet 


Başbakan Recep Tayyip Erdoğan, bütçe görüşmelerinde muhalefetin özellikle "alt - üst kimlik" eleştirilerine yanıt verirken, sert bir üslup kullanarak "Benim Türklüğümle oynamaya ve başka taraflara çekmeye hiçbirinizin hakkı yok" dedi. CHP'ye "Şemdinli'de başka, Ankara'da başka konuşuyorsunuz" sözleriyle yanıt veren Erdoğan "Fakir fukara, çadırlarda yemekler noktasında ne yapılıyor Biz oralardan geldik. Hayatında oraların derdini bilemeyenlerin konuşmaya hakkı yok. Biz edebiyatını yapmadık, yaşayarak geldik" dedi. 

'El ele verelim' 
CHP'nin raporlarında da üst kimlik olarak Türk vatandaşlığından sözedildiğini ancak Türk milleti denilmediğini kaydederek "Tereciye tere satmayın" diyen Erdoğan, Atatürk'ün, İslami unsurların önemine işaret ettiği bir konuşmasından alıntı yaparak "Yaptığınız çağrışımlar çok yanlış. Elele verelim, millet bunu bekliyor" diye konuştu. 
Haydi Kızlar Okula Kampanyası gibi örneklerle icraatlarını anlatan Erdoğan "Bunlar afra tafrayla olmaz. Bunlar Ankara'ya mahkum olmuş hükümetin işi değil. Halkımızın vücut dilini, kahvelerin dilini iyi biliriz. Siyasette işe başlama tarihimiz gençlik kollarında başlar. O dili bilemeyenlerin ders alması gerekir ama artık yaş çok geçti" ifadesini kullandı. 
CHP Genel Başkanı Deniz Baykal'ın Antalya'ya yatırım yapılmadığı yolundaki sözlerinin doğru olmadığını kaydeden Erdoğan "Dürüstlüğünüze yakıştıramadım. Çok yanlış oldu" dedi ve tek tek yatırımları anlattı. Baykal'ın, bir Alman televizyonunda altyapı eksikliğine ilişkin haber yapıldığını söylemesi üzerine de Erdoğan'ın yanıtı "Müsaade et, biz altyapıyı iyi biliriz, belediyeden geldik" oldu. 

Zil takıp oynarsın 
"Mortgage sistemi geliyor" sözü üzerine CHP sıralarından sistemin çalışmayacağı yolunda laf atılması üzerine Erdoğan, "Takip edersen arzuna nail olursun, o zaman da zil takıp oynarsın" dedi. Erdoğan "Özelleştirmelerle ilgili konular durmadan konuşuluyor. Galataport, Haydarpaşa... Anlamazsınız, eserler ortaya çıktıktan sonra anlayacaksınız. Ama bu ülkede çakılı çiviniz yok ki anlayasınız yahu" şeklinde konuştu. 
ANAP lideri Erkan Mumcu'ya "Bakanlar Kurulu'nda 2.5 sene bulunacaksın, tüm kararların altına imzanı koyacaksın sonra, 'muhalefet ettim' diyeceksin. Niye daha önce çıkıp gitmedin" diye seslenen Erdoğan, "Kıbrıs'ta mal-mülk konusunda cumhurbaşkanının, parlamentonun attığı adımları kenara koymak yanlış olur" dedi. 

Atatürk'ten alıntı yaptı 

Erdoğan, Atatürk'ün, söylevlerinden oluşan bir kitapta yer alan, 1920'de Meclis'te yaptığı konuşmadaki şu bölümü okudu "Efendiler... Meclis-i Aliniz'i teşkil eden zevat yalnız Türk, Çerkez, Kürt, Laz değildir. Fakat hepsinden mürekkeb anasır-ı İslamiyedir Hepsinden oluşan İslami unsurlardır . Binaenaleyh Heyet-i Aliye'nin temsil ettiği hukukunu, hayatını, şeref ve şanını kurtarmak için azmettiğimiz emeller, yalnız din unsuru İslama münhasır değildir." 


</TEXT>
</DOC>
