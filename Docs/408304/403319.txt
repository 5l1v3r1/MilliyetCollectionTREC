<DOC>
<DOCNO> 403319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun25.html </URL>
<DATE> 2005/12/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ahmet Ertegün, Türkiye'ye turizm yatırımına hazırlanıyor 
</HEADLINE>
<TEXT>

     ABD'deki ünlü Türk müzik ve işadamı Ahmet Ertegün, Türkiye'de turizm alanında yatırıma hazırlanıyor. 
     New York'taki ofisinde kısa bir süre önce TRT FM'de yayımlanan Stüdyo Tempo programının yapımcısı Erhan Konuk'un sorularını yanıtlayan Ertegün, ortaklarıyla birlikte Türkiye'de turizm alanında yatırım yapmak üzere araştırmalarını sürdürdüklerini söyledi. 
     Müzik sektörü dışında ABD'de özellikle emlak alanında yatırımları bulunduğunu belirten 82 yaşındaki Ahmet Ertegün, ''Meksika'da turizm alanında yatırım yaptık. Türkiye'de de bunu yapmak istiyoruz'' dedi. 
     Müzik dünyasına pek çok ünlü kazandıran Atlantic Records'ın kurucusu Ertegün, Türkiye'de medya sektörüne yatırım konusundaki arayış ve araştırmalarını da ortaklarıyla birlikte sürdürdüklerini belirterek, ''Türkiye'de medya sektörüne de yatırım yapmak istiyoruz. Ortaklarımla televizyon dünyasından bir şey satın almak istiyoruz. Ancak henüz bir anlaşmaya varmadık. Bakıyoruz'' diye konuştu. 
     
     'TARKAN TÜRKİYE'NİN POP MÜZİK ELÇİSİ' 
     Müzik dünyasıyla ilgili görüşlerini de dile getiren Ertegün, Tarkan'ın Türkiye'nin pop müzik elçisi olduğunu söyleyerek, Tarkan'ın Türkiye'nin dünya çapında yarattığı ve tüm dünyaca tanınan ilk büyük sanatçısı olduğunu, üstelik bunu Türkçe şarkı söyleyerek yaptığını ifade etti. 
     ''Tarkan müziği iyi anlıyor. İyi sesi var ve iyi şovmen. Çok plak sattı'' diyen tecrübeli müzik adamı, Tarkan'la ABD'de bazı müzik çalışmaları yaptıklarını, daha çok ''Rythm'n Blues'' ağırlıklı olan bu çalışmaları Tarkan'ın ileride CD olarak yayınlayacağını kaydetti. 
     
     'RAY FİLMİ' 
     Kısa bir önce vizyona giren ve kendisinin müzik dünyasına kazandırdığı ünlü ama müzisyen Ray Charles'ın hayatını anlatan Ray filminin ise gerçekle pek ilgisi bulunmadığını belirten Ertegün, filmde Ahmet Ertegün'ü canlandıran Curtis Armstrong adlı oyuncunun kendisine ne fizik, ne de karakter olarak benzediğini söyledi. 
     Filmde anlatıldığı gibi Ray Charles'ın kapısına gitmediğini, onu kimse istemez ve bilmezken New York'a getirerek meşhur ettiğini anlatan Ertegün, tüm bunlara karşın Ray adlı filmin iyi bir yapıt olduğunu kaydetti. 
     Ertegün, ayrıca filmde anlatıldığı gibi kendisine ''Ahmet diyemediği için omlet diyen kişinin Ray Charles değil, yine kendisinin meşhur ettiği Otis Reading'' olduğunu söyledi. 
     ABD'ye 1935'te geldikten sonra müzik işine girişinin tamamen müzik sevgisine bağlı olduğunu anlatan Ertegün, işadamı olmak için değil, müziğe olan sevgisinden ötürü bu işe başladığını kaydetti. 
     Ahmet Ertegün'ün ''Atlantic Records'' plak şirketini 1947 yılında Jerry Wexler ile birlikte kurduktan sonra sözleşme yaptığı ve meşhur ettiği ünlü şarkıcı ve gruplar arasında Aretha Franklin, Donna Summer, Led Zeppelin, Tom Jones, Ray Charles, Nat King Cole, Rolling Stones, Eric Clapton, Bee Gees, Crosby, Stills, Nash and Young, Emerson Lake and Palmer, Yes, King Crimpson, Otis Reading, Bette Midler gibileri bulunuyor. 
     Ahmet Ertegün'ün milli mücadeleye katılan ve Lozan Konferansı'nda Türk Delegasyonu'nda hukuk danışmanı olarak hizmet eden babası Münir Ertegün, Türkiye'nin İsviçre-Bern orta elçilik , Paris, Londra ve Washington Büyükelçilikleri görevlerinde bulunmuş, 1944 yılında Washington'da vefat ettikten sonra cenazesi 1946 yılında, Amerika'nın ünlü Missouri Zırhlısı ile İstanbul'a getirilmişti. 
     Ahmet Ertegün, 1989 yılında iş ortağı ağabeyi Nasuhi Ertegün'ü de kaybetmişti. 
     
     TİME GÖZÜYLE AHMET ERTEGÜN 
     Ünlü haber dergisi Time, Ertegün'e 4 sayfa ayırarak, eski ABD başkanlarından Bill Clinton'ın Harlem'deki yeni ofisinin açılışında seslendirilen ''Stand by Me'' şarkısının ilk kez Ahmet Ertegün'e ait plak şirketi tarafından kaydedildiğini ve ondan sonra meşhur olduğunu hatırlatmış, şarkının, ırklar arasında dayanışma ve kardeşliğin simgesi haline geldiğine dikkat çekmişti. 
     ''Stand by Me''nin yanı sıra ''Spanish Harlem'' gibi sevilen çok sayıda parçayı geniş kitlelere duyuran ve meşhur olmalarını sağlayan kişinin Ahmet Ertegün olduğuna işaret eden Time dergisi, Ertegün'ün, şirketin kuruluş günlerinde sözleşmelerin imzalanmasından, şarkıların yazılmasına ve üretime kadar her şeyi üstlendiğini vurgulamıştı. 
     Görme özürlü siyah şarkıcı Ray Charles'ın da ''Atlantic Records''a geldikten sonra üne kavuştuğunu kaydeden Time, Nat King Cole'un da şöhretinin bu şekilde geldiğine dikkat çekmişti. 
     Ahmet Ertegün'ün, anılarını, 1959 yılında kaleme aldığı ''What'd I Say'' adlı kitapta topladığını kaydeden dergi, bu başlığın daha sonra Ray Charles tarafından şarkı haline getirildiğini ve büyük başarı sağladığını yazmıştı. 
     
     ELVİS PRESLEY'İ DE KENDİNE BAĞLAYACAKTI 
     Son birkaç yıldır Broadway sahnelerinde büyük başarıyla temsil edilen ''Smokey Joe's Cafe'' adlı oyunun şarkılarının da 1950'li yıllarda ''Atlantic Records'' plak şirketi tarafından üne kavuşturulduğunu hatırlatan Time dergisi, Ertegün'ün 1955 yılında Elvis Presley'in ''Sun'' şirketiyle mukavelesini 25 bin dolara devralma girişiminde bulunduğunu, fakat RCA şirketinin 20 bin dolar daha fazla vererek Elvis Presley ile mukavele imzaladığını yazmıştı. 
     Ertegün ve şirketinin New York'a geldikten sonra sadece ünlü şarkıcılar ve gruplar değil, kendi başına bir müzik türü yarattığını da vurgulayan dergi, ''Atlantic'' plak şirketinin meşhur ettiği bir zamanların ünlü şarkıları arasında ''Save the last dance for me'', ''Charlie Brown'', Aretha Franklin'in söylediği ''Spanish Harlem'', Donna Summer'ın söylediği ''There goes my Baby'', Tom Jones'un seslendirdiği ''Who have nothing'' ve ''Stand by Me'' bulunuyor. 
     
</TEXT>
</DOC>
