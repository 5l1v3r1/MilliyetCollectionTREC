<DOC>
<DOCNO> 401621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun14.html </URL>
<DATE> 2005/12/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
NATO Konseyi toplantıları başladı 
</HEADLINE>
<TEXT>

     NATO Kuzey Atlantik Konseyi NAC sonbahar dönemi toplantıları, katılımcı ülkelerin dışişleri bakanlarını bir araya getiren sabah kahvaltısıyla resmen başladı. 
     Toplantılarda Türkiye'yi Başbakan Yardımcısı ve Dışişleri Bakanı Abdullah Gül temsil ediyor. 
     Bakanlar, sabah kahvaltısında, Ortadoğu, Akdeniz diyaloğu ve Irak konularını ele aldılar. 
     NATO dışişleri bakanları, 2006 ve 2008 yıllarında düzenlenmesi öngörülen NATO zirvelerine ilişkin değerlendirmelerde de bulunuyor. 
     NATO 2006 zirvesinin, kasım ayında, Letonya'nın başkenti Riga'da yapılması öngörülüyor. 2008 zirvesi için ise Portekiz öneriliyor. 
     NAC, bugünkü toplantılarında, Afganistan'a ilişkin yeni ve kapsama alanını genişleten operasyon planlarını da inceleyerek onaylayacak. Bu planlar, Afganistan'da, NATO yönetimindeki Uluslararası Güvenlik Destek Gücü ISAF ile terörizme karşı mücadeleyi hedefleyen ABD birimlerinin komuta sistemlerinin ''yakınlaşmasını'' da öngörüyor. 
     İttifakla işbirliği yapan ülkelerin bakanlarının da katılımıyla Avrupa Atlantik Ortaklık Konseyi de bugün toplanacak. Bu toplantıda Afganistan, Kosova ve işbirliği değerleri gibi konular ele alınacak. 
     NATO-Rusya Konseyi'nde narkotik, terörizme karşı mücadele ve Afganistan gibi gündem maddeleri bulunacak. 
     NATO-Ukrayna Komisyonu'nda da ittifak ile Ukrayna ilişkilerinin son durumu değerlendirilecek. 
     Toplantılar bu akşam sona erecek. 
     
</TEXT>
</DOC>
