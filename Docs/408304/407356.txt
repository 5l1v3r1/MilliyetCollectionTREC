<DOC>
<DOCNO> 407356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy25.html </URL>
<DATE> 2005/12/28/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Terör mağdurlarına tazminat... 
</HEADLINE>
<TEXT>

     TBMM Genel Kurulu'nda, terör ve terörle mücadeleden doğan zararların karşılanmasını öngören kanun tasarısı kabul edildi. 
     Terörle mücadele sırasında zarar gören vatandaşların zararlarının bürokrasiye takılmadan karşılanmasını amaçlayan kanuna göre, terörden zarar görenlerin veya mirasçılarının, zarar konusu olayın öğrenilmesinden itibaren 60 gün içinde, meydana gelmesinden itibaren ise 1 yıl içinde, valiliklere başvurmaları halinde gerekli işlemlere başlanacak. 
     Oluşturulan komisyon, zarar görenlerce yapılacak her başvuruyla ilgili çalışmasını, başvuru tarihinden itibaren 6 ay içinde tamamlamak zorunda olacak, ancak zorunlu hallerde bu süre, vali tarafından 3 ay daha uzatılabilecek. 
     
     EKSİK TAZMİNAT, FAİZİYLE ÖDENECEK 
     Komisyon tarafından bilirkişi olarak görevlendirilen kamu görevlilerine, dosya başına 500 gösterge, diğer kişilere 1000 gösterge rakamının memur aylık katsayısıyla çarpımı sonucu bulunacak miktarı geçmemek üzere ödeme yapılacak. 
     Bu kanunun yayımı tarihinden itibaren 1 yıl içinde başvurulması halinde, 19 Temmuz 1987 ile bu kanunun yürürlüğe girdiği tarih arasında işlenen 3713 sayılı Terörle Mücadele Kanunu kapsamına giren eylemler veya terörle mücadele kapsamındaki faaliyetler nedeniyle zarar gören kişilerin maddi zararları hakkında da bu kanun uygulanacak. 
     19 Temmuz 1987'den bu kanunun yürürlüğe girdiği tarihe kadar, görevleri başındayken veya terörle mücadele sırasında zarar gören kamu görevlilerinden veya mirasçılarından, tazminat alan, ancak aldıkları tazminatın hesaplanma kriteri bu kanundan farklı olanlardan, bu kanunun yayımı tarihinden itibaren 1 yıl içinde başvuranlara, yapılacak hesaplamada aldıkları tazminat ile bu kanuna göre almaları gereken tazminat arasında fark bulunması halinde, eksik olan tutar yasal faiziyle ödenecek. Ödenen tazminat tutarı fazlaysa, iade talep edilmeyecek. 
     
     GÖRÜŞMELER 
     Kanun üzerinde söz alan DYP Hatay Milletvekili Mehmet Eraslan, güvenlik güçlerinin maaşlarının iyileştirilmesi gerektiğini vurguladı. 
     ANAVATAN Erzurum Milletvekili İbrahim Özdoğan, Başbakan Recep Tayyip Erdoğan'ın ''Kürt sorunu vardır'' sözünden sonra terör olaylarının arttığını iddia ederek, bu tür söylemlerden kaçınılması gerektiğini kaydetti. 
     AK Parti Diyarbakır Milletvekili Cavit Torun, insanların paralar verilerek köylerine dönmelerinin sağlanabileceğini, ancak o köylerin, başta altyapı olmak üzere bütün sorunlarının da giderilmesi gerektiğini vurguladı. 
     CHP Manisa Milletvekili Ufuk Özkan, Ahmet Taner Kışlalı, Uğur Mumcu ve Muammer Aksoy gibi teröre kurban verilen insanların katillerinin yakalanması konusunda daha duyarlı olunmasını istedi. 
     
     BAKAN AKSU 
     Soru ve eleştirileri yanıtlayan İçişleri Bakanı Abdülkadir Aksu, terör örgütünün, 2004 yılına kadar Kuzey Irak'ta siyasallaşma faaliyetlerine girdiğini, orada 2 parti kurduğunu, Avrupa'da ise örgütünü, terör örgütü olarak değil, grup olarak göstermeye çalıştığını kaydetti. 
     Terör örgütünün, bu çabalarında başarılı olamayınca yeniden silahlı eylemlere başladığını ifade eden Aksu, ''Büyük bir azim ve kararlılıkla, bütün terör örgütleriyle mücadeleye devam ediyoruz. Kanunla, sosyal barışa katkıda bulunmak ve yaraları sarmak istiyoruz'' dedi. 
     Bakan Aksu, Topluma Kazandırma Yasası'ndan ''Sivas Davası'' sanıklarının faydalanmadığını söyledi. 
     İstanbul'daki polis sayısının 2001'deki polis sayısına göre az olduğunu belirten Aksu, İstanbul'daki polis sayısının 10 bin olması gerektiğine işaret etti. 
     Terör ve Terörle Mücadeleden Doğan Zararların Karşılanması Hakkında Kanunda Değişiklik Yapılmasına Dair Kanun Tasarısı, daha sonra oylanarak kabul edildi. 
     
</TEXT>
</DOC>
