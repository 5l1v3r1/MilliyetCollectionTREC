<DOC>
<DOCNO> 403567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/spo30.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zaza'dan 7 sayı 

NBA'de Gürcü asıllı Türk vatandaşı Zaza Pachulia'nın takımı Atlanta Hawks, deplasmanda Cleveland Cavaliers'ı 100 - 94 mağlup etti. Sahaya ilk beşte çıkan Zaza, 22 dakikada 7 sayı, 8 ribaund, 2 asist, 1 top çalma ve 1 blokluk bir performans ortaya koydu. Al Harrington 20 sayı ile Atlanta'nın en skorer ismi oldu. 

Diğer sonuçlar 
Washington - New Jersey 94 - 74 
Charlotte - Denver 85 - 101 
Minnesota - Sacramento 91 - 93 
San Antonio - LA Clippers 95 - 87 U 
Chicago - Miami 97 - 100 
Seattle - Golden State 107 - 110 U 

Sevim bıraktı 

Sakaryaspor Teknik Direktörü Hikmet Sevim başarısız sonuçlar nedeniyle görevinden istifa etti. Yeşil - siyahlı takım, geçen haftaki Antalyaspor yenilgisi ardından zirveden iyice uzaklaşırken, tecrübeli teknik adam hiçbir açıklama yapmadan görevi bıraktığını söyledi. 

Serhat'a nazar değdi 

Belçika'nın Anderlecht kulübünde forma giyen Serhat Akın'ın yan diz bağlarından sakatlandığı, tedavisinin 3 hafta süreceği açıklandı. Takımının Gent ile yaptığı maçta yerde kalan milli oyuncunun karşılaşma sonrası çekilen MR'ında yan diz bağlarında ciddi sakatlık belirlendi. Anderlecht, ilk yarının son maçında bugün deplasmanda Standard Liege ile karşılaşacak. 

Kural hatasına tekrar kararı 

3. Lig 3. Grup'ta Nilüfer Belediyespor ile Akseki Aromaspor arasında 6 Kasım'da oynanan ve kural hatası olduğu bildirilen maç tekrar edilecek. Tahkim Kurulu'nun kararı üzerine bir açıklama yapan federasyon, Nilüfer Belediyespor'un kural ihlali yapıldığına dair itirazın haklı bulunduğunu bildirdi. Müsabakanın 21 Aralık'ta saat 13.30'da Bursa Veledrom Dış Sahada yeniden oynatılmasına karar verildi. 

İlk bilet Sao Paulo'nun 

FIFA Dünya Kulüpler Şampiyonası'nda ilk final biletini alan takım Brezilya'nın Sao Paulo ekibi oldu. Tokyo'daki maçta Sao Paulo, Suudi Arabistan'ın Al İttihad takımını 3-2 yendi. Brezilya ekibinin golcü kalecisi Rogerio Ceni, bu maçta da ağları havalandırdı. Sao Paulo, Liverpool İngiltere - Deportivo Saprissa Kostarika maçının galibiyle pazar finalde karşılaşacak. 

Eski Bursalı Musisi yaşamını kaybetti 

Bursaspor'un Ugandalı eski oyuncusu Majit Musisi, böbrek yetmezliği nedeniyle hayatını kaybetti. Yeşil- beyazlı takımda üç sezon oynayan ve attığı gollerin sevincini yaşarken yaptığı 'timsah yürüyüşü' ile tüm Türkiye'nin tanıdığı Mussisi'nin HIV virüsü taşıdığı, ancak ölüm nedeninin böbrek yetmezliğinden kaynaklandığı bildirildi. Türkiye'den sonra futbol yaşamını Çin ve Vietnam'da da sürdüren Musisi'nin ölümü nedeniyle Bursaspor'un hafta sonu Sakaryaspor ile oynayacağı maça siyah bantla çıkması bekleniyor. 

Laila ringe çıkıyor 

Efsane boksör Muhammed Ali'nin kendisi gibi boks şampiyonu kızı Laila Ali, 17 Aralık'ta yeniden ringe çıkacak. Berlin'de kendisinden 10 yaş büyük İsveçli Asa Maria Sandell ile dövüşecek olan 28 yaşındaki Ali, iddialı konuştu. 21 maçta hiç yenilmeyen 18 karşılaşmayı da nakavtla kazanan Laila Ali, "O akşam bir İsveçli nakavt olmuş vaziyette ringe uzanacak" dedi. 

Elvan'a davet 

Mersin Gençlik ve Spor İl Müdürü Emrullah Taşkın, yaklaşık 2 aydır Etiyopya'da çalışan ve dün Türkiye'ye dönen rekortmen atlet Elvan Abeylegesse'ye antrenmanlarını Mersin'de yapması için çağrıda bulundu. Taşkın, Elvan'ın 2004'te Mersin'e geldiğini hatırlatarak, "Türkiye'de kış dönemi için en güzel iklime sahip kent Mersin'dir. Umarım çağrımızı kabul eder" dedi. 

Hüseyin de yetmedi 

ULEB Kupası D Grubu'nda Fransa'nın Le Mans takımı, eski milli pivotumuz Hüseyin Beşok'un başarılı bir oyun çıkardığı maçta İsrail'in Hapoel Migdal Jerusalem takımına rakip sahada 88 - 84 mağlup oldu. Maça ilk beşte başlayan ve 24 dakika süre alan Hüseyin, 16 sayı kaydetmesine karşın yenilgiye engel olamadı. 

Castrol'de son randevu 

İstanbul Otomobil Sporları Kulübü İSOK tarafından düzenlenen 2005 Castrol İstanbul Ralli Şampiyonası'nın 3. ve son yarışı, 17 Aralık'ta yapılacak. Kilyos'tan start alacak yarışa katılacak yaklaşık 50 amatör takım, 114 kilometrelik toprak parkurda şampiyonluk için ter dökecek. 

Vodafone - McLaren 

İngiliz telekomünikasyon devi Vodafone, Formula 1'in iddialı ekiplerinden McLaren Mercedes ile sponsorluk anlaşmasına vardı. Ferrari ile sözleşmesi gelecek yıl sona erecek olan Vodafone'un, McLaren ile ortaklığı Ocak 2007'den itibaren başlayacak ve takımın resmi ismi de Vodafone McLaren Mercedes olarak değişecek. 

Didin'in uğuru Garfield 

Beşiktaş Cola Turka coachu Murat Didin, "Şampiyonluk için her takım kadar şanslı ve iddialıyız" dedi. Beşiktaş'ın çocuk dergisi "Yavru Kartal"a konuşan Didin, iyi bir basketbolcunun uzun boylu olmasının dışında, atletik ve akıllı oynaması gerektiğini savundu. Didin, uğur getirmesi için salona sağ ayakla girdiğini ve bir taraftarın armağan ettiği çizgi film karakteri 'Garfield' maskotunu da yanında taşıdığını söyledi. 

2. Lig'de dün 

B KATEGORİSİ 
2. GRUP 
Marmaris B. - Nazilli B. 1-1 
Adana DS - Bucaspor 0-3 
İzmirspor - Turgutlu 0-2 
Alanyaspor-Muğlaspor 1-0 
3. GRUP 
B.Merinos-Y.Kırşehir 1-1 
Tarsus İY - Yalova 3-2 
Darıca GB - Eskişehir 1-0 
Kırıkkale - Aksaray 0-0 
İnegöl - OYAK Renault 2-1 


</TEXT>
</DOC>
