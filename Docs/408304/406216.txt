<DOC>
<DOCNO> 406216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yasam/yas10.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Azeri uçağı düştü, 23 kişi öldü 
</HEADLINE>
<TEXT>


DIŞ HABERLER SERVİSİ 

Azerbaycan Havayolları'na AZAL ait, içinde 23 kişi bulunan bir yolcu uçağının dün gece Kazakistan'ın Hazar Denizi kıyısındaki Aktav kentine gitmek üzere başkent Bakü'den havalandıktan kısa süre sonra deniz kenarına düştüğü, olayda kurtulan olmadığı bildirildi. Rusya haber ajansları, Azerbaycan yetkililerine dayanarak, 18 yolcu ve 5 kişilik mürettebatın bulunduğu An - 140 tipi uçağın Haydar Aliyev Havaalanı'ndan kalkışından 20 dakika sonra radarlardan kaybolduğunu belirtti. Ajans, uçağın enkazının daha sonra Bakü'den 15 km. uzaklıktaki Kürdahanı bölgesinde bulunduğunu kaydetti. Kurtarma ekipleri kaza bölgesine hareket ederken, Azerbaycan İçişleri Bakanlığı'ndan bir yetkili de olayla ilgili soruşturma başlatıldığını açıkladı.Kaza haberini ilk duyuran Rus ITAR - TASS ajansı uçakta 60 kadar kişinin bulunduğunu bildirmişti. 


</TEXT>
</DOC>
