<DOC>
<DOCNO> 406082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur15.html </URL>
<DATE> 2005/12/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
16 yaşındaki kız, arkadaş zoruyla ecstacy yuttu, ölümden döndü 
</HEADLINE>
<TEXT>

     
     İsmail AKDUMAN SAMSUN, DHA 
     
SAMSUN’da 4 arkadaşıyla birlikte bir evde toplanarak eğlenen liseden terk 16 yaşındaki Y.C., arkadaşlarının ısrarı üzerine ilk kez Ecstasy kullandı. Hapı fazla alan genç kız, kendini kaybedince arkadaşları tarafından sokak ortasında terk edildi. Kendi başına hastaneye giden Y.C. midesi yıkandıktan sonra taburcu oldu. 
     Kadıköy mahallesinde ailesiyle birlikte oturan ve lise 1’inci sınıftan sonra okumayı bırakan 16 yaşındaki Y.C., dün akşam arkadaşlarıyla eğlenmek için Belediyeevleri Mahallesi’nde buluştu. İddialara göre 3’ü erkek 1’i kız olan arkadaşlarıyla bir süre eğlenen genç kız, yapılan ısrarlara dayanamayarak kendisine verilen haplardan 3 tane birden yuttu. Kısa bir süre sonra fenalaşan Y.C.’yi arkadaşları soğuk su ile yıkayarak kendine gelmesini sağlamak istedi. Ancak 4 kişi, Y.C.’nin kendine gelmemesi üzerine korkarak, otomobille 100. Yıl Bulvarı’nda hastaneye 500 metre uzaklıkta bırakıp kaçtı. 
     
     YÜRÜYEREK HASTANEYE GİTTİ 
     Bir süre sonra kendine gelen Y.C. güçlükle yürüyerek geldiği Devlet Hastanesi’nin acil servisi önünde yere düştü. Uyuşturucu hap içtiğini söyleyen genç kızın midesi yıkandı. Ardından polise ifade veren Y.C. Arkadaşlarla eğleniyorduk. Biri cebinden hap çıkardı. Hepsi içti. Ben içmeyince ısrar ettiler. Ben de 3 tane birden içtim. Sonra fenalaştım. Arkadaşlarım beni soğuk su ile yıkadılar. Gerisini hatırlamıyorum. Hastaneye nasıl gittim bilmiyorum'' dedi. 
     Polis, Y.C.’nin birlikte hap içtiği arkadaşlarını bulmaya çalışırken, genç kız uyuşturucu hap kullanmak suçundan adli makamlara sevk edildi. Cumhuriyet Savcısına ifade veren Y.C. daha sonra tutuksuz yargılanmak üzere ailesine teslim edildi. 
     
</TEXT>
</DOC>
