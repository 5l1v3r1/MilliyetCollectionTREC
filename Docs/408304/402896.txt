<DOC>
<DOCNO> 402896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/agun.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten kavga 
</HEADLINE>
<TEXT>


Muğla'da Arapça konuşan bir öğrenci, 'Niye Kürtçe konuşuyorsun ' denilerek bıçaklandı. Bıçaklanan öğrencinin arkadaşları Ülkü Ocakları'nı taşladı. Çıkan kavga güçlükle bastırıldı 

MUĞLA AA 

Muğla Üniversitesi'nde öğrenim gören karşıt görüşlü iki öğrenci grubu arasında çıkan kavgada, Arapça konuşurken Kürtçe konuştuğu sanılan bir öğrenci bıçakla yaralandı. 
Muğla Üniversitesi'nde öğrenim gören O.T, adlı öğrenci, arkadaşlarıyla Arapça konuşurken Kürtçe konuştuğunu iddia eden bir öğrenci grubuyla tartıştı. Tartışmanın büyümesi üzerine çıkan kavgada bıçakla yaralanan O.T., Özel Yücelen Hastanesi'ne kaldırıldı. Cumhuriyet Meydanı'na gelen O.T.'nin arkadaşları olayı protesto etti. 

Ülkü Ocakları taşlandı 
Yaklaşık 100 kişilik öğrenci grubu kent merkezinden sloganlar atarak Muğla Ülkü Ocakları temsilciliğinin bulunduğu yere geldi. Polisin ve bazı sivil toplum örgütü temsilcilerinin uyarılarını dinlemeyen öğrenciler, Ülkü Ocakları Temsilciliği'nin karşısında bulunan parka geçerek temsilciliği taşladı. Ülkü Ocakları'nda bulunan bir grup öğrenci de karşılık verdi. Öğrencileri ikna etmeye çalışan polisler atılan taşlardan güçlükle korundular. 

Meydanda oturma eylemi 
Olay yerine gelen Muğla Emniyet Müdürü Mehmet Emin Körpe, Ülkü Ocakları temsilciliğini taşlayan öğrencilerle konuşarak olaysız bir şekilde dağılmalarını istedi. Körpe'nin konuşmasından sonra parktan ayrılarak Sınırsızlık Meydanı'nda bir süre oturma eylemi yapan öğrenciler, olaysız bir şekilde dağıldı. 
Grubun eylemi sürerken, Ülkü Ocakları temsilciliğine giden Körpe, buradaki öğrencileri ikna etmeye çalıştı. Körpe, 13 öğrencinin gözaltına alındığını belirtti. Bıçaklanan O.T.'nin hayati tehlikesinin olmadığı bildirildi. 

'Üniversiteyi kullanmayın' 

Jandarma timleri Muğla Üniversitesi kampusunda olası bir olaya karşı hazır bekletilirken, Rektör Prof. Dr. Şener Oktik, öğrenci sarayını ziyaret ederek öğrencilerle yemek yedi. Muğla Üniversitesi'nin Türkiye'nin en huzurlu üniversitelerinden biri olduğunu belirten Oktik, şunları söyledi 
"Muğla'da yaşanan öğrenci olayının üniversitemizin huzurunu bozmasına asla müsaade etmeyeceğiz. Kimse üniversite üzerinden siyaset yapmasın. Bu tür olayların öğrencilerimiz tarafından değil de farklı gruplar tarafından yönlendirildiğine inanıyorum." 
Muğla Üniversitesi'nde öğrenim gören öğrenciler de bugüne kadar üniversitelerinde gerginlik yaşanmadığını dile getirerek, "Olaylara karışan öğrenci sayısı çok az. Bu olayların üniversitemize mal edilmesi de yanlış. Burada huzur ortamı istiyoruz" dedi. 



</TEXT>
</DOC>
