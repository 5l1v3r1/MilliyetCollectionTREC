<DOC>
<DOCNO> 405317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun56.html </URL>
<DATE> 2005/12/21/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Saddam'dan ŞOK iddia ABD'liler bana dayak attı, işkence yaptı 
</HEADLINE>
<TEXT>

     Irak'ın Amerikan ordusunca işgalinde 2 yıl 8 ay önce, önce iktidardan devrilen ve 8 ay sonra yakalanarak hapsedilen Devlet Başkanı Saddam Hüseyin, mahkemesinin bugünkü duruşmasında, ''Amerikan askerleri bana dayak attı ve işkence etti'' dedi. 
     Mahkeme heyetine sanık sandalyesinden ifadesinde, ''Amerikan ordusu askerlerinin yaptığı işkencenin izleri hala vücudumda duruyor'' diyen Saddam Hüseyin, ''Vücudumun her yeri darp aldı, bunların izleri vücudumun her yerinde'' diye konuştu. 
     Mahkeme başyargıcı, ''ABD güdümünde çok uluslu Irak gücünün Saddam Hüseyin'e kötü muamelede bulunduğu kanıtlanırsa yargılamanın bütünüyle Iraklı yetkililere devredilebileceğini'' bildirdi. 
     Saddam Hüseyin, ''Bana işkenceyi kimlerin yaptığını söylemeyeceğim. Amerikalılardan şikayet etmiyorum, çünkü elimde fırsat olsa onların gözünü kendi ellerimle oyarım'' da dedi. 
     Bugünkü duruşmada, ''Benden habersiz işkence uygulayan Iraklılar cezalandırılmalı, işkence yapılan kişinin yarası beni de yaralar'' diyen Saddam, Amerikan destekli Bağdat mahkemesinde, ''İnsanlığa karşı suç işlemekten'' yargılanıyor. 
     
     BEYAZ SARAY "SADDAM SAÇMALIYOR" 

     Irak'ın devrik devlet başkanı Saddam Hüseyin'in, mahkemesinin bugünkü duruşmasında, "Amerikan askerleri bana dayak attı ve işkence etti" şeklindeki beyanını Beyaz Saray, "saçma" olarak nitelendirdi. 
     Beyaz Saray sözcüsü Scott McClellan, konuyla ilgili yaptığı basın toplantısında, "Son zamanlarda Saddam'ın ağzından çıkan en saçma sözlerden biri olduğunu düşünüyorum" diyerek, Saddam Hüseyin'in suçlamalarını reddetti. 
     Sözcü, "Saddam Hüseyin, sadece fikrini açıklayan insanları hapseden ve onlara işkence eden rejimiyle taban tabana zıt bir muamele görmüştür" açıklamasında bulundu. 
     Saddam Hüseyin, bugünkü duruşmada, "Bana işkenceyi kimlerin yaptığını söylemeyeceğim. Amerikalılardan şikayet etmiyorum, çünkü elimde fırsat olsa onların gözünü kendi ellerimle oyarım" demişti. "Benden habersiz işkence uygulayan Iraklılar cezalandırılmalı, işkence yapılan kişinin yarası beni de yaralar" diyen Saddam, Amerikan destekli Bağdat mahkemesinde, "İnsanlığa karşı suç işlemekten" yargılanıyor. 
     
</TEXT>
</DOC>
