<DOC>
<DOCNO> 400835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas12.html </URL>
<DATE> 2005/12/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Büyük şehir erkeklerinin sorunu Sertleşme 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Üroloji Anabilim Dalı öğretim üyesi Prof. Dr. Bülent Alıcı, sertleşme sorununun erektil disfonksiyon büyükşehirlerde yaşayan erkeklerde daha sık görüldüğünü, bunun günlük yaşamın getirdiği stresten kaynaklandığını söyledi. 
     Prof. Dr. Alıcı, AA muhabirine yaptığı açıklamada, 40-70 arasındaki her 10 erkekten birinin ciddi anlamda sertleşme sorunu yaşadığını, bu oranın Türkiye için de geçerli olduğunu kaydetti. 
     Hastalığa psikolojik faktörlerin yanı sıra diyabet, kalp-damar ve hipertansiyon gibi fiziksel nedenlerin yol açtığını anlatan Prof. Dr. Alıcı, bu sorunun yaşlanmanın doğal sonucu olarak görüldüğünü vurgulayarak, ''Yaşlanmayla birlikte kişinin fonksiyonları belli oranda azalıyor. Ancak asıl sebep, yaşla birlikte artan kronik hastalıklar'' diye konuştu. 
     ''Cinsel fonksiyon bozuklukları arasında en sık görüleni sertleşme sorunu'' diyen Prof. Dr. Alıcı, sorunu yaşayan 10 erkekten ancak bir tanesinin hekime başvurduğuna dikkati çekti. Prof. Dr. Alıcı, bunun utanma ve kendi erkekliğinin sorgulanacağı korkusundan kaynaklandığını dile getirdi. 
     Bu rahatsızlığın kişide özgüven kaybının yanı sıra, depresyon, anksiyete, gerginlik ve agresif tavırlara yol açtığını kaydeden Prof. Dr. Alıcı, cinsel fonksiyon bozukluğu bulunan kişiler arasında boşanmalar da yaşandığına işaret etti. 
     Prof. Dr. Bülent Alıcı, şöyle devam etti 
     ''Bu sorun büyükşehirlerde yaşayan erkeklerde daha sık görülüyor. Nedeni de günlük yaşamın getirdiği stres faktörünün daha yoğun olması. Stres, hastalığı şiddetlendiriyor, tetikliyor ve ortaya çıkmasına neden oluyor. Adrenalin maddesi stresle, kaygıyla ortaya çıkar. 
     Adrenalin sertleşmeyi engelleyen bir maddedir. Adrenalini artıran her türlü unsur sertleşmeyi olumsuz etkiler. Bunun yanı sıra sağlıksız beslenme ve durağan hayat nedeniyle kronik hastalıkların büyükşehirde daha fazla görülmesi de bu sıklığı artırıyor.'' 
     
     TEDAVİ 
     Hastaların yüzde 100'ünün tedavi edilebileceğini kaydeden Prof. Dr. Alıcı, bu konuda değişik yöntemler uygulandığını söyledi. 
     Prof. Dr. Alıcı, ''Önce ilaç tedavisi uyguluyoruz. Bunun yanına cinsel danışmanlık da eklenebiliyor. Bu yeterli olmazsa penis içine yapılan iğneler ya da idrar yoluna kullanılan kremler var. Bu da yeterli olmazsa cerrahi yöntem uyguluyoruz'' diye konuştu. 
     Özellikle psikolojik kökenli sertleşme sorunu yaşayanlarda ilaçların çok etkili olduğunu belirten Prof. Dr. Alıcı, piyasada şu an da üç ilaç bulunduğunu söyledi. 
     İlaçların mutlaka hekim kontrolünde alınması gerektiğine dikkat çeken Prof. Dr. Alıcı, yan etkilerinin bilinmemesinin ciddi sorunlara yol açabileceği uyarısında bulundu. 
     
</TEXT>
</DOC>
