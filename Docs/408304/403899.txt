<DOC>
<DOCNO> 403899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/spo10.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Montgomery bıraktı 
</HEADLINE>
<TEXT>


100 metrenin rekortmen ismi ABD'li Tim Montgomery, doping nedeniyle aldığı iki yıllık cezanın ardından atletizm yaşantısını noktaladığını açıkladı 


Dünya eski 100 metre rekortmeni Tim Montgomery, CAS Mahkemesi tarafından iki yıllık men cezası onaylandıktan bir gün sonra atletizmi bıraktığını açıkladı. 
Tarihin en büyük doping skandalı olarak kabul edilen BALCO laboratuvarı soruşturması sonrası THG ilaçları satın aldıkları kanıtlanan ve Christie Gaines ile birlikte iki yıl pistlerden men edilen 30 yaşındaki Montgomery, "Yapılanlar adil değil. Bu işi bırakıyorum. Benim geldiğim yerde ceza almak için dopingli çıkmak gerekir" diye konuştu. 
Dünya rekoru dahil 31 Mart 2001 tarihinden bu yana elde ettiği tüm dereceleri silinen, 2001 Dünya Şampiyonası'ndaki altın ve gümüş madalyaları elinden alınan ABD'li atlet, aynı soruşturmada ismi geçen sevgilisi Marion Jones ile de yollarının ayrıldığını doğruladı. 


</TEXT>
</DOC>
