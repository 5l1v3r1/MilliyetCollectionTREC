<DOC>
<DOCNO> 401711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy02.html </URL>
<DATE> 2005/12/08/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Erdoğan, Avustralya'da Gelibolu'nun düzeltileceği sözünü verdi 
</HEADLINE>
<TEXT>

     Başbakan Recep Tayyip Erdoğan, bundan sonra Gelibolu'daki törenlere geleceklerin iftihar edeceği bir mekanı hazırlama gayreti içinde olduklarını bildirdi. 
     Başbakan Erdoğan ve Avustralya Federal Başbakanı Jhon Howard baş başa ve heyetler arası görüşmenin ardından, iki ülke arasında çalışma ve tatil vizesi ile tarımda işbirliğini öngören anlaşmaların imza törenine geçtiler. Törenin ardından, iki lider daha sonra ortak basın toplantısı düzenlediler. 
     Howard, ilk defa Türkiye'den bir başbakanın ülkesini ziyaretinden dolayı duyduğu memnuniyeti dile getirdi. Howard 25 Nisan'da Türkiye'de bulunduğunu ve Gelibolu'daki Anzak törenlerine katıldığını belirtti. Howard, bugün 100 binin üzerinde Türk kökenli vatandaşın Avustralya'da huzur içinde yaşadığını söyledi. 
     İki ülke arasındaki ilişkilerin temelini Gelibolu'nun oluşturduğunu ifade eden Howard, Türkiye'nin Avrupa ve Ortadoğu'da önemli bir ülke olduğunu belirtti. 
     Görüşmede, ekonomik ve siyasi konuların da gündeme geldiğini belirten Howard, Türkiye'nin terörle mücadelede izlediği politikayı takdir ettiklerini ifade etti. 
     Başbakan Erdoğan'ın, İspanya Başbakanı Zapatero ile birlikte yürüttükleri Medeniyetler İttifakı Projesi'ni önemsediklerini söyledi. 
     Başbakan Recep Tayyip Erdoğan da, 18 Mart 1915'te iki ülke arasında farklı bir temel atıldığını belirterek, savaşlarda sadece kin ve nefretin değil, dostlukların da doğabileceğini Çanakkale Savaşı'nda gördüklerini ifade etti. 
     Görüşmede, ekonomik ve politik konuların yanı sıra, eğitim ve kültürel işbirliği konularını da görüştüklerini söyleyen Erdoğan, iki ülke arasındaki ilişkileri daha ileri noktaya nasıl getirebileceklerini görüştüklerini kaydetti. 
     Avustralyalı bir gazetecinin Gelibolu'yla ilgili neler yapılabileceğinin görüşülüp görüşülmediği yönündeki sorusuna Howard, şu karşılığı verdi 
     ''Bizler Gelibolu'nun tarihi özelliklerinin korunmasını istiyoruz. Bununla ilgili bir önerimiz var, bu öneri de Avustralya'da, Avustralya kanunlarına göre, Gelibolu'nun tarihi önem arz eden bir yer olarak ilan edilmesi konusu. Bu tamamen Avustralya kanunlarına göre yapılacak bir şey. Herhangi bir şekilde Türkiye'nin hak ve egemenliklerini etkilemek anlamında bir girişim değil.'' Başbakan Erdoğan da, Gelibolu'yla ilgili soruyu yanıtlarken, şöyle konuştu 
     ''Gelibolu yarımadası ve oradaki şehitlerimizin bizim için önemi çok çok farklı. Bu medeniyetimizden gelen bir gerçektir. Dolayısıyla orada bu gerçeklerin göz ardı edilmesi mümkün değil. Bütün o tarihi özelliklerini korumak suretiyle Gelibolu'yu bugüne ve yarına aktarabilmenin gayreti içerisindeyiz. Gerek içerden gerekse dışardan kim gelirse gelsin, geldiği zaman iftihar edebileceği bir mekanı hazırlamanın gayreti içindeyiz. Bundan kimsenin endişesi olmasın. 
     Sizin evlatlarınız da bizim misafirlerimizdir. Ondan da endişeniz olmasın. Şehitlerimizle yan yanadırlar.'' Türkiye ile Avustralya'nın F-35 savaş uçağı projesi içinde yer aldığını ifade eden ve görüşmede bu konunun gündeme gelip gelmediğini soran bir gazeteciye de Erdoğan, ''Hayır, böyle bir görüşme yok'' karşılığını verdi. 
     Avustralya Federal Başbakanı Howard, Başbakan Erdoğan ve Türk heyetine öğle yemeği verdi. 
     Başbakan Erdoğan'ın parlamentodaki temasları sürerken bir grup Rum, parlamento bahçesinde ellerinde Türkiye aleyhtarı pankartlar ile Yunanistan, Güney Kıbrıs Rum Cumhuriyeti ve Avustralya bayrakları taşıyarak protesto gösterisi yaptılar. 
     
</TEXT>
</DOC>
