<DOC>
<DOCNO> 405387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy05.html </URL>
<DATE> 2005/12/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aile hekimliği 10 ilde daha hayata geçiyor 
</HEADLINE>
<TEXT>

     
     Hamdi Çelikbaş Tuncay Türkgülü 
     
Sağlık Bakanlığı’nın pilot uygulama olarak Düzce’de başlattığı "Aile Hekimliği" projesinin 2006 yılında hayata geçirileceği 10 il belirlendi. 
     Sağlık Bakanlığı Müsteşar Yardımcısı Prof. Dr. Sabahattin Aydın, AA muhabirine yaptığı açıklamada, 15 Eylül’de Düzce’de başlayan "Aile Hekimliği" uygulamasının, 2006 yılında Kırıkkale, Manisa, Edirne, Denizli, Elazığ, Gümüşhane, Adana, Isparta, Sakarya ve Eskişehir illerinde de hayata geçirileceğini söyledi. 
     Projenin sağlık alanında atılmış önemli adımlardan biri olduğunu kaydeden Aydın, yaşanan tereddütlerin zaman içinde yok olduğunu ifade etti. 
     Aydın, şunları söyledi 
     "Proje ile ilgili ilk başta birçok tereddüt yaşandı. Çünkü, yeni sağlık sistemi söz konusuydu. Doktorlarımız kısa sürede sisteme uyum sağlayarak, başarılı sonuçlar kaydetti. Ancak hemşirelerimiz henüz sistemi kavrayabilmiş değil. Birçok hemşire, bağlı bulundukları sendikanın da etkisiyle projeden uzak duruyor. 
     Projenin Düzce’de hayata geçtiği dönemde, sisteme bağlı çalışacak doktor bulmakta sıkıntılar yaşadık. Aile hekimi olarak sözleşme imzalayacağını duyan doktorlar, memuriyet haklarından mahrum kalacaklarını düşündü. Bizler de yaptığımız çalışmalarla, böylesi bir durumun söz konusu olmayacağını ifade ederek, memuriyet haklarının yasa ile korunduğunu, diledikleri zaman projeden çıkabileceklerini belirttik. Şu anda Düzce’de boş olan 15 aile hekimliği kadrosuna 60’ın üzerinde başvuru yapıldı." Sisteme dahil olan doktorların, aylık 4 ile 5 bin YTL arasında ücret aldığını dile getiren Prof. Dr. Aydın, ücret dilimlerini, şöyle anlattı 
     "Aile hekimlerimize, bin hasta üzerindeki her kayıtlı kişi başına 1 YTL aylık brüt ödeme yapacağız. Hasta sayısı 4 bini aşan aile 
     hekimine, bu rakamdan sonrası için fazladan ödeme yapılmayacaktır. 
     Kırsal bölgelerde görev yapan arkadaşlarımıza kira, ulaşım, telefon, elektrik ve su gibi cari giderleri için bin 900 YTL tazminat ödenecek. Bunun yanı sıra köylerde ve kırsal alanlarda kayıtlı bulunan hastalarının ayağına gezici sağlık hizmeti götürürlerse bin 900 YTL ilave bir ödemeden faydalanacaklar. Hemşirelerimiz ise 3 bin kayıtlı hasta karşılığı ortalama bin 200 YTL ücret alacaklar. Aile hekimi uzmanı olan doktorlarımıza ise kayıtlı hasta sayısına bakılmaksızın, 500 YTL ilave ücret ödenecek. Bu ücretler her yıl Bakanlar Kurulu’nun 
     kararı ile artmaktadır." Projenin hayata geçeceği tüm il ve ilçelerde "Toplum Sağlığı Merkezleri" açılacağını belirten Prof. Dr. Aydın, bu merkezlerin adli tıp, çevre ve koruyucu sağlık hizmetlerinin yanı sıra, aile hekimlerinin denetim ve çalışma raporları konusunda da faaliyette bulunacağı söyledi. 
     
     3 BİN KİŞİYE 1 DOKTOR 
     Düzce’de başlayan pilot uygulamada, merkezi bir sistemle yapılan dağıtımla her 3 bin kişinin, 1 doktorun sorumluluğuna verildiğini belirten Sağlık Bakanlığı Müsteşar Yardımcısı Prof. Dr. Sabahattin Aydın, bu vatandaşlara ait bilgilerin doktorlara verilen bilgisayarlara aktarıldığını kaydederek, şöyle devam etti 
     "Aile hekimlerimiz, sorumluluğu altındaki vatandaşların, bilgisayarlarındaki kimlik bilgileri, vatandaşlık numaraları ve ikamet adreslerini oluşturulan dosyalara, bu kişilerin tüm sağlık bilgilerini tek tek kaydedecekler. Yapılan tüm işlemler bilgisayarlarda raporlar haline getirilerek, online sistem ile il merkezi ve bakanlık merkezinde takip edilecek. Doktorundan memnun kalmayan kişiler ise özgür iradesiyle doktorunu belirleme hakkına sahip olduğundan dolayı başka bir aile hekimine kayıt olabilecek. Biz Düzce’de nüfusu 3 bine bölerek hekimlerimize paylaştırdık. Bu rakam, yeni illerimizde 3 bin 500-4 bin arasında olabilir." 
     
     303 BİN KİŞİYE 72 AİLE HEKİMİ 
     Düzce İl Sağlık Müdürü Dr. Engin Mutlu, "Aile Hekimliği" uygulamasına başlanılacak bölgelerdeki il sağlık müdürü ve müdür yardımcılarının, Düzce’de kurs gördüğünü söyledi. 
     Düzce nüfusunun 303 bin olduğunu dile getiren Dr. Mutlu, şu an aile hekimi olarak 72 hekim bulunduğunu belirterek, "Önümüzdeki günlerde, aile hekimliği kurslarına katılmak için başvuran 68 hekimden 32’si daha göreve başlayacak. Böylelikle Düzce’de 303 bin kişiye 
     hizmet verecek aile hekimi sayımız 104 olacak" dedi. 
     
     HASTALARIMIZ BİLİNÇSİZ 
     Düzce 1 Nolu Sağlık Ocağı’nda görev yapan Aile Hekimi Candan Tatlı, 3 aydır süren uygulamada küçük problemler dışında sorun yaşamadıklarını belirterek, "Zaman zaman yoğunluk yaşıyoruz, günde ortalama 40 hastaya bakarken, bu sayı bazen 75 ve üzerine çıkıyor. 
     Sistem, kolektif çalışma yerine hemşiremizle birlikte bireysel çalışma şeklini öngörüyor. Bana bağlı bulunan 2 bin 734 kişi karşılığında, aylık 2 bin 100 YTL ücret alıyorum. Aile sayım artarsa ücretimde artacak" diye konuştu. 
     Dr. Tatlı, aile hekimliği uygulamasında halkın bilinçsiz olduğunu ifade ederek, şöyle devam etti 
     "Aile hekimliği hakkında birçok vatandaşın bilgisi yok. 
     Vatandaş, elini kolunu sallayarak hastanelere gidiyor. Hastalarımızın hastaneler ile olan randevu sistemi tam olarak oturmadı. Hastalarımız acil durumlarda hastaneye gidebileceklerini bilmiyorlar. Sistem hakkında halkın bilinçsiz olmasından kaygı duyuyoruz." Aile hekimliği uygulamasından yararlanan vatandaşlar ise AA muhabirine yaptıkları açıklamalarda, mesai saatleri sonrası ve özellikle gece saatlerinde, hekimlerine ulaşamamaktan şikayetçi oldular. 
     Vatandaşlar, hastalıklarıyla ilgili birşey sormak veya yaşadıkları rahatsızlığı hekime aktarmak istediklerinde, kendilerine ulaşamadıklarını ve telefonlara çıkmadıklarını öne sürdüler. 
     
</TEXT>
</DOC>
