<DOC>
<DOCNO> 400828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas05.html </URL>
<DATE> 2005/12/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çocuklar kış mevsiminde nasıl beslenmeli 
</HEADLINE>
<TEXT>

     Gaziantep Üniversitesi GAZÜ Tıp Fakültesi Çocuk Hastalıkları Ana Bilim Dalı Başkanı Prof. Dr. Yavuz Coşkun, çocukların kış mevsiminde hastalıklardan korunması için D vitamini, probiyotikli gıdalar, taze sebze ve meyvelerle beslenmeleri gerektiğini söyledi. 
     Prof. Dr. Coşkun, AA muhabirine yaptığı açıklamada, çocukların kış mevsiminde hastalıklardan korunması için beslenmesine çok dikkat edilmesi gerektiğini, özellikle D vitamini eksikliğinin giderilmesinin önemli olduğunu belirtti. 
     D vitamininin, güneş ışınlarında bulunduğunu, kış mevsiminde güneşin az görülmesi ve etkisiz olması nedeniyle çocuklarda D vitamini eksikliğinin yaşandığını kaydeden Coşkun, "D vitamini vücudumuzda da sentez edilebiliyor bu da güneş ışınları sayesinde oluyor. Güneş ışınları sayesinde derideki vitamininin öncü maddeleri sentezlenip D vitamini haline gelebiliyor" dedi. 
     D vitamini eksikliğinin giderilmesi için çocuklara doktor kontrolünde D vitamini verilmesi gerektiğini, D vitamininin peynir, süt, yoğurt ve yağlarda bulunduğunu anlatan Coşkun, ayrıca çocukların kış mevsiminde daha dirençli olmaları için probiyotikli içinde vücuda faydalı bakteri bulunduran gıdalar tüketmelerine dikkat edilmesi gerektiğini bildirdi. 
     Yoğurdun probiyotikli gıdalar arasında bulunduğunu ifade eden Coşkun, şöyle konuştu 
     "Yoğurt ve süt gibi içinde vücuda yararlı bakteriler bulunduran gıdaların çocuklar tarafından tüketilmesi gerekir. Yoğurdu çocukların beslenmesinde öne almak gerekiyor. Kış hastalıkları çocuklarda daha çok üst ve alt solunum yolları hastalıkları olarak görülüyor. 
     Bademcik, kulak iltihabı, boğaz iltihabı, zatürree gibi. 
     Bütün bunlardan korunmak için özel bir beslenme şeklini söylemek mümkün değil. Çocuklar özellikle bağışıklık sistemini güçlü kılacak gıdaları almalılar. Örneğin taze sebze ve meyvelerin mutlaka çocuklara verilmesi gerekir. Taze meyve ve sebzelerin içerisinde bağışıklık sistemini güçlendirici C vitamini var. Bunlar bağışıklık sistemini güçlendirip mikroplara karşı direnci arttırıyorlar. Kışın genelde tahıllar, tatlılar daha çok tüketilir ama taze meyve ve sebzelerin de tüketilmesi gerekir." 
     
</TEXT>
</DOC>
