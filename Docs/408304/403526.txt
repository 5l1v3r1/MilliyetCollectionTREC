<DOC>
<DOCNO> 403526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/eko06.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den dövizle borçlanma uyarısı 
</HEADLINE>
<TEXT>


IMF Temsilcisi Bredenkamp, dış finansmanda değişikliğe bağlı olarak kurda düzeltme yaşanabileceğini söyledi 

EKONOMİ SERVİSİ 

Sanayileşmiş ülkelerde faizlerin arttığı bir ortamda bulunulduğuna dikkat çeken Uluslararası Para Fonu IMF Türkiye Temsilcisi Hugh Bredenkamp, ABD'nin faiz artırımının Türkiye'nin dış finansmanını biraz daha pahalı hale getirebileceğini söyledi. 
"Türkiye'nin kendisini iyi konumlandırması gerekir" diyen Bredenkamp NTV'nin sorularını yanıtlarken dış finansman koşullarındaki bir değişikliğin milli gelirin yüzde 6'sı civarındaki cari açığın finansmanında sıkıntı yaratabileceğine dikkat çekti. 

'Kontrol edilmeli' 
Bunun kurda ciddi bir düzeltme yaşanması anlamına geleceğini vurgulayan Bredenkamp, şöyle dedi "Kurda ciddi bir değer kaybı olursa, bunun etkileri, ekonominin farklı sektörlerinin kurdaki düzeltmeye ne kadar bağımlı olduğuna bağlı olur. Bankacılık sektörü oldukça güçlü bir konumda. Dış finansman açısından çok ciddi bir dış varlıkları olduğunu düşünüyoruz. Şirketler açısından ise etkisi olabilir. Onlar da döviz bazlı borç biriktiriyor. Şirketlerin de ihracatını artırır. Mutlaka risk yaratır demiyoruz ama kontrol edilmelidir." 


</TEXT>
</DOC>
