<DOC>
<DOCNO> 404967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun11.html </URL>
<DATE> 2005/12/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Amerikalı kongre üyelerinden Rice'a Ermeni soykırımı baskısı 
</HEADLINE>
<TEXT>

     Amerikan Kongresi'ne mensup 60 üye, ABD Dışişleri Bakanlığı'nın Türkiye'ye Ermeni meselesi ve Kıbrıs konusunda baskı yapmasını istedi. 
     ABD'da birleşen 60 Kongre üyesi, Amerikan Dışişleri Bakanı Condoleezza Rice'a, "Ermeni soykırımını kabul etmesi, Ermenistan sınırını açması ve Kıbrıs işgalini sona erdirmesi" için Türkiye'ye baskı yapılması çağrısında bulundu. 
     Ermeni Diasporası tarafından yayınlanan Pan Armenian sitesine göre, Amerika Ermeni Ulusal Komitesi ANCA yöneticisi Aram Hamparyan, Kongre üyelerinin Ermenilere verdiği destekten son derece memnun olduğunu belirtti. 
     Hamparyan, "Türkiye'nin Ermenistan, Kıbrıs Rum Kesimi ve Yunansitan'a karşı yürüttüğü düşmanca tutum ve davranışlara büyüyen kongre desteğinden oldukça mutluluk duyuyoruz" dedi. 
     Sözde Ermeni soykırımına ait belgelerin de bulunduğunu savunan Hamparyan, "1915-1923 yılları arasında 1,5 milyon Ermeni'nin kaderi gibi ortak tarihimizde pek az trajedi belgelenmiştir" diye konuştu. 
     Türkiye'nin Ermenistan sınırını kapatmasının uluslararası yasalara aykırı olduğunu da savunan Aram Hamparyan, ABD ve AB'nin bütün baskılarına karşın Türkiye'nin 12 yıldır Ermenistan'ı engellediğini söyledi. 
     Hamparyan, Türkiye'nin yürüttüğü bu tür siyasi hamlelerin Avrupa Birliği değerleriyle de çeliştiğini ifade etti. 
     
</TEXT>
</DOC>
