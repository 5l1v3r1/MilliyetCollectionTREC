<DOC>
<DOCNO> 403997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko25.html </URL>
<DATE> 2005/12/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Karadeniz Sahil Yolu'nda Türkiye'nin en uzun tüneli de yer alacak 
</HEADLINE>
<TEXT>

     Karadeniz Sahil Yolu Projesi kapsamında, Ordu'nun Perşembe İlçesi ile Bolaman Beldesi arasındaki güzergahta yapım çalışmaları devam ediyor. 
     Karadeniz Sahil Yolu Projesi kapsamında Ordu'nun Perşembe İlçesi ile Bolaman Beldesi arasında 1999 yılında başlatılan 27.6 kilometrelik bölünmüş yol çalışmalarında önemli ilerleme sağlanırken, projede 2005 yılı hedeflerinin sağlandığı bildirildi. 
     Yaklaşık 4 bin 587 metre uzunluğunda 5 tünel ile 3 bin 710 metre uzunluğunda 36 köprünün yer aldığı güzergah üzerinde inşa edilen Nefise Akçelik Tüneli ise tamamlandığında 3 bin 778 metre uzunluğu ile Türkiye'nin en uzun karayolu tüneli olacak. 
     Çalışmalarla ilgili bilgi veren Karayolları 7. Bölge Müdürü Bilal Demirtaş, projenin tamamlanması halinde ülke ekonomisine büyük katkıda sağlanacağını söyledi. 
     2006 yılında üstyapı çalışmalarına ağırlık verilerek yolun yıl sonlarına doğru trafiğe açılmasını hedeflediklerini anlatan Demirtaş, ''Bugüne kadar 1997 yılı fiyatları ile 257 milyon dolar tutarında iş yapıldı. Projenin tamamlanabilmesi için de yaklaşık 100 milyon dolara ihtiyaç var'' dedi. 
     Demirtaş, günde 20 bine yakın aracın geçiş yaptığı Ordu Devlet Karayolu üzerindeki yükün yeni güzergah sayesinde azalacağını, bakım, onarım ve taşıt işletme giderlerinin azaltılması, trafik emniyetinin sağlanması ve zamandan tasarruf gibi avantajlarla ülke ekonomisine önemli bir katkı sağlanacağını bildirdi. 
     Proje tamamlandığında ekonomiye yılda 35 milyon dolar girdi sağlayacağını ifade eden Demirtaş, şunları kaydetti 
     ''Bolaman-Perşembe yolu Türkiye'nin en önemli projelerinden biri. Güzergahta Türkiye'nin en uzun tüneli olan Nefise Akçelik Tüneli de var. Yol tüneller sayesinde 42 kilometrelik güzergahı 27 kilometre düşürüyor. Yani 1 saatlik yolu 15 dakikaya indiriyor. Bu ekonomiye büyük bir girdi sağlayacak. Yılda 35 milyon dolarlık bir girdi sağlayacak ve 10 yılda kendini amorti etmiş olacak.'' 
     
     EN UZUN TÜNEL 
     Güzergah üzerinde bulunan ve daha önce ''Hapan Tüneli'' adı altında inşasına başlanan, ancak çalışmalarda görevli bulunduğu sırada geçirdiği rahatsızlık sonucu yaklaşık bir yıl önce yaşamını yitiren mühendis Nefise Akçelik'in adı verilen tünel, tamamlandığında Türkiye'nin en uzun karayolu tüneli olma özelliğini taşıyacak. 
     Sağ tüpü 3 bin 775 metre, sol tüpü ise 3 bin 778 metre uzunluğundaki tünelin yanı sıra güzergahta toplam uzunlukları yaklaşık 810 metre olan Kuzbökü, Asarkaya, Kadıoğlu ve Tekkebak tünelleri de bulunuyor. 
     
</TEXT>
</DOC>
