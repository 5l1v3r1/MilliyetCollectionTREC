<DOC>
<DOCNO> 401719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy10.html </URL>
<DATE> 2005/12/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Organ bağışına yeni düzenleme 
</HEADLINE>
<TEXT>

     Sağlık Bakanlığı’nca organ bağışını teşvik eden ve yasadışı organ nakline ağır cezalar getiren düzenlemeler içeren yasa tasarısı taslağı hazırlandı. 
     Taslak, yakınlarının organlarını bağışlayanların herhangi bir sosyal güvencelerinin bulunmaması halinde, yoğun bakım masraflarının Sosyal Yardımlaşma ve Dayanışma Fonu’ndan karşılanmasını ve kanunsuz yollarla organ nakli yapan doktorlara meslekten mene varan cezalar verilmesini öngörüyor. 
     AA muhabirinin aldığı bilgiye göre, Sağlık Bakanlığı Tedavi Hizmetleri Genel Müdürlüğü’nce Organ ve Doku Alınması, Saklanması ve Nakli Hakkındaki Kanunda Değişiklik Yapılmasına Dair Tasarı Taslağı hazırlandı. 
     Sağlık Bakanlığı Tedavi Hizmetleri Genel Müdür Vekili Osman Güler, tasarı taslağının, canlıdan organ nakline, en az 4. derece akrabalık ilişkisi bulunan kişiler arasında olanak tanıdığını bildirdi. 
     Güler, bu şartın bulunmaması halinde organ nakline etik kurulun karar verebileceğini belirtti. 
     Mevcut yasanın canlıdan organ ve doku bağışı için en az 18 yaş koşulu aradığını kaydeden Güler, bu hükmün özellikle kemik iliği nakli gerektiren hastalıkların tedavisinde sıkıntı yarattığını söyledi. 
     Güler, tasarı taslağıyla bu sıkıntının ortadan kaldırılmasına yönelik yeni düzenleme getirileceğini bildirdi. 
     
     YOĞUN BAKIM MASRAFI ÖDENMEYECEK 

     Güler, yasada yapılacak değişiklikle organ bağışında bulunan, ancak tedavi giderlerini ödeyemeyecek durumda bulunan vatandaşların sıkıntılarını da büyük ölçüde ortadan kaldırmayı ümit ettiklerini bildirdi. 
     Düzenlemeyle organları bağışlanan hastanın, yoğun bakım servisinde beyin ölümü gerçekleşinceye kadar geçen süre içindeki tedavi giderlerinin bağlı olduğu sosyal güvenlik kurumunca, bunun olmaması halinde ise Sosyal Yardımlaşma ve Dayanışma Vakfı’nca karşılanmasının öngörüldüğünü belirten Güler, bu kişiden alınan organlarla nakil yapıldıktan sonra herhangi bir giderin olması halinde de aynı yolun izleneceğini söyledi. 
     Güler, "Mevcut durumda yakınlarının organlarını bağışlayanlar bir de tedavi giderlerini ödemek durumunda kalabiliyorlar. Bu ödeme güçlüğü içindeki vatandaşlarımızda büyük sıkıntı yaratıyor. 
     Değişiklikle bu durumun ortadan kaldırılması amaçlanıyor" diye konuştu. 
     Taslağın ayrıca yasadışı organ nakli yapan hekimlere verilen cezaların artırılmasını öngördüğünü bildiren Güler, bu kişilerin meslekten mene varan cezalara çarptırılabileceğini söyledi. 
     
</TEXT>
</DOC>
