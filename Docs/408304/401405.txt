<DOC>
<DOCNO> 401405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy16.html </URL>
<DATE> 2005/12/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hırvatistan Cumhurbaşkanı Biz de Atatürk'ün mesajını vermek istiyoruz 
</HEADLINE>
<TEXT>

     Hırvatistan Cumhurbaşkanı Stefan Mesiç, Türkiye ile Hırvatistan arasında hiçbir sorun bulunmadığını söyledi. 
     İzmir Ticaret Odası’nda düzenlenen Türk-Hırvat İş Konseyi toplantısına katılan Mesiç, yaptığı konuşmada, Türkiye’yi ve İzmir’i ziyaret etmekten duyduğu memnuniyeti dile getirdi. 
     İki ülke arasında son dönemde ikili ilişkilerin geliştirilmesi anlamında hareketlilik yaşandığını kaydeden Mesiç, "İki ülke arasında kesinlikle hiçbir sorun yok. Her alanda işbirliği devam etmektedir. 
     Dün iki bankamız arasında mutabakat imzalandı. İki ülke arasında iş alanındaki ilişkiler, siyasi alandaki kadar iyi değil. Görüşmelerle iki ilişkilerde farklı yönler açılacaktır" dedi. 
     Türkiye ve Hırvatistan’ın AB’yi ortak hedef olarak belirlediğini ve problemlerini çözerek bu standartlara ulaşmaya çabaladığını belirten Mesiç, bu şartları yerine getirmekle en büyük yararı iki ülke vatandaşlarının göreceğini ifade etti. 
     Tarihte ilk kez AB örneğinde, ülkelerin çıkarları oranında birleştiğini belirten Mesiç, Türkiye ve Hırvatistan’ın AB’ye dahil olmasının, birliği "gerçek bir bütünleşmeye götüreceğini" söyledi. 
     İki ülkede de geçmiş nesillerin bunu başaramadığını, bu neslin, hayali gerçekleştirmek için çaba gösterdiğini kaydeden Mesiç, AB’nin, ancak bu birleşme halinde ABD ile rekabet edebilecek düzeye gelebileceğini kaydetti. 
     Mesiç, Avrupa’nın çok gelişmiş ülkelerinin daha az gelişmiş ülkelere yardımcı olarak, bu süreci daha başarılı kılabileceğini, değişim süreci yaşayan ülkelere yatırım yapılması gerektiğini vurguladı. 
     
     BİRLEŞME SÜRECİ 

     Birleşme süreciyle Avrupa’da savaş tehlikesinin de ortadan kalkacağını belirten Mesiç, azınlıkların ülkeler arasındaki işbirliğinin en önemli unsuru olacağını kaydetti. 
     Hırvatistan Cumhurbaşkanı Mesiç, şöyle konuştu 
     "Bütünleşen Avrupa farklılıklar birliğidir. Hepimiz farklıyız ama bizim farklılıklarımız bütünleşen Avrupa’nın zenginliğidir. Bu farklılıklar Avrupa’yı güçlendirecektir. İkili ilişkilerimizi geliştirerek ve Avrupa sürecini başlatarak aslında kendi problemlerimizle uğraşmış oluyoruz. Ancak bu sürece katılımla herkes bizi Avrupalı olarak tanıyacaktır. Avrupa Birliği standartlarını yakalamak için ikili işbirliğimizi geliştirmemiz gerekiyor. Yeni ivmeler kazandırmak zorundayız. Yapılan anlaşmaları icraata koymalıyız." Mesiç, konuşmasında Hırvatistan’ın savaş suçları sorununa da değindi. 
     Tüm suçların toplumlardan değil, kişilerden sorulması gerektiğini, ancak bu şekilde ülkeler arasında nefretin ortadan kaldırılabileceğini ifade eden Mesiç, Bosna Hersek’de de Avrupa’ya adım atması için çeşitli mekanizmalar oluşturulması gerektiğini ifade etti. 
     Mesiç sözlerini şöyle sürdürdü 
     "Ulu Önder Atatürk Ey Türkler, mutluluğunuzu Türkiye sınırları dışında aramayın. Mutluluk kendi vatanınız, sınırlarınız içindedir 
     demiş. Biz de Hırvatlarımıza bu mesajı vermek istiyoruz. Ama Belgrad da bunu anlamalı, Bosna’daki Sırplara aynı mesajı vermelidir. Belgrad, Bosna’daki Sırplara Bosna Hersek sizin vatanınız, Saraybosna başkentiniz mesajını vermelidir. Ancak bu şekilde Avrupa anlayışına sahip bir altyapı kurulabilir." Mesiç, daha sonra ENKA Holding Yönetim Kurulu Başkanı Şarık Tara’ya ikili ilişkilerin gelişmesine katkıları dolayısıyla Hırvatistan’ın en büyük ödülü olan "Danica Hrvatska Wite Figure Of Blaz Lorkovic" üstün hizmet nişanı verdi. 
     
</TEXT>
</DOC>
