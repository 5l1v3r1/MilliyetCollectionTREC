<DOC>
<DOCNO> 405375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko52.html </URL>
<DATE> 2005/12/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Prof. Dr. Sutton Patronun etrafta dolaşması çalışanları engelleyebilir 
</HEADLINE>
<TEXT>

     Stanford Üniversitesi Mühendislik Fakültesi'nde yönetim bilimi ve mühendislik profesörü olan Robert Sutton, bir organizasyonda patronun etrafta dolaşmasının çalışanlarının yaratıcılıklarını engelleyebileceğini kaydetti. 
     Lütfi Kırdar Uluslararası Kongre ve Sergi Sarayı'nda gerçekleştirilen ''Eczacıbaşı'nda Yaratıcı ve Yenilikçi Buluşmalar 2005'' etkinliğinde ''İşe Yarayan Tuhaf Fikirler'' başlıklı bir sunum yapan Prof. Dr. Sutton, insanların yenilikçilik ve yaratıcılık istediklerini söylemelerine rağmen, insanlara nasıl davranılacağı, kararın nasıl alınacağı, işin nasıl yapılması gerektiğine dair kalıplardan ve inançlardan uzaklaşamadıklarını vurguladı. 
     Sutton, işte bu nedenle kulağa tuhaf gelen şeyler düşünmek ve uygulamaya koymak gerektiğini söyledi. 
     Tuhaf bir fikrin, yaratacağı sıkıntı nedeniyle insan zihnini otomatik pilottan çıkararak yaratıcılığa doğru bir yolculuğa çıkaracağını belirten Sutton, fikirlerini konuklarla paylaştı. 
     Çalışanların zaman zaman kendi üstlerini ihmal etmelerini sağlamanın gereğine işaret eden Sutton, şunları kaydetti 
     ''Çalışanlar, şefleri kendileriyle daha az ilgilenirse, rahat bırakırsa, kendi kendilerine düşünmesini sağlarsa sistemde yenilik ve başarı artar. Bu araştırmalarda görülüyor. Saçmalığa inanmak gereklidir. Çok fazla denetim insanları, yaratıcılığı engelliyor. Patronun etrafta dolaşması çalışanların yaratıcılıklarını engelleyebilir. Bir tohum ektiyseniz nasıl gelişiyor diye toprağa her gün eşeleyip bakmanız gerekmez. Olayları kalplerinin sesini dinleyerek bakanlar, iç seslerini dinleyen insanlar daha çok yaratıcıdır. Temkinli insanların çok fazla yenilikçi, yaratıcı olamayacakları bir gözlemdir.'' Çalışanların birbirleriyle saygı ve sevgi sınırları içinde kavga edebilmesini, fikir çatışmasına girmesinin de yaratıcılığı geliştirdiğini anlatan Sutton'un, ''İşe Yarayan Tuhaf Fikirler''inden bazıları şöyle 
     ''Ağır öğrenenleri Kurumsal yasayı, organizasyon kodunu işe alın. Hoşlanmadığınız ve sizi rahatsız eden insanları işe alın. Mutlu insanlar bulun ve kavga etmelerini sağlayın. Saçma ve pratik olmayan bir şey bulun ve bunu yapmak için plan yapın. Karşı karşıya olduğunuz sorunları çözdüklerini söyleyen insanlardan hiçbir şey öğrenmemeye çalışın. Başarı ya da başarısızlığı ödüllendirin, hiçbir şey yapmamayı cezalandırın. Çalışanları yöneticilerine ve eş düzey iş arkadaşlarına karşı gelmeleri konusunda destekleyin.'' 
     
     BÜLENT ECZACIBAŞI 
     Eczacıbaşı Holding Yönetim Kurulu Başkanı Bülent Eczacıbaşı da etkinliğin açılışında yaptığı konuşmada, tüm varlıkların hayatta kalabilmek ve gelişebilmek için her zaman yenilenmeye ihtiyacı olduğunu belirterek, ancak, içinde yaşanılan rekabetin iyice derinleştiği günlerde, işlerde giderek artan bir hızla yenilikler yapılması, bir anlamda yenilikçiliğin de sürekli yenilenmesi gerektiğini kaydetti. 
     Kendilerinin yenilikçilik anlayışının temelinde bu düşüncelerin yattığını kaydeden Eczacıbaşı, ''Şimdi sevinerek görüyoruz ki, yenilikçilik ortamının gelişmesini sağlayacak girişimlerimizi yoğunlaştırdığımızdan bu yana, kuruluşlarımızın iş sonuçları hızlanarak iyileşiyor ve çalışma alanlarımızdaki öncülüğümüz pekişiyor'' diye konuştu. 
     
</TEXT>
</DOC>
