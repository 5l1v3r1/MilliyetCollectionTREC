<DOC>
<DOCNO> 405111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo37.html </URL>
<DATE> 2005/12/20/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Real Madrid, sezon sonuna kadar Lopez Caro ile devam edecek... 
</HEADLINE>
<TEXT>

     Şenhan Bolelli bildiriyor 

İspanya Birinci Futbol Ligi'nde, kadrosunda yıldız futbolcuları bulunduran Real Madrid, sezon sonuna kadar teknik direktör Lopez Caro ile yoluna devam etmeye karar verdi. 
     Vanderlei Luksemburgo'nun görevine son verilmesinin ardından, teknik direktörlüğe getirilen Lopez Caro, geçen 2 hafta içinde takımın performansında ve alınan sonuçlarda değişiklik yapamasa da kulüp yönetiminin desteğini arkasına aldı. 
     Real Madrid Spor Komisyonu'nun toplantısı sonrası açıklama yapan kulüp başkan yardımcısı ve spor genel direktörü Emilio Butragueno, sezon sonuna kadar Caro'nun görevi sürdüreceğini açıkladı. 
     Caro göreve geldikten sonra Şampiyonlar Ligi'nde deplasmanda Olimpiacos'a 2-1 yenilen Real Madrid, ligde deplasmanda Malaga'yı 2-0 yenip, geçen hafta Santiago Bernabeu Stadı'nda Osasuna ile 1-1 berabere kalmıştı. 
     İspanyol teknik adam, ''Tüm hayatım boyunca bu fırsatı hayal ettim ve şimdi buna sahibim. Kendi stiline sahip olmadan sadece geçici olarak görev yapan bir teknik direktör olmak istemiyorum. Takımı en üst verim alınacak düzeye getirmek ve bir kupa kazanmak istiyorum'' diye konuştu. 
     
</TEXT>
</DOC>
