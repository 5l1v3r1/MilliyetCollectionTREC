<DOC>
<DOCNO> 405557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/siyaset/siy06.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de teklif krizi 
</HEADLINE>
<TEXT>


ABDULLAH KARAKUŞ Ankara 


AKP Tokat Milletvekili Resul Tosun ve 49 AKP milletvekilinin, genel seçimlerde tercih sisteminin uygulanması ve liderlerin aday belirlemede etkinliğinin kısıtlanmasına yönelik verdiği kanun teklifi, AKP yönetimi tarafından geri çekildi. 
Tosun ve arkadaşlarının 2 sene önce grup yönetimine verdiği seçim yasası değişikliği teklifinin geçen hafta TBMM Başkanlığı'na gönderilmesi AKP'de sıkıntı yarattı. "Erken seçim yapacaklar dedikoduları varken böyle bir teklifin gönderilmesi yanlış olur" diyerek duruma müdahale eden yönetim, teklifi Meclis Başkanlığı'ndan geri çekti. Teklifin 2 sene sonra nasıl ve hangi nedenle Meclis Başkanlığı'na gönderildiği araştırılıyor. 
AKP Genel Başkan Yardımcısı Dengir Mir Mehmet Fırat, parti kararı olmadığını belirterek, "Böyle bir değişiklik düşünmüyoruz. Milletvekillerinin kişisel teklifidir. Ancak kanun olması için yönetimin karar alması gerekir. Milletvekilleri yüzlerce, binlerce teklif verir" diye konuştu. 
Tosun da, "Ben parti disiplini gereği teklifi zaten grup yönetimine göndermiştim. Onlar Meclis Başkanlığı'na göndermişti. Teklifin değerlendirmesini onlara bırakmıştım. Geri çekme tasarrufu gruptadır" dedi. 
O dönemde teklifi 49 milletvekiline imzalattığını kaydeden Tosun, "Şimdi 200 milletvekiline imzalatabilirim. Biz milletvekili seçimlerinde tercihli sistemin gelmesini, ön seçim yapılmasını istiyoruz" diye konuştu. 


</TEXT>
</DOC>
