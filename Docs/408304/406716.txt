<DOC>
<DOCNO> 406716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy14.html </URL>
<DATE> 2005/12/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Emekli Org. Tolon O astsubayı ben de tanıyorum 
</HEADLINE>
<TEXT>

     Emekli Orgeneral Hurşit Tolon, "2004 yılının ortalarından itibaren yaşanan gelişmelerle bölücülük, etnik Kürt milliyetçiliği hiç olmadığı kadar ülkenin, vatanın bölünmez bütünlüğünü tehdit eder bir hal kazanmıştır" dedi. 
     Tolon, Ulusal Güvenlik ve Stratejik Araştırmalar Derneği’nin UGSAD ATO Konferans Salonu’nda düzenlediği "Ulusal Bir Sorun 
     Terörizm ve Türkiye" konferansında yaptığı konuşmada, Türkiye’nin cumhuriyetin kuruluşundan beri terör denilen asimetrik savaş türüyle 80 yılı aşkın zamandır uğraştığını belirtti. 
     Son yirmi yılda yoğunlaşan terörün bir maksadının olması gerektiğini ifade eden Tolon, "Bütün bu olayların temelinde uluslararası boyutlar ve etkiler var. Yurtiçinde de bunun uzun yıllardır beklentisiyle belli amaçları gerçekleştirmek isteyen unsurlar ve bunların destekçileri ve yardakçıları var" diye konuştu. 
     Tolon, bölücü terörün 1984’ten 1999’a kadar süren 1. evresinin şiddete dayalı silahlı eylem, 2. evresinin siyasallaşma şeklinde geçtiğini belirterek, şöyle konuştu 
     "2004’ten günümüze kadar devam eden kısma da ben etnik milliyetçi hareket diyorum. Açıkçası Kürtçülük hareketidir. Fakat, bu Türkiye’nin Kürt sorunu değildir. O ayrı bir konudur. Bana göre, Türkiye’nin öyle bir sorunu da yoktur. 
     Etnik milliyetçilik hareketini yürüten bölücü unsurlar, Güneydoğu ve Doğu Anadolu’da bağımsız Kürt devleti kurmaya amaçlamaktadır." Batı’nın, "Bölücü hareketleri güçlendiren ve destekleyenlerin Lozan’ın rövanşını alarak, Sevr’e geri dönüşün ortamını hazırlamak istediklerini" ifade eden Tolon, Avrupa Parlamentosu’nun bütün raporlarında "ulusal azınlık" ve "dinsel azınlık" ifadelerine yer verildiğini kaydetti. Tolon, Atatürk devrimlerine direnen irticai unsurlar ile 2. cumhuriyetçi aşırı solun da Türkiye Cumhuriyeti’nden 2. rövanşı alma çabasının da aynı şekilde terörizm olarak yansıdığını 
     anlattı. 
     Tolon, terörle mücadeledeki hukuki mevzuata da değinerek, TSK İç Hizmet Kanunu’nun silahlı kuvvetlerin görevini "Türk yurdunu ve anayasa ile tayin edilmiş Türkiye Cumhuriyeti’ni korumak ve kollamak" olarak belirttiğini anımsattı. Tolon, "Çok büyük devlet adamları gelip bize, ’bunu kaldırın’ diyebiliyor. Kaldıralım. Türk milletinin sorumluluğudur cumhuriyeti korumak, ama Atatürk tarafından gençliğe ve silahlı kuvvetlere hasleten ve hasreten ifade edilmiştir. Bunu kaldırırsanız, kollamayı kime yaptıracağız " diye konuştu. 
     
     MÜCADELEDEKİ YAPISAL SORUNLAR 
     Terörle mücadelenin sadece silahlı kuvvetler ile güvenlik güçlerinin görevi olmadığını ifade eden Tolon, "Türkiye’de uzun yıllardır tüm uğraşlara, çabalara rağmen, devletin bütün organlarıyla koordineli şekilde bu mücadeleye katılımını üzgünümki göremedim" diye konuştu. 
     Tolon, Türkiye’nin terörle mücadelede yaşadığı yapısal sorunları, "mücadelenin ortak bir irade etrafında kararlılıkla yürütülememesi, terörizme yönelik istihbarat kurumları arasında yaşanan koordinasyon eksikliği, hazırlanan eylem planlarının etkin şekilde uygulanamaması" şeklinde sıraladı. 
     Tolon, "2004 yılının ortalarından itibaren yaşanan gelişmelerle bölücülük, etnik Kürt milliyetçiliği hiç olmadığı kadar ülkenin, vatanın bölünmez bütünlüğünü tehdit eder bir hal kazanmıştır" dedi. 
     
     "ASTSUBAYI BEN DE TANIYORUM" 
     Şemdinli’deki olaylar basına yansırken, olaylar öncesinde güvenlik güçlerine yönelik gerçekleştirilen bombalı saldırılar, ev baskınları, Atatürk büstü ile Türk Bayrağı yakma ve polis köpeğini yaralama olaylarının basında yeterince yer almadığını ifade eden Tolon, terörle mücadelede en büyük görevin basın ve sivil toplum örgütlerine düştüğünü kaydetti. 
     Basında, Kara Kuvvetleri Komutanı Orgeneral Yaşar Büyükanıt’ın Şemdinli’deki olayla ilgili söylediği sözün de eksik aktarıldığını belirten Tolon, şöyle konuştu 
     "Ben de bu astsubayı 14 Mayıs 1997’de Kuzey Irak’taki Çevik Operasyonu’ndan tanıyorum. Kara Kuvvetleri Komutanı, astsubayı tanıdığını belirterek, ’Böyle bir şey yapmasına ihtimal vermiyorum, ancak yargıda ortaya çıkar, böyle bir suç işlemişse cezasını alır’ dedi. Bu kısmını attılar, ’Kuvvet Komutanı, koruyor’ dediler. 
     Ancak, basının önemli bir kısmı aynı hassasiyeti terör örgütünce kendi düşüncesinde olmadığı için öldürülen eski DEHAP başkan yardımcısı Hikmet Fidan davasında göstermekten nedense kaçınmıştır." Tolon, alt-üst kimlik tartışmalarıyla terör örgütüne moral verildiğini ifade ederek, bir partinin ve bağlı belediyelerin terör örgütüne destek sağladığını belirtti. 
     Türkiye’de federal yapı oluşturularak bağımsız bir devletin kurulmasının amaçlandığını dile getiren Tolon, "Gereken tedbirler alınmazsa, ülkenin terör, etnik çatışma ve bölünme içine sürüklenmesi çok muhtemeldir" dedi. 
     
     "SIKMA BAŞ SORUNU VAR" 
     Emekli Orgeneral Tolon, bir gazetecinin, "Hem Müslüman’ım diyorsun, hem de Hıristiyan bayanların örttüğü gibi sıkma baş takıyorsun ve onun üzerine başka bir şey takıyorsun" şeklindeki sözlerini hatırlatması üzerine, "Türkiye’de başörtüsü sorunu bulunmadığını" ifade ederek, şunları söyledi 
     "Annelerimiz, eşlerimizin birkaç tane başörtüsü vardır. Anadolu insanının büyük bir çoğunluğu da başını bağlamaktadır. Başörtüsü sorunu olsaydı, başlarını bağlamıyor olacaklardı. Nitekim, 3 defa askeri yönetim oldu. Bu dönemlerde başörtüsü sorun olsaydı, o takdirde başörtüsü imalatı, satışı, kullanımı yasaklanırdı. 
     Demek ki ortada bir başörtüsü sorunu yok, sıkma baş sorunu var. 30 yıl önce bir siyasi partinin, siyasi simge olarak ortaya dikte ettiği bir konuydu. Onu da şöyle tanımladık Bir tane içeriye sıkma baş, bir tane de üstüne öyle koyarsanız, işte öyle bir anlam taşır, dedik. 
     Sözümüz oydu." Konferansta, UGSAD Yönetim Kurulu Başkanı İrfan Çelik ile Bilkent Üniversitesi Uluslararası İlişkiler Bölümü öğretim üyesi Doç. Dr. 
     Hasan Ünal da birer konuşma yaptı. 
     Konferansın ardından düzenlenen panelde ise Anadolu Ajansı AA 
     Haber Yayın Daire Başkanı Dr. Muzaffer Şahin’in "Terörle Mücadelede Basın" konulu sunumunun ardından, Dr. Nihat Ali Özcan, Polis Akademisi Öğretim Üyesi Yrd. Doç. Dr. Mehmet Özcan, ASAM Uluslararası Hukuk Danışmanı Doç. Dr. Sadi Çaycı ile A.Ü Siyasal Bilgiler Fakültesi öğretim üyesi Doç. Dr. Sertaç Başeren de birer konuşma yaptı. 
     
</TEXT>
</DOC>
