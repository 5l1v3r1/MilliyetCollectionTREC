<DOC>
<DOCNO> 400255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko10.html </URL>
<DATE> 2005/12/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Türkiye, OECD'nin kurumlar vergisi en düşük 5'inci ülkesi olacak 
</HEADLINE>
<TEXT>

     Türkiye İşveren Sendikaları Konfederasyonu TİSK kurumlar vergisinde yapılacak 10 puanlık indirimden sonra Türkiye’nin OECD’nin kurumlar vergisi en düşük beşinci ülkesi konumuna geleceğini bildirdi. 
     Türkiye halen yüzde 30’la, OECD’de 13’üncü en yüksek kurumlar vergisi oranına sahip ülke konumunda bulunuyor. Kurumlar vergisi oranının 2006 yılı başından itibaren 10 puanlık indirimle yüzde 20’ye çekilmesiyle Türkiye 26’ncılığa kadar gerileyecek. Diğer bir ifadeyle, İrlanda, Macaristan, İzlanda ve Slovak Cumhuriyeti’nden sonra kurumlar vergisi düşük beşinci ülke konumuna gelecek. 
     Kurumlar vergisi oranı halen İrlanda’da yüzde 12.5, Macaristan’da yüzde 16, İzlanda yüzde 18 ve Slovak Cumhuriyeti’nde yüzde 19 olarak uygulanıyor. 
     Kurumlar vergisinin OECD ortalaması ise yüzde 29.2 düzeyinde seyrediyor. OECD’de en yüksek kurumlar vergisi oranını yüzde 39.3’le ABD uyguluyor. Japonya yüzde 39’la ikinci, Almanya yüzde 38.9’la üçüncü, Kanada yüzde 36.1’le dördüncü konumda bulunuyor. Bu ülkeleri yüzde 35’le İspanya, yüzde 35’le Yunanistan ve Fransa izliyor. 

ANKA 
     
</TEXT>
</DOC>
