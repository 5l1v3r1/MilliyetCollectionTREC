<DOC>
<DOCNO> 404725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy02.html </URL>
<DATE> 2005/12/19/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
AİHM'de kritik karar 
</HEADLINE>
<TEXT>

     Avrupa İnsan Hakları Mahkemesi AİHM , Perşembe günü KKTC’deki eski Rum mülklerine ilişkin iddialar ve KKTC’de bu konuya ilişkin tartışmalar açısından büyük önem taşıyan bir davaya ilişkin kararını açıklayacak. 
     AİHM, Perşembe günü Rum Myra Xenides-Arestis’in 1974 yılından beri Magosa’daki mülküne erişemediği gerekçesiyle 1999 yılında Türkiye aleyhinde yaptığı şikayet üzerine 
     açılan davayı sonuçlandırıyor. 
     Xenides-Arestis, başvurusunda Türk Silahlı Kuvvetleri’nce TSK evinde oturmasının ve mülkünden yararlanmasının engellendiğini öne sürerek Avrupa İnsan Hakları Sözleşmesi’nin özel ve aile yaşamı hakkı, mülkün korunması ve ayrımcılık yapılmamasına ilişkin maddelerinin ihlal edildiğini öne sürmüştü. 
     AİHM’in, geçen Nisan ayında Türkiye’nin iç yargı yolunun henüz tüketilmediği görüşünü reddederek söz konusu başvuruyu "kabul edilebilir" bulduğu belirtiliyor. 
     Böylece, Mahkeme’nin Türkiye aleyhindeki Rum başvurularının engellenmesi için KKTC’de oluşturulan iç yargı yolunu "etkin veya uygun" olarak görmediği anımsatılıyor. 
     
     KKTC’DEKİ ÇABALAR 
     Bu arada AİHM’in kritik kararı, KKTC’de bu konudaki pürüzleri gidermeyi amaçlayan çabaların yoğunlaştığı günlere denk düşeceğine de dikkat çekiliyor. 
     Rum basınına bir açıklama yapan Xenides-Arestis’in avukatı Achilleas Demetriades de, mahkemenin kararının gündemdeki diğer davalar için "yaşamsal" önem taşıdığını belirterek kararın Perşembe günü açıklanacağı için "kaçınılmaz" olarak KKTC’deki tartışmalar açısından etkilerinin olacağını öne sürdü. 
     KKTC Meclisi Hukuk ve Siyasi İşler Komitesi’nde 17 Aralık’ta oy çokluğu ile kabul edilen "Taşınmaz Malların Tazmini, Takası ve İadesi Yasa Tasarısı", yarın KKTC Meclis Genel Kurulu’nda ele alınacak. 
     Mülk sorununun takas ve tazminatla çözümlenmesine katkı yapacağı ve, AİHM’de yığılan davaları azaltacağı umulan tasarı, büyük tartışma yaratmış bulunuyor. 
     
</TEXT>
</DOC>
