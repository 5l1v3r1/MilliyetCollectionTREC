<DOC>
<DOCNO> 402158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur37.html </URL>
<DATE> 2005/12/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Vatan Caddesi - İkitelli istikameti 11 ve 18 Aralık'ta kapatılacak 
</HEADLINE>
<TEXT>

     Vatan Caddesi-İkitelli istikameti, üst geçit kirişlerinin monte edilmesi çalışması nedeniyle 11 ve 18 Aralık’ta trafiğe kapatılacak. 
     İstanbul Büyükşehir Belediyesi’nden yapılan yazılı açıklamada, belediyenin kentin ulaşım sorununa çözümler ürettiği belirtilerek, çalışmaların da trafik sirkülasyonunu en az etkileyecek gün ve saatlerde gerçekleştirildiği bildirildi. 
     Şantiyelerde belediye yöneticilerinin sıkı denetimleri sürerken, müteahhit firmaların aralıksız çalışıp projelerini bir an önce bitirmelerinin hedeflendiği ifade edilen açıklamada, yol ve üstgeçit yapım çalışmalarının önemli bir kısmının, İstanbul trafiğine olumsuz etkisini azaltmak için trafik yoğunluğunun en az olduğu gün ve saatlerde yapıldığı kaydedildi. 
     Bu çalışmalardan biri olan ve TEM Otoyolu ile Bağcılar bağlantısını önemli ölçüde rahatlatacak Bağcılar-TEM Bağlantı Yolu Alt ve Üst Geçit İnşaatı Projesi kapsamında kenar ve orta ayak perdelerinin imalatlarının tamamlandığı anlatılan açıklamada, yapımı devam eden üst geçidin tabliyesini oluşturacak prefabrik kirişlerin yerine monte edilebilmesi için, 11 Aralık Pazar günü Vatan Caddesi-İkitelli, 18 Aralık Pazar günü de İkitelli-Vatan Caddesi istikametinin 05.00-12.00 saatleri arasında trafiğe kapatılacağı belirtildi. 
     Çalışmalar süresince trafiğin servis yolundan sağlanacağı ifade edilen açıklamada, belirtilen gün ve saatlerde bölge trafiğini kullanacak sürücülerin trafik işaret ve işaretçilerine dikkat etmeleri istendi. 
     
</TEXT>
</DOC>
