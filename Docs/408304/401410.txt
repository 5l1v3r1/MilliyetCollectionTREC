<DOC>
<DOCNO> 401410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy21.html </URL>
<DATE> 2005/12/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mumcu Başbakan'ın Avustralya gezisi feribot ihalesiyle ilgili 
</HEADLINE>
<TEXT>

     Anavatan Partisi Genel Başkanı Erkan Mumcu, enerji ve doğalgaz alanında olup bitenlere kamuoyunun dikkati çekmek istediğini, bu alanda "yüzyılın soygununun gerçekleştirildiğini" öne sürdü. 
     Mumcu, partisinin TBMM Grubu’nda yaptığı konuşmada, iktidarın, enerji politikalarını eleştirdi. 
     Türkiye’nin, bu alandaki rekabet gücünün kısıtlandığını ve yüzyıl sürecek bir risk, tehdit ve tehlike ile karşı karşıya olduğunu ileri süren Erkan Mumcu, hükümetin, nedenini izah edemediği bir şekilde doğalgaz anlaşmalarını yenileyerek, Türkiye’nin doğalgaz faturasını en az 10 milyar dolar daha yüksek bir düzeye taşıdığını ileri sürdü. 
     "Karalana karalana bitirilemeyen, AK Parti’nin muhalefet bayrağı" diye nitelediği Mavi Akım Projesi’nde, hükümetin, ilk anlaşmaya göre doğalgaz fiyatını iki kat artırılabilecek formüle imza attığını iddia eden Mumcu, bunun bedelini milletin ödeyeceğini söyledi. 
     Türkiye’nin enerji ve doğalgaz piyasasında olup bitenlere kamuoyunun dikkatini çekmek istediğini söyleyen Mumcu, bu alanda yüzyılın soygununun gerçekleştirildiğini savundu. 
     
     "SOÇİ’DE NE KONUŞTUNUZ " 
     Doğalgaz kontrat devri ihaleleri ve 2. Mavi Akım hattı yapılması konularında Başbakan Recep Tayyip Erdoğan ile Rusya Devlet Başkanı Putin’in mutabık kaldığını, İtalya Başbakanı Berlusconi’nin de arabuluculuk yaptığını iddia eden ANAVATAN lideri Mumcu, Erdoğan’a, "Soçi’de, yanınızda devletimizi temsil edecek bir tercüman dahi bulunmazken, ne konuştunuz " sorusunu yöneltti. 
     
     "BALTACI ADINDA BİR KERAMET VAR" 
     "Türkiye Cumhuriyeti Devleti tarihinde bunun bir örneği daha var mı " diye soran Mumcu, şöyle devam etti 
     "Var... Baltacı Mehmet Paşa... Türk-Rus ilişkilerinde ’Baltacı’ adında bir keramet var. BOTAŞ’ın yapmış olduğu öne sürülen, aslında Gasprom’un yaptığı kontrat devri ihalesinde de bir ’Baltacı’ çıkıyor karşımıza... Kontrat devrinden en büyük payı alan, geçen yıl kurulan şirket... Sayın Başbakan’ın en yakınlarının ve bizzat Enerji Bakanı’nın işlerini takip ettiği şirket..." 
     
     "ZERRE KADAR MASUMİYET YOK" 
     Erkan Mumcu, Doğalgaz Piyasası Kanunu’nda doğalgaz kontrat devirleri için yapılan değişiklikte, "zerre kadar masumiyet olmadığını" ifade ederek, yeterlilik belgesi alan firmalardan 4’üne Rus doğalgaz şirketi Gasprom tarafından yetki verildiğini kaydetti. 
     Gasprom’un, Mavi Akım için hiçbir şirkete izin vermediğini anlatan Mumcu, Gasprom ve ortaklarının sunduğu fiyatı, BOTAŞ’ın ancak zararla sunabileceğini, Türkiye’nin 30 yıl enerjisini dünya ortalamasının 2 katı fiyatla alacağını ve rekabet gücünün elinden alınacağını iddia etti. 
     
     "HESABI KİMDEN SORMAK LAZIM" 
     Mavi Akım Projesiyle ilgili Yüce Divan’da dava olduğunu anımsatan Mumcu, "Bu Mavi Akım pahalıysa, yeni anlaşmayla neden fiyatı 2 katına çıkardınız Alınması taahhüt edilen doğalgaz miktarı fazlaysa, neden 2. Mavi Akım hattını yapıyorsunuz İçerdeki dağıtım yetkisini, neden Gasprom’a veriyorsunuz Hesabı, şimdi Yüce Divan’da hesap veren adamdan mı, yoksa Recep Tayyip Erdoğan’dan mı, Enerji Bakanı’nda mı sormak lazım " diye sordu. 
     
     "LİDERLERİN KANTARA ÇIKTIĞI PLATFORMLAR... 
     Bütçe görüşmelerini liderlerin kantara çıktığı platformlar olarak nitelendiren ANAVATAN Genel Başkanı Erkan Mumcu, Başbakan Erdoğan’a, Kuşadası ve Galataport limanları ihaleleri, Telekom ve Yarımca limanının özelleştirilmesi ile Mavi Akım konularına ilişkin, milletin avukatı olarak sorular yönelteceğini söyledi. 
     Mumcu, "Hazırlıklı gelin. Millet adına bunları soracağım. O kantardan sakın kaçmaya kalkışmayın. Gelin, millet görsün. Kim kaç okka çekiyor " dedi. 
     
     "GEZİ FERİBOTLA İLGİLİ, YAKINDA KOKUSU ÇIKAR" 
     Başbakan Erdoğan’ın yurtdışı gezilerine ilişkin eleştirilerini de yineleyen Erkan Mumcu, Avustralya gezisinin de İstanbul Büyükşehir Belediyesi’nin bir ihalesiyle ilgili olduğunu öne sürerek, "İDO’nun alacağı feribotlarla ilgilidir. Yakında kokusu çıkar" diye konuştu. 
     Başbakan Erdoğan’ın, İstanbul Büyükşehir Belediye Başkanı olduğu dönemde çalışma arkadaşı olan kişileri, "büyükşehir belediye spor" ve "şebekenin kare ası" diye tanımlayan ANAVATAN lideri Mumcu, usulsüzlüklere ilişkin geçmişte ve bugün hesap vermeyen bu kişilerden, gelecekte mutlaka hesap sorulacağını savundu. 
     Erkan Mumcu, Erdoğan’ın "ortak kimliğin din" olduğu yönünde yaptığı açıklamaları da eleştirerek, dini duyarlılığı olan kişilerin, kul hakkı yememe konusunda da duyarlı olması gerektiğini söyledi. 
     
     "KİME GİDİYOR BU PARA HARİRİ’YE..." 
     Vergi indiriminden dar gelirlilerin değil, büyük şirketlerin yararlanacağını savunan Mumcu, kurumlar vergisinde indirimden büyük şirketlerin faydalanacağını, bunlardan birisinin de Telekom olduğunu öne sürdü. Telekom’un, 400 trilyon lira daha az vergi ödeyeceğini ifade eden Mumcu, "Kime gidiyor bu para Hariri’ye... Tebrik ederim. 
     Türkiye için bulabildiğiniz çözüm bu" dedi. 
     
     "PAYLAŞIM ŞEBEKESİ İÇİNDE OLMAYANLAR..." 
     ANAVATAN Genel Başkanı Mumcu, AK Parti TBMM Grubu’nun dünkü toplantısında bazı milletvekillerinin dile getirdiği eleştirileri, "çok değerli, namuslu milletvekillerinin vicdanının sesidir" diye değerlendirdi. 
     "Paylaşım şebekesi içinde olmayanların, vicdanen rahatsız olduklarını" savunan Mumcu, "yolsuzlukların haddi hesabının olmadığını ve insanların midesinin bulandığını" ileri sürdü. Mumcu, insanların, içindekini dışarı çıkarmak adına seslerini yükseltmeye başladığını sözlerine ekledi. 
     
</TEXT>
</DOC>
