<DOC>
<DOCNO> 402487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun15.html </URL>
<DATE> 2005/12/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Nijerya'da düşen yolcu uçağında ölü sayısı 105'e çıktı 
</HEADLINE>
<TEXT>

     Nijerya'nın güneyinde dün meydana gelen uçak kazasında ölü sayısı 105'e çıktı. 
     Nijerya'nın özel NTA televizyonu, Abuja'dan hareket ettikten sonra Port Harcourt kentinde düşen Sosoliso Havayolları'na ait DC-9 tipi yolcu uçağından kurtarılan 7 kişiden 2'sinin hayatını kaybettiğini duyurdu. 
     Nijerya Sivil havacılık yetkilisi, kazada 103 kişinin öldüğünü, 7 kişinin kurtulduğunu belirtmişti. Ölenler arasında, Noel tatili için Abuja'dan Port Harcourt'a giden aynı okuldan en az 65 ortaokul öğrencisinin bulunduğu açıklanmıştı. 
     Bu arada, Sınır Tanımayan Doktorlar Örgütü'nden yapılan açıklamada, düşen uçakta, örgüt adına çalışan biri Fransız diğeri Amerikalı 2 doktorun bulunduğu belirtildi. 
     Öte yandan, Nijerya Devlet Başkanı Olusegun Obasanjo, içinde 110 kişinin bulunduğu uçağın dün düşmesi nedeniyle, bugün Portekiz'e yapacağı ziyareti iptal etti. 
     Uçak kazasıyla ilgili soruşturma sürerken, kazanın nedeni henüz bilinmiyor. 
     
</TEXT>
</DOC>
