<DOC>
<DOCNO> 404777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo34.html </URL>
<DATE> 2005/12/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Özerten Hakem hatalarının bir kulübün lehine olması tesadüf... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, ''Hakem hatalarının bir kulübün lehine yapıldığı konusunda medyada neredeyse bir fikir birliği'' oluştuğunu vurgulayarak, ''Ama ben bunların tesadüf olduğuna inanıyorum'' dedi. 
     MHK 2005-2006 Sezonu Hakem Ara Semineri, Titanik Otel'de başladı. Konuyla ilgili basın toplantısı düzenleyen Özerten, Türkiye'deki tüm klasman hakemlerinin ilk kez bir eğitim seminerinde bir araya geldiğini söyledi. 
     Göreve geldikleri andan itibaren hakem hatalarını en aza indirmek için çaba gösterdiklerini ifade eden Özerten, eğitim seminerini de bu nedenle düzenlediklerini kaydetti. Türkiye'nin her yerinde oynanan maçlarda kararların standart uygulanmasını amaçladıklarını dile getiren Özerten, ''Edirne'den Ardahan'a kararların standart alınmasını istiyoruz'' diye konuştu. 
     Seminer boyunca hekimlerin 'adil, saygın, kişilikli, kul hakkı yemeyen' kişiler olabilmeleri için beyinlerini yıkayacaklarını dile getiren Özerten, hakem hatalarının daha az olduğu bir lig temenni etti. 
     
     YORUMCULARIN FİKİR BİRLİĞİ 

     ''Hakem hatalarının televizyonlarda yorumlanmasının hataları artırıp artırmadığı'' şeklindeki soru üzerine Özerten, kameraların, hataların azalmasında etkili olduğunu, ancak hataları değerlendiren yorumcuların da fikir birliğinde olması gerektiğini söyledi. 
     Televizyon programlarında aynı pozisyonla ilgili değişik yorumlar yapılabildiğine dikkati çeken Özerten, şöyle konuştu 
     ''Geniş Türkiye coğrafyasında hakemlerimizin de ben burada hata yapmışım diyebilmesi lazım, ama maalesef bir pozisyonla ilgili bir kaç kanalda değişik yorumlar yapılabiliyor. O maalesef hakemlerimizi ikileme sokabiliyor.'' Yapılan seviyeli eleştirilerin yanında olduklarını ve bunlardan herkesin faydalandığını ifade eden Özerten, ''Biz hakemlerimizin belden aşağı vurulmasına, şahsiyetlerine dokunulmasına karşıyız'' diye konuştu. 
     Hakemlerin saniyenin altında bir zaman diliminde karar vermek zorunda olduklarına işaret eden Özerten, ''Hakemler kolay yetişmiyor. En beğenmediğiniz hakemin arkasında en az 10 yıllık emek vardır'' dedi. 
     
     'HATALAR ÜST ÜSTE GELDİ'' 

     ''Futbol Federasyonu'nun seçime gitmesinde hakem hatalarının aynı takımın lehine yapıldığı şeklindeki görüşlerin etkili olduğunu söyleniyor. Bu görüşe katılıyor musunuz'' sorusu üzerine Özerten, şunları kaydetti 
     ''Hakem hatalarının bir kulübün lehine yapıldığı konusunda medyamızda neredeyse bir fikir birliği ortamı oluştu, ama ben bunların tesadüf olduğuna inanıyorum. Geçmiş dönemlerde de bu hatalar olmuştur. Bizim arkadaşlarımızın talihsizliği sekizinci ve dokuzuncu haftalardan itibaren hataların bir kaç hafta üst üste gelmesidir. Yoksa sağduyuyla geçen sezonlara baktığımızda, toplamda bundan fazla da hata yapılmıştır. Eleştiri dozlarını, ithamları fazla buluyorum.'' ''Kuddusi Müftüoğlu neden FIFA listesinden çıkartıldı'' sorusu üzerine de Özerten, bunun bir nöbet devri olduğunu vurguladı. Müftüoğlu'nun çok iyi bir hakem olduğunu, ancak geçen sezon bir takım talihsizlikler yaşadığını vurgulayan Özerten, Müftüoğlu'nun ilerleyen yıllarda yeniden FIFA listesine girebileceğini kaydetti. 
     30 Aralık'a kadar sürecek seminerde, dört gruba ayrılan 599 B ve C klasmanı hakemleri ile C klasman yardımcı hakemlerine üçer gün boyunca eğitim verilecek. 

     
</TEXT>
</DOC>
