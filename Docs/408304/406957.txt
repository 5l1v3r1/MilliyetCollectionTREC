<DOC>
<DOCNO> 406957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun28.html </URL>
<DATE> 2005/12/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Petersburg ırkçılığı lanetledi 
</HEADLINE>
<TEXT>

     Rusya'nın St. Petersburg kentinde, 3 gün önce ırkçı dazlakların saldırısında bir Kamerunlu öğrencinin öldürülmesini protesto amacıyla gösteri düzenlendi. 
     Aralarında yabancı öğrenci ve Rus gençlerinin de bulunduğu yaklaşık 200 kişilik grup, yerel yönetimin bulunduğu Smolny binasının önünde toplanarak, ırkçı cinayeti ve yetkililerin duyarsızlığını protesto etti. 
     ''Irkçılığa geçit yok'' ve ''Faşizme ölüm'' yazılı pankartlar taşıyan grup, ''hükümete ve St Peterburg yetkililerine yabancı öğrencilerin güvenliğini sağlama'' çağrısında bulundu. 
     Kentte, cumartesi günü 16 ila 20 yaşındaki 6 Rus gencinin iki ayrı bıçaklı saldırısında Leon Kanhem adlı 28 yaşındaki Kamerunlu öğrenci ölmüş, Kenyalı bir başka üniversite öğrencisi de ağır yaralanmıştı. 
     Rusya'nın St. Petersburg kentinde bu yıl başından bu yana 800'den fazla ırkçı saldırı düzenlendi. 
     
</TEXT>
</DOC>
