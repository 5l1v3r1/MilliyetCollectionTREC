<DOC>
<DOCNO> 402567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur23.html </URL>
<DATE> 2005/12/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hacı adayları İstanbul'dan Osmanlı Usulü uğurlandı... 
</HEADLINE>
<TEXT>

     İstanbul Büyükşehir Belediyesi, İstanbul Müftülüğü ve TÜRSAB işbirliğiyle Osmanlı İmparatorluğu dönemindeki bir gelenek yeniden başlatılarak 3 bin hacı adayı Eyüp Camii'nden uğurlandı. 
     Hacı adayları, Eyüp Camii'nde topluca öğle namazı kıldıktan sonra cami bahçesindeki Eyüp Sultan Türbesi'ni ziyaret etti. 
     Burada duaların okunmasının ardından bir açıklama yapan Eyüp Belediye Başkanı Ahmet Genç, Osmanlı İmparatorluğu döneminde hacı adaylarının ''Sürre Alayı'' eşliğinde Eyüp Sultan'dan hacca uğurlandığını hatırlatarak, şunları söyledi 
     ''Sürre Alayı, hem hacıların yoldaki güvenliklerini sağlıyordu, hem de hacı adaylarımızla birlikte Mekke ve Medine'de yaşayanlara altın, para, yiyecek ve giyecek gibi hediyeler götürüyorlardı. Bugün Eyüp'ten Sürre Alayı dışında hacı adaylarını uğurlayarak bu geleneği yeniden başlatıyoruz.'' Hacı adayları daha sonra, Eyüp Belediyesi Mehteran Takımı'nın çaldığı müzik eşliğinde yürüyerek Feshane Uluslararası Fuar ve Kongre Merkezi'nde düzenlenen bilgilendirme toplantısına katıldı. 
     
     DEVLET BAKANI ÇUBUKÇU 
     Burada konuşan Devlet Bakanı Nimet Çubukçu, ''Bu güzel yolculukta bizlere, milletimize, birliğimize, beraberliğimize, huzurumuza dua edin. Bizlere hakkınızı hela edin. Haccınızın şimdiden hayırlı uğurlu olmasını, Yüce Rabbimin katında kabul görmesini temenni ediyorum'' dedi. 
     İstanbul Müftüsü Mustafa Çağrıcı da, İslam'ın 5 şartından birinin hac olduğunu, ama haccın sadece bir ibadet değil, Türk kültürünün de bir parçası olduğunu söyledi. 
     Türk kültüründe haccın, milli değerlerin, eşitlik, kardeşlik, dostluk ve faziletin odağı olduğunu, aynı zamanda devletin de bir şükran şiarı olarak algılandığını anlatan Çağrıcı, Hz. Muhammed'in bundan 1400 yıl önce veda hutbesinde dile getirdiği sözlerin, bugün Evrensel İnsan Hakları Beyannamesi'nde yer aldığını kaydetti. Çağrıcı, Peygamber'in ''Arabın Arap olmayana, Arap olmayanın Araba üstünlüğü yoktur. Beyaz ırkın siyah ırka, siyah ırkın beyaz ırka üstünlüğü yoktur. Üstünlük yalnızca yüce Allah'a gönüllü itaat ve bağlılıkta'' dediğini hatırlatarak, hacı adaylarına şöyle seslendi 
     ''Bu mesajı Arafat'ta hatırlayın. Hac, bütün dünyevi yükleri üzerinizden atmış olarak, huzuru ilahiye yürümektir, bir yeniden dirilmedir. Haccı böyle hissedin. Nefsimizin istekleri orada bitecektir. Allah, 'hacda incitme-kırma, dövüş-kavga, itişme-kakışma, darılma-darıltma yoktur' diyor. Öyle yapacağız. Milyonlarca insanın bulunduğu yerde her şey istediğimiz gibi gitmeyecek. Varsın gitmesin. Allah'ın Resulü Medine'den Mekke'ye giderken uçakla mı gitti Hazır yemek tabakları mı önüne kondu Biraz da yorulalım, biraz da zahmet çekelim.'' Çağrıcı, Türk kültüründe öteden beri hacca geç yaşlarda gitmenin nedeninin ''Günah işlerim de haccın o kutsiyetini zedelerim'' düşüncesinden kaynaklandığını belirterek, ''Hacca giden insan, artık günahlara veda etmeye karar vermiş insanlardır. Ondan korkup, ondan çekiniyor. Hacca karşı bu hürmet, birçok İslam toplumunda yoktur. Hacı adaylarımızın vatanına, milletine, ailesine sağlık içinde gidip dönmesini diliyorum. Haccınız kabul olsun'' diye konuştu. 
     Törende, Kur'an-ı Kerim ve kaside okunmasının ardından düzenlenen panelde de, haccın evrenselliği, fazileti ve hacla ilgili sağlık bilgileri verildi. 
     
</TEXT>
</DOC>
