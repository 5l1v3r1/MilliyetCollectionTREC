<DOC>
<DOCNO> 404452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yasam/axyas02.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukları ölenler yetimleri alıyor... 
</HEADLINE>
<TEXT>


DIŞ HABERLER SERVİSİ 

Sri Lanka'da, tsunami felaketinde çocuklarını kaybeden aileler, resmi onay olmadan felakette yetim kalmış çocukları alıyorlar. Çocuk Esirgeme Kurumu yetkilileri, Galle ve Matara bölgelerinde yetim çocukların, çocuklarını kaybetmiş ailelerce alındığına dair onlarca vaka duyduklarını belirtti. Ailelerin, kendi üzüntülerini gidermek için bunu yapmalarının doğru olmadığını kaydeden yetkililer, yasal başvuruda bulunulmasını tavsiye etti. 
Bu arada Endonezya hükümeti, son 40 yılın en büyük depreminin ardından gelen dev dalgaların, ülkede en az 100 bin kişinin canını almış olabileceğini açıkladı ve artık ölüleri saymayı bıraktıklarını açıkladı. Endonezya Sağlık Bakanı Siti Fadullah Supadi, şimdiden 80 bini aşan ülkedeki ölü sayısının artmasının beklendiğini, bulaşıcı hastalıkların salgın haline gelmesinden korktuklarını vurguladı. Korkunç felaketin vurduğu tüm ülkelerde ölenlerin sayısı ise 126 bin 530'a yükseldi. 


</TEXT>
</DOC>
