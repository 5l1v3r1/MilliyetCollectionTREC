<DOC>
<DOCNO> 400637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun22.html </URL>
<DATE> 2005/12/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Baradei İran birkaç ayda nükleer silah üretebilir 
</HEADLINE>
<TEXT>

     Uluslararası Atom Enerjisi Kurumu UAEK Başkanı Muhammed El Baradei, İran'ın diğer tesislerde uranyum zenginleştirmeye başlaması durumunda, birkaç ay içinde nükleer silah üretmeye hazır hale gelebileceğini söyledi. 
     El Baradei, The Independent gazetesine verdiği demeçte, UAEK yetkililerinin en az iki yıl içinde tam faaliyete geçebileceğini söyledikleri Natanz tesisinin çalışmaya başlaması halinde, İran'ın birkaç ay içinde nükleer silah üretecek duruma gelebileceğine inandığını söyledi. 
     Bu nedenle uluslararası topluluğun endişe duymakta olduğunu söyleyen El Baradei, İranlıların nükleer silah üretme konusundaki niyetlerini tahmin etmenin zor olduğunu, ancak kendilerinin her şeyin barışçı amaçlı olmasını sağlayacak program doğrultusunda hareket etmeyi sürdürdüklerini belirtti. 
     ''Tam yakıt döngüsünü elde etmeyi amaçladıklarını biliyorum. Tam yakıt döngüsünü sağlayan bir ülkenin de birkaç ay sonra nükleer silah üretebilecek duruma gelebileceğini biliyorum'' diyen El Baradei, krizin derinleşmesi halinde herkesin zarar göreceği uyarısında bulundu. 
     El Baradei, ''Herkes zarar görecek. Pandora'nın kutusu açılacak. İran'ı izole etme çabaları olacak, İran karşılık verecek ve sonunda bir çözüm bulmak için görüşme masasına dönmek zorunda kalacaksınız'' diye konuştu. 
     İran'ın Rusya'nın önerisini halen reddetmediğini ve gelecek aydan önce ''görüşmeler için görüşmelerin'' başlamasını beklediğini kaydeden Muhammed El Baradei, İran'ın ''naftalinleyip bir kenara koyduğu'' Natanz yeraltı uranyum zenginleştirme tesisini faaliyete geçirme tehdidini sürdürmesinin, krizi derinleştireceği uyarısında bulundu. 
     El Baradei, İran'ın bunda ısrarının nükleer niyetlerinin barışçı olup olmadığı konusunda yeni sorular ortaya çıkmasına neden olacağını belirterek, ''Eğer zenginleştirme işlemine başlarlarsa bu uluslararası topluluk için en önemli gündem maddesi ve ciddi bir endişe haline gelir'' diye konuştu. 
     
</TEXT>
</DOC>
