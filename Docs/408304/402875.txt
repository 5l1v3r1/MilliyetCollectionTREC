<DOC>
<DOCNO> 402875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas14.html </URL>
<DATE> 2005/12/12/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Siyahların yeni tercihi evde eğitim 
</HEADLINE>
<TEXT>

     ABD'de, çocuklarını okula göndermek yerine evde eğitmeyi tercih eden siyahların sayısı artıyor. 
     Ülke genelinde evde eğitimi savunmak amacıyla kurulan ''Ev Eğitimi Yasal Savunma Derneği''nin Başkanı Michael Smith, ''Yaklaşık 10 yıl önce, daha fazla siyah ailenin konferanslarımıza katıldığını gözlemlemiştik ve o tarihten itibaren de bu katılım hep arttı'' diye konuştu. 
     ABD Eğitim Bakanlığı istatistik merkezinin açıkladığı rakamlara göre, 2003 yılında ABD'de yaklaşık 1,1 milyon çocuk evde eğitim alırken, bu rakam okul çağındaki çocukların nüfusunun yüzde 2,2'sini oluşturdu. 
     ''Ev Eğitimi Yasal Savunma Derneği'' de, evde eğitimi tercih eden siyah aileler arasında gözle görülür bir artış olduğunu açıkladı. 
     Evde eğitim alanında çalışmalar yürüten Wisconsin Üniversitesi'nden Michael Apple de, evde eğitimi tercih eden siyah ailelerin sayısının, siyahların kendilerini dışlanmış hissettikleri şehirlerde arttığını söyledi. 
     Apple, bazı siyah aileler tarafından devlet okullarının tercih edilmeme sebepleri olarak, okullarda Afrika kökenlilerin tarih ve kültürünün yeteri kadar öğretilmemesi, çocukların okuldaki şiddetten korunmaması ve dini kaygıları gösterek, ''Çocuklarını korumak için ellerinden geleni yapıyorlar ve bunun için alkışı hak ediyorlar'' dedi. 
     
</TEXT>
</DOC>
