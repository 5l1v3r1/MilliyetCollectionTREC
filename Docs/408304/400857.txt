<DOC>
<DOCNO> 400857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/ekonomi/eko05.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e 7 grup teklif verdi, yerliler çekildi 
</HEADLINE>
<TEXT>


ŞÜKRÜ ANDAÇ 

Telsim ihalesi için ön yeterlilik alan firmalar son tekliflerini kapalı zarfla dün Tasarruf Mevduatı Sigorta Fonu'na TMSF teslim ettiler. Buna göre, Telsim'e talipli 15 firmadan, 7'si şirket için teklif verdi. İngiliz Vodafone, Rus Sistema, Birleşik Arap Emirlikleri'nden Etisalat ve Emaar, Mısır'dan Orascom, Kuveytli MTC Telekomünikasyon ve Alman kökenli Otto Telsim ihalesine yeterlilik alıp teklif veren firmalar oldu. TMSF'nin Uzan Grubu'nun borçlarına karşılık el koyduğu Telsim'in ihalesi 13 Aralık Salı günü İstanbul'da yapılacak. 
1.5 aylık bilgi odası sürecinde taliplilerle bire bir görüşme fırsatı bulan ve firmaların ilgileri hakkında önemli bilgiye sahip olan üst düzey bir Telsim yetkilisi, favorilerini açıkladı. Buna göre, Vodafone, Türk Telekom ihalesine de katılan Etisalat, Sistema ile MTC Telekomünikasyon en iddialı gruplar olacak. 

Yerli katılımcı yok 
Yetkili ayrıca, Dubaili grup Emaar'ın da oldukça güçlü sermayeye sahip olduğunu ancak bugüne kadar hiç telekom operasyonu yönetmediklerinden dolayı, ihalede çekingen olabileceklerini belirtti. 
2.8 milyar dolar muhammen bedelle satışa çıkarılan Telsim ihalesinde ön yeterlilik için toplam 15 şirket başvurmuştu. Ancak France Telecom ihaleye teklif vermekten vazgeçerken, ihalede France Telecom ile ortak hareket etmeyi planlayan Sabancı Holding de ihaleden çekilmişti. Bu arada ihalede bilgi odası sürecine katılan 3 yerli gruptan hiçbiri yer almayacak. 


</TEXT>
</DOC>
