<DOC>
<DOCNO> 405724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy14.html </URL>
<DATE> 2005/12/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP'li Fatsa Bir üslup hatası varsa gerekli uyarıyı yaparız 
</HEADLINE>
<TEXT>

     AK Parti Grup Başkanvekili Eyüp Fatsa, 19 Mayıs Üniversitesi’ndeki OMÜ kadrolaşma iddialarını araştırmak 
     amacıyla kurulan komisyonun dünkü toplantısında yaşanan tartışmayla ilgili olarak, "Gönül arzu eder ki komisyonlarda, kamuoyuna menfi şekilde yansıyacak görüşmeler, konuşmalar olmasın" dedi. Fatsa, AA muhabirine yaptığa açıklamada, AK parti grup başkanvekilleri olarak, araştırma komisyonlarının çalışmalarına çok taraf, hatta müdahil olmadıklarını söyledi. Bu komisyonda, farklı siyasi partilerden ve uzmanlardan oluşan bir heyet olduğunu ifade eden Fatsa, "Biz arkadaşlarımızın, Meclis Araştırma Komisyonu’nun talebinin içeriğine uygun olarak bu çalışmayı yürüttüklerine inanıyoruz. Komisyon, görüşlerine başvurmak istediği üniversite yetkililerini veya tarafları dinliyor onların ellerindeki bilgi ve belgeleri de araştırarak çalışmalarını yürütüyor" dedi. 
     
     KOMİSYONUN AĞIRLIĞI VE CİDDİYETİ 
     "Gönül arzu eder ki, komisyonlarda bu tür, kamuoyuna menfi şekilde yansıyacak görüşmeler, konuşmalar olmasın" diyen Fatsa, hem milletvekillerinin, hem de görüşlerine başvurmak üzere davet edilenlerin, komisyonun ağırlığını ve ciddiyetini bilmeleri gerektiğini kaydetti. Fatsa, şöyle konuştu 
     "Biz, siyasi parti grupları olarak, komisyonların çalışmalarına çok fazla taraf olmamaya, hatta hiç taraf olmamaya ve onları çalışmalarında yönlendirme gibi bir gayretin içine girmemeye çalışıyoruz. Onların özveri ve sağduyuyla yapacakları çalışmaya sadece destek veriyoruz. 
     Komisyonda arkadaşlarımızdan kaynaklanan bir üslup hatası varsa, arkadaşlarımızın üsluplarına daha dikkatli olmaları konusunda gerekli uyarıyı yaparız ama görüşlerine başvurulmak üzere komisyona davet edilenlerin de komisyonun ağırlığını ve ciddiyetini hissetmeleri ve çalışmaları ciddiye almaları gerektiğini düşünüyorum. 
     Komisyon, TBMM’nin araştırma komisyonudur, Meclis adına yapılan bir araştırmadır. Komisyonu ciddiye almamak ve kendisinden istenen bilgilerin dışında komisyon çalışmalarını sabote edebilecek bir takım davranışlara girmek, sadece komisyona değil, aynı zamanda TBMM’ye de bir saygısızlıktır." CHP milletvekilleri, komisyonun dünkü toplantısını, AK Parti Nevşehir Milletvekili Rıtvan Köybaşı’nın kendilerine küfrettiği gerekçesiyle terk etmişti. 
     
</TEXT>
</DOC>
