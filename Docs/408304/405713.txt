<DOC>
<DOCNO> 405713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy03.html </URL>
<DATE> 2005/12/22/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Komisyonda "P....k" kavgası 
</HEADLINE>
<TEXT>

     ANKARA ANKA 

19 Mayıs Üniversitesi’ndeki kadrolaşma 
     iddialarını araştırmak amacıyla kurulan Meclis Araştırma komisyonunun bugünkü toplantısında AKP Nevşehir Milletvekili Rıtvan Köybaşı’nın küfür ettiği gerekçesiyle CHP’li üyeler toplantıyı terk etti. Edinilen bilgiye göre, komisyonun bugünkü tophlantısında dinlenen kişilere, AKP’li üyelerce sorulan sorulara CHP’li milletvekilleri itiraz etti. Bu itirazlar sonucunda AKP Nevşehir Milletvekili Rıtvan Köybaşı’nın komisyon üyesi CHP Bursa Milletvekili Mustafa Özyurt’a "p......k" diyerek küfür ettiği öğrenildi. Bunun üzerine CHP’li üyeler de komisyonu terk etti. AKP’li Köybaşı’nın küfür ettiği belirtilen Mustafa Özyurt konuyla ilgili soruları yanıtlarken, Meclis çatısı altında bu olayların yaşanmasından utanç duyduğunu dile getirdi. CHP’li üyelerin hepsinin öğretim üyeliği yaptığını, bunun sonucu olarak da akademik ve bilimsel konulardaki birikimlerini diğer üyelerle paylaştığını anlatan Özyurt, bunun bazı AKP’li üyelerce, "Bize bilmiyor muamelesi yapıyorsunuz" şeklinde değerlendirildiğini, bugünkü toplantıda yaşananların da bu yanlış yaklaşımların bir sonucu olarak yaşandığını söyledi. Özyurt, kendilerine yönelik hakaretlerin ötesinde AKP’lilerin, Nurettin Sözen’i iterek ve vurmaya kalkarak komisyonda terör yaratmaya çalıştıklarını söyledi. Mustafa Özyurt, bundan sonraki komisyon çalışmalarına katılıp katılmayacakları konusunda ise grup kararını beklediklerini bildirdi. 
     
</TEXT>
</DOC>
