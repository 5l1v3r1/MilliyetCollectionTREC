<DOC>
<DOCNO> 404760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo16.html </URL>
<DATE> 2005/12/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Albayrak Trabzonspor'u daha yükseklere taşımaya çalışacağız... 
</HEADLINE>
<TEXT>

     Selçuk KILIÇ 

Trabzonspor'un dün yapılan seçimli olağan mali genel kurulda başkanlığa seçilen Nuri Albayrak, Trabzonspor camiası ve delegelerin kendilerine güvendiğini ve onları mahçup etmeyeceklerini söyledi. 
     AA muhabirinin sorularını yanıtlayan Albayrak, ailesiyle görüştükten sonra başkan adaylığı kararını verdiğini ve daha sonra adaylığını açıkladığını belirterek, ''1 haftalık süreçte yaptığımız Televizyon programlarıyla Trabzon halkı beni sevdi, tanıdı. Bende onları sevdim. Müthiş bir elektrik oldu. Trabzonspor için maddi manevi gayreti gösterip, daha yükseklere taşımaya çalışacağız'' dedi. 
     Trabzonspor camiasının, taraftarın delegelerin kendilerine güvendiğini ifade eden Albayrak, ''Ezici çoğunlukla bizi göreve getirdiler. Biz de onları mahçup etmeyeceğiz. Önce kısa sonra uzun vadede Trabzonspor'u başarılı yapacağız'' diye konuştu. 
     Genel kurul öncesi yaptığı masaya yumruğunu vuran bir Trabzonspor olacak biçimindeki açıklamalar konusunda diğer başkan adaylarının eleştirilerine katılmadığını kaydeden Albayrak, şöyle devam etti 
     ''Ben mecazi olarak bu sözleri kullandım. Kimsenin hakkını yemeyiz. Trabzonspor'un hakkını da kimseye de yedirtmeyiz. Trabzonspor'un hakkını her platformda sağlayacağız. Federasyonla da ilişkilerimiz iyi. Kurumlarda esas olan devamlılıktır. Trabzonspor, kurum kimliğine kavuşmuş bir kulüptür. Biz şu ana kadar yapılan doğru bütün projeleri devam ettireceğiz. Eksik olanları da tamamlamak için elimizden gelen gayreti göstereceğiz. Trabzonspor'u kurumsal kimliğe yüzde yüz kavuşturmak için çalışacağız.'' Futbol A.Ş'nin genel kurulda 2 trilyon liralık bir zararının gösterilmesiyle ilgili olarak da Albayrak, ''Ek gelir olarak başka finans kaynakları da gösterdiler. İş başına geldikten sonra bu konuya bakacağız. Genel müdürle de görüşüp Futbol A.Ş'nin durumunu masaya yatırıp gözden geçireceğiz ve yönetim kurulu olarak değerlendirme yapacağız'' diye konuştu. 
     
     FATİH VE HÜSEYİN'E GELEN TEKLİF 
     Albayrak, Beşiktaş maçında İngiltere'nin Wigan kulübü yetkililerinin izlediği Fatih ve Hüseyin konusunda ise ''Trabzonspor'un formasını giyen bir oyuncuya teklif gelmesi önemli bir olaydır. Ama bu konu sadece yönetimin vereceği bir karar değil. Hocamızın da bu konuda kararı önemli. Yerine futbolcu koyduktan sonra bizim için problem değil. Bu işin hocası, yönetim kurulu var. Teklif geldikten sonra karar veririz'' dedi. 
     Genel kurul öncesi yıldız futbolcu sözü verdiklerini dile getiren Albayrak, ''Yıldız oyuncu sözü verdik. Yapamayacağımız hiçbir şeyin sözünü vermeyiz. Teknik heyet ile bu konuyu belirleyeceğiz'' diye konuştu. 
     
     ''GÖKDENİZ'İN BORCU VAR'' 
     Albayrak, Tahkim Kurulu tarafından cezası 6 aya düşürülen Gökdeniz konusunda ise, şunları söyledi 
     ''Biz insan çalıştırıyoruz. Yaşayan insanlar hata yapar. Hataları yapmak insanlara, hatayı affetmek büyüklere mahsustur. Gökdeniz, cezasını çekmiş. Gökdeniz'in Trabzonspor'a büyük borcu var. Bu borcu ödemesi için ikinci yarı var gücüyle çalışması lazım.'' Sezon sonu sözleşmesi bitecek olan teknik direktör Halilhodziç ile bu konuyla görüşeceklerini de kaydeden Albayrak, ''Hocanın görüşü de önemli. Ancak biz istikrardan yanayız. 3 yılda 4 teknik adam değişti. Kalmayı istiyorsa, devam etmekten yanayız'' diye konuştu. 
     
     BEŞİKTAŞ MAÇI YORUMU 
     Albayrak, Trabzonspor'un Beşiktaş karşısında aldığı galibiyetten dolayı büyük sevinç yaşadıklarını söyledi. 
     Beşiktaş galibiyeti nedeniyle teknik heyeti, sporcuları ve Atay Aktuğ'u kutladığını ifade eden Albayrak, ''Hepsinin gözlerinden öpüyorum. Bize ayrı bir mutluluk verdiler'' dedi. 
     İstanbul Büyükşehir Belediyespor Kulübü'nün başkanlığını sürdüren Albayrak, ''Orda seçilmiş bu işi yapabilecek kişiler var. Oradaki 15 arkadaşımızın her biri başkanlık yapacak kapasitededir'' dedi. 
     
     5 YIL SONRA İSTANBUL'DAN BAŞKAN 
     Bu arada Nuri Albayrak'ın göreve getirilmesiyle Trabzonspor'a 5 yıl sonra İstanbul'da yaşayan bir başkan seçildi. 
     Bordo-mavili kulüpte en son kent dışından başkanlığı Mehmet Ali Yılmaz, yapmıştı. Yılmaz'ın görev süresinin bittiği 31 Aralık 2000 tarihinden sonra Özkan Sümer ve Atay Aktuğ, Trabzon'da yaşayan başkan olarak seçilmişlerdi. 
     
</TEXT>
</DOC>
