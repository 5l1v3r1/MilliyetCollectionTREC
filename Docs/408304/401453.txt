<DOC>
<DOCNO> 401453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur09.html </URL>
<DATE> 2005/12/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çocuklarını özledi, zaman aşımına 1 ay kala yakalandı 
</HEADLINE>
<TEXT>

     
     Kerem PULGAT KONYA, DHA 
     
KONYA'da sahte evrak düzenlemek' suçundan 7 yıldır aranan 46 yaşındaki Saliha Gerçek, zaman aşımına 1 ay kala polis tarafından gözaltına alınıp, tutuklandı. Yakalanmamak için yıllarca İstanbul, Antalya, Kayseri gibi illerdeki yakınlarının yanında kalan Saliha Gerçek, ilk eşinden olan 17 yaşındaki kızı Hatice'yi ve oğlu 19 yaşındaki Hüseyin Çelebi'yi görmek üzere geldiği Konya'da 155'e yapılan bir ihbar telefonu ile yakalandı. 
     Saliha Gerçek, ikinci evliliğini soyadı öğrenilemeyen Mustafa adlı esnafla yaptı. Gerçek, 1996 yılında eşinin iflasın eşiğine gelmesi üzerine Mustafa Sebil adlı kişiden faiz karşılığı 40 milyar lira borç aldı. Bu paranın karşılığında ise Sebil'e senet verildi ve oturdukları 2 katlı ev ipotek ettirildi. Borcun vadesinde ödenmemesi üzerine evi almak üzere işlem başlatan Mustafa Sebil, evin sahte vekaletname ile Saliha Gerçek'in bir akrabasının üzerine geçtiğini öğrendi. 
     Bu arada Saliha Gerçek'in eşi Mustafa, tapusu kendi üzerine olan evinin kendisinden habersiz el değiştirmesine öfkelenip davacı oldu. Eşinin Sahte vekaletname ile evimi elimden almaya çalışıyor'' diyerek şikayetçi olduğu Saliha Gerçek Konya 1. Ağır Ceza Mahkemesi'nde 7 yıl önce sonuçlanan davada 2.5 yıl hapis cezasına çarptırıldı. Bu dava devam ederken çiftin boşanma davası da karara bağlandı. İlk eşinden olan iki çocuğunu annesi Ayşe Gerçek'in yanına bırakan Saliha Gerçek, tutuklanmaktan korktuğu için şehir şehir dolaşıp akrabalarının yanında kalmaya başladı. Bulduğu işlerde çalışarak geçimini sağlamaya çalışan Saliha Gerçek, Konya'daki annesinin yanında bıraktığı ve 7 yıldır görmediği çocuklarını çok özledi. 
     Takipten kurtulduğunu zanneden Saliha Gerçek, üniversite sınavına hazırlanan kızı 17 yaşındaki Hatice Çelebi'yi ve 19 yaşındaki oğlu Hüseyin Çelebi'yi görmek üzere bir ay önce Konya'ya geldi. 
     Annesi Ayşe Gerçek'in oturduğu Karatay İlçesi, Çatalömek Mahallesi, Beyza Apartmanları 10'uncu Blok'taki evine gelen Saliha Gerçek yıllardır görmediği çocukları ve annesiyle hasret giderdi. Ancak bu mutluluk kısa sürdü. 155'e yapılan bir ihbarla harekete geçen infaz polisi Saliha Gerçek'i yakaladı. Kesinleşmiş 2.5 yıllık cezası bulunan Saliha Gerçek cezaevine gönderildi. Gerçek'in suçunun zaman aşımına uğraması için bir ay süre kaldığı belirtildi. 
     
</TEXT>
</DOC>
