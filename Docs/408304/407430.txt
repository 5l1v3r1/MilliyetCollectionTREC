<DOC>
<DOCNO> 407430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur38.html </URL>
<DATE> 2005/12/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sadak Roj TV'ye teşekkür ediyorum ve özgür yayın yapmasını diliyorum 
</HEADLINE>
<TEXT>

     Demokratik Toplum Partisi Merkez Yürütme Kurulu üyesi Selim Sadak, Roj TV’de katıldığı bir programda, "suçu ve suçluyu övme" suçundan başlatılan soruşturma kapsamında ifade verdi. 
     Ankara Basın Savcısı Hamza Uçar’a ifade veren Sadak, adliyeden ayrılırken gazetecilere açıklama yaptı. 
     Sadak, Danimarka’dan yayın yapan Roj TV’nin bir programına katıldığını söyledi. Görüşlerini kamuoyuyla paylaşmanın en doğal hakları olduğunu ifade eden Sadak, "Bana bu fırsatı tanıyan Roj TV’ye teşekkür ediyorum ve özgür yayın yapmasının devamını diliyorum" dedi. 
     Roj TV üzerinde son dönemde baskı oluşmaya başladığını belirten Sadak, televizyonun Türkiye dışından yayın yapmasını "ayıp" olarak nitelendirdi. 
     Sadak, sadece Roj TV’ye değil her televizyon kanalının programına ayrım yapmadan katılabileceğini ifade ederek, televizyonda yaptığı konuşmaların da suç unsuru taşımadığını öne sürdü. 
     Soruşturma kapsamında Hatip Dicle’nin de önümüzdeki günlerde ifade vereceği öğrenildi. 
     Edinilen bilgiye göre soruşturma, Diyarbakır Cumhuriyet Başsavcılığı tarafından Terörle Mücadele Kanunu kapsamında başlatıldı. 
     Dosya, konuşmaların Ankara’da yapıldığı gerekçesiyle yetkisizlikle terör ve organize suçlara bakmakla görevli ağır ceza savcılığına gönderildi. 
     Özel yetkili savcılık ise suçu terörle mücadele kapsamında değil, "suçu ve suçluyu övme" olarak değerlendirerek, dosyayı görevsizlikle Basın Savcılığı’na gönderdi. 
     Basın Savcılığı soruşturmayı yeni Türk Ceza Kanunu’nun TCK 
     "suçu ve suçluyu övme" başlıklı ve 2 yıla kadar hapis cezası öngören 215. maddesi uyarınca yürütülüyor. 
     
</TEXT>
</DOC>
