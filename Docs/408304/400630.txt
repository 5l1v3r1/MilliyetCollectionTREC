<DOC>
<DOCNO> 400630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun15.html </URL>
<DATE> 2005/12/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiliz eşcinseller 'evleniyor' 
</HEADLINE>
<TEXT>

     İngiltere'de bugün yürürlüğe giren ''Eşcinsel Hak Ortaklığı Anlaşması'' yasasıyla, eşcinsel çiftlere birlikteliklerini yasal olarak sürdürme hakkı tanındı. 
     Yasadan yararlanmak üzere bugüne kadar 1200 çiftin evlilik başvurusunda bulunduğu belirtilirken, belediyelerde önümüzdeki günlerde yoğun biçimde eşcinsel nikahları kıyılmasına tanık olunacak. 
     Katolik Kilisesi tarafından dini hükümlere aykırı bulunan yasa hakkında, Protestanları temsil eden İngiliz Anglikan Kilisesi sessiz kalmayı tercih etti. 
     Eşcinsel evliliklerine izin verilmesi için kampanyalar yürüten sivil toplum kuruluşları, yasanın yürürlüğe girmesiyle önemli bir ayrımcılığın ortadan kalkacağını savunurken, ilk eşcinsel evliliğinin 19 Aralık'ta Kuzey İrlanda'da yapılacağı, bunu ertesi gün İskoçya'da yapılacak nikahın ve bir sonraki gün de İngiltere ve Galler'de yapılacak eşcinsel nikahlarının izleyeceği açıklandı. 
     Eşcinsel nikahları heteroseksüel çiftlerin nikahları gibi kamuya açık bir nikah töreni şeklinde olmayacak. Eşcinsel çiftler, belediyeye başvuru yaptıktan sonra, yetkililer huzurunda ''Eşcinsel Hak Ortaklığı Anlaşması''na imza atacak. 
     Eşitlik Bakanı Meg Munn, 2006 yılı boyunca en az 4500 eşcinsel çiftin imzalaması beklenen hak ortaklığı belgesinin bugüne kadar birlikteliğini sürdürmüş binlerce çiftin bu ilişkilerinin yasaların önünde tanınması açısından son derece önemli olduğunu söyledi. 
     Bu yasayla eşcinsel çiftlere de evli çiftlere tanınan hakların tanındığını belirten Munn, 40 yıldır birlikteliklerini sürdüren eşcinsel çiftlerin bulunduğunu, bu kişilerin birbirlerinden kalan miras ve emeklilik gibi haklara sahip olmak istediklerini, hak ortaklığı belgesinin imzalanmasının ciddi bir birlikteliğe adım atmak anlamında olacağını kaydetti. 
     Bu arada, yasadan faydalanacaklarını ilan eden eşcinseller arasında ünlü İngiliz sanatçılar George Michael ve Elton John da bulunuyor. İki ünlü, önümüzdeki günlerde, uzun süredir birlikte yaşadıkları eşleriyle birlikteliklerini resmiyete dökeceklerini bildirdi. 
     
</TEXT>
</DOC>
