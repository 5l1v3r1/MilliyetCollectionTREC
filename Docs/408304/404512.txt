<DOC>
<DOCNO> 404512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko08.html </URL>
<DATE> 2005/01/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aygün Türkiye, faizden kurtulmadan AB'ye giremez... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'nin faizden kurtulmadan ne Avrupa Birliği'ne AB girebileceğini ne de muasır medeniyete ulaşabileceğini söyledi. 
     Yılbaşını Afyon'da İkbal Termal Otel'de geçiren Aygün, eğlencenin yanı sıra gazetelerle de kısa bir sohbet etti. 
     Hesabını YTL olarak ödeyeceğini belirten Aygün, ''Türk halkı YTL'ye alışacaktır, Türk halkı çalışkandır, zekidir. Buna da alışacağına zannediyorum. Türkiye genelinde bir anket yaptık. O ankette gördük ki, Türk halkının yüzde 65'i YTL'yi anlamış. 2005 yılı tabii ki zor bir yıl olacak. AB süreci var. Tehlikeli günler Türkiye'yi bekliyor'' dedi. 
     Türkiye'nin AB sürecini de değerlendiren Aygün, şunları söyledi 
     ''AB sürecinde 2005 yılı çok zorlu geçecek, çalkalantılı bir yıl olacak. Önümüzde zorlu bir süre var. Kıbrıs sorunu, Ege sorunu, güvenlik, Ruhban okulunun açılması, Türk halkı bunları kabul edecek mi bilemiyoruz. Ama Türk halkına baktığınız zaman, Türkiye'nin verebilecek tavizleri var, Kırmızı çizgileri var. İnşallah bu çizgide Kıbrıs yok olmaz diye düşünüyorum. Eğer Kıbrıs da yok olursa Türkiye için iyi olmaz. Çünkü milli politikalarımız var. Kıbrıs da milli politika. Kıbrıs'a bir zarar gelmez diye düşünüyorum ama ben bu konuda biraz tereddütlüyüm.'' Hükümetin 2005 yılı bütçesinin IMF bütçesi olduğunu belirten Aygün, Türkiye'nin faizden kurtulmadan yükselemeyeceğini söyledi. 
     Aygün, sözlerini şöyle tamamladı 
     ''Hükümetin bütçesi IMF'nin bütçesi... Bu da yokluk bütçesidir. Vatandaşa halka bir şey vermeyen bir bütçe, bütçe sadece borç ödeme bütçesi dört yıldır bunu yapıyoruz, 3 yıl daha bunu yapacağız. Bu bütçe, kemer sıkma bütçesidir başka bir şey değildir. Türkiye son 18 yıldır 397 milyar dolar faize para verdi. Son bir yılda 40 milyar dolar faize para verdi. Bu senede 40 milyar dolar gibi bir parayı yine faize vereceğiz. Türkiye faizden kurtulmadan ne AB'ye girebilir ne muasır medeniyete ulaşabilir ne de yükselebilir.'' Sinan Aygün, ailesiyle birlikte geldiği İkbal Termal Otel'de sanatçı Safiye Soyman'ın şarkıları eşliğinde yeni yıla girdi. 
     
</TEXT>
</DOC>
