<DOC>
<DOCNO> 404486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun08.html </URL>
<DATE> 2005/01/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
BM Güney Asya'da ölenlerin sayısı 150 bine yaklaştı... 
</HEADLINE>
<TEXT>

     Yeni yıl dünyanın bir çok yerinde coşkuyla karşılansa da, felaket bölgesinden kötü haberler gelmeye devam ediyor. 
     Güney Asya'daki deprem ve ardından meydana gelen tsunamilerde ölenlerin sayısı tırmanıyor. Birleşmiş Milletler ölü sayısının 150 bine yaklaştığını açıkladı. 
     Güney Asya’daki felakette yüzlerce vatandaşını yitiren ve bugüne yasla giren İsveç ise, toplam ölü sayısının 200 bini bulabileceğini savundu. Bölgeden dönen İsveç Dışişleri Bakanı Laila Freiwalds, Stockholm'de yaptığı açıklamada, ölü sayısının muhtemelen 200 bini bulacağını belirtti ve "durum çok kötü" dedi. Ölü sayısı her geçen saat biraz daha artıyor. 
     
     Endonezya'da 100 bin ölü bekleniyor 

     Endonezya Sağlık Bakanlığı, ülkede 100 bin ölü beklendiğini açıkladı. Şu ana kadar açıklanan resmi rakam ise 79 bin 940. Sri Lanka'da ise ölü sayısı 28 bin 508 olarak açıklandı. Kayıp sayısı da beş binden fazla. Hindistan hükümeti, daha önce 13 bin olarak açıkladığı ölü sayısını 10 bin 736 olarak düzeltti.Tayland'da da 4 bin 500'ü aşkın ölü var. Ölenlerin neredeyse yarısı yabancı. 
     Malezya, Maldivler, Myanmar, Bangladeş, Somali, Tanzanya, Seyşel Adaları ve Kenya'da da 300'e yakın kişi öldü. Deprem sırasında bölgede bulunan beş bin turistten ise haber alınamıyor. 
     
     Sri Lanka'da 43 ceset daha bulundu 

     Sri Lanka'da meydana gelen deprem ve tetiklediği dev dalgalar yüzünden ölen 43 kişinin cesedine daha ulaşıldı. Sri Lankalı yetkililer, 12 bin 482 kişinin yaralandığı felakette, 4 bin 916 kişinin de hala kayıp olduğunu bildirdi. Yetkililer, yerlerinden olan bir milyon kadar kişinin, kurulan 770 geçici kampta kaldığını söylediler. Bulunan son cesetlerle Sri Lanka'da ölenlerin sayısının 28 bin 551'e yükseldiği kaydedildi. 
     
</TEXT>
</DOC>
