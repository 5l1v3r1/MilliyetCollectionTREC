<DOC>
<DOCNO> 404124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur35.html </URL>
<DATE> 2005/12/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sevdiği gençle evlenmesine karşı çıkan baba, üniversiteli kızını öldürdü 
</HEADLINE>
<TEXT>

     
     Hasan KILIÇ OSMANİYE, DHA 

     
ÜNİVERSİTEDE okurken tanışıp arkadaşlık kurduğu Kenan Zorlu ile, babasının izin vermemesi üzerine kaçarak evlendiği için, babası 54 yaşındaki Ahmet Yılmaz tarafından tabancayla başından vurulan 24 yaşındaki Sabite Zorlu, yaşam mücadelesini kaybetti. 15 gün önce, Gaziantep'in Araban ilçesindeki evlerini basan babası tarafından kurşun yağmuruna tutulan Sabite, başına isabet eden mermiyle bitkisel hayata girmiş, eşi 26 yaşındaki Kenan Zorlu ile, kayınvalidesi 49 yaşındaki Sultan Zorlu hafif yaralanmıştı. 
     İddiaya göre, Kahramanmaraş Sütçü İmam Üniversitesi Bahçe Meslek Yüksek Okulu İşletme Bölümü’nde sınıf arkadaşı olan Sabite ile Kenan, birbirlerine aşık oldu. Geçen yıl okullarını bitiren gençler, evlenme kararı aldı. Gaziantep’in Araban İlçesi’nde oturan Zorlu ailesi, Osmaniye'de oturan Sabite’yi oğullarına istedi. Ancak, Kenan’ın üniversiteyi bitirdikten sonra iş bulamayıp inşaatlarda çalışması nedeniyle, Sabite’nin emlakçılık yapan babası Ahmet Yılmaz bu evliliğe onay vermedi. 
     
     KAÇARAK EVLENDİLER 

     Arkadaşlıklarını sürdüren Kenan ile Sabite, geçen temmuz ayında kaçarak Osmaniye’de evlendi. Öfkelenen baba Ahmet Yılmaz, 29 Kasım’da evlerini bastığı kızı, damadı ve damadının annesine tabancayla kurşun yağdırdı. Başından ağır yaralanan Sabite Yılmaz, ameliyat sonrası bitkisel hayata girdi. 15 gündür yaşam mücadelesi veren Sabite, dün sabah hayatını kaybetti. Sabite Zorlu’nun cenazesi, aynı olayda hafif yaralanan eşi Kenan ve yakınları tarafından hastaneden alınarak Osmaniye Asri Mezarlık’ta toprağa verildi. 
     Olaydan sonra kaçan baba Ahmet Yılmaz’ı arayan polis, soruşturmayı sürdürüyor. 
     
</TEXT>
</DOC>
