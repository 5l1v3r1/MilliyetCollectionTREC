<DOC>
<DOCNO> 400455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko06.html </URL>
<DATE> 2005/12/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bankaların ''borç kapatma'' yöntemiyle müşteri kapma yarışı... 
</HEADLINE>
<TEXT>

     Konut kredilerinde faizleri düşüren bankalar, rekabetin daha da artması üzerine, ''borç kapatma'' yöntemiyle diğer bankaların müşterilerini kapmaya çalışıyor. 
     Bireysel kredilerde en büyük ilgiyi faizlerin 1.05 seviyelerine kadar çekildiği konut kredileri görüyor. 
     Ülke genelinde ev sahibi olmak isteyen binlerce kişi, konut kredisi almak için bankalara başvururken, bankalar da artan rekabet ortamında daha fazla müşteri kapabilmek amacıyla birbirinden farklı yöntemler geliştiriyor. 
     Öyle ki bankalar arasında ''borç kapatma'' yöntemiyle müşteri kapma yarışı başladı. Bankalar, bu yöntemle diğer bankadan yüksek faizle kredi alan bir müşteriyi düşük faiz olanağıyla kendisine çekmeye çalışıyor. Yani, bir bankadan 1.80 ile kredi alan tüketici, ''borç kapatma'' yöntemiyle borcunu üstlenen başka bir bankaya 1.20 faizden borçlanabiliyor. 
     Örneğin, 1.20 faizle 120 ay vadeli 100 bin YTL kredi çeken bir tüketici, ayda 1620 YTL öderken, 1.05 faizle aynı vadeyle çekilen kredi için ise ayda 1506 YTL ödeyecek. 
     
     BANKALAR KENDİ MÜŞTERİSİNE FAİZİ DÜŞÜRMÜYOR 

     Bankalar, rakibinden müşteri kapmak için düşük faizlerini gerekçe gösterirken, daha önce yüksek faizden kredi verdiği kendi tüketicisine faizlerini düşürdükten sonra aynı kolaylığı göstermiyor. 
     Düşük faiz verdiği gerekçesiyle banka değiştirmek isteyen tüketicilerin, kendilerinden alınacak masraflar ve komisyonları en ince ayrıntısına kadar hesaplayarak hareket etmeleri, aksi takdirde daha zararlı çıkabilecekleri öğrenildi. 
     Çünkü, tüketicilerin, borç kapatma işlemleri sırasında, işlem masraflarının elde edilecek faiz avantajını geçmemesine dikkat etmeleri gerekiyor. 
     Vakıflar Bankası Toplu Konut ve Bireysel Krediler Yönetmeni Mertol Can, giderek artan rekabet içinde bankaların müşteri çekebilmek amacıyla çeşitli yöntemlere başvurduğunu kaydetti. 
     
     FAİZLER 1'İN ALTINA İNECEK 

     Bunların başında faizleri düşürmenin geldiğini vurgulayan Can, ''Bankalar arası yarış giderek artıyor. Hergün bir banka faiz oranını düşürdüğünü açıklıyor. Çok kısa vadede faizlerin 1'in altına inmesi mümkün değil. Ancak, bu gidişle faizler 1'in altına inecek. Ne zaman olacağını kestirmek çok zor'' dedi. 
     Tüketicilerin faizlerin düşeceği beklentisiyle ev almayı ertelemesinin kendi zararlarına olacağını belirten Can, konut fiyatlarının beklenenin üzerinde arttığını, düşük faizli krediyle yüksek fiyattan ev almanın bugünden farklı olmayacağını bildirdi. 
     Faizleri düşürmenin yanı sıra bankaların borç kapatarak müşteri kazandığını ifade eden Can, ''Bazı bankalar arasında böyle bir yarış başladı. Banka, ipotekli bile olsa, bir konut için kredi sağlayabiliyor ve rakip bankanın müşterisini kapabiliyor'' diye konuştu. 
     
</TEXT>
</DOC>
