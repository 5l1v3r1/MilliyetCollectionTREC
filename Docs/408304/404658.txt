<DOC>
<DOCNO> 404658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun24.html </URL>
<DATE> 2005/12/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Barroso mutlu Büyük bir kriz aşıldı... 
</HEADLINE>
<TEXT>

     AB Komisyonu Başkanı Jose Manuel Durao Barroso, AB zirvesinin ardından büyük bir krizin aşıldığını söyledi. 
     AB zirvesinin sonuçlarını değerlendirmek üzere Brüksel'de basın toplantısı düzenleyen Barroso, AB devlet ve hükümet başkanlarının bütçe konusunda uzlaşmalarının, ''Avrupa için iyi bir haber'' olduğunu belirterek, ''çok olumsuz sonuçları olabilecek bir krizin önlendiğini, AB'nin felç durumundan kurtarıldığını ve tekrar harekete geçirildiğini' söyledi. 
     ''Daha ileri adımlar atmak isterdik ama bu mümkün değildi'' diyen Barroso, bütçe konusunda alınan uzlaşma kararının bir ilk adım olduğunu, şimdi Avrupa Parlamentosu'nun ve komisyonun onayları gerekeceğini belirtti. 
     AB'nin bütçe sistemini eleştiren ve bu sistemin değişmesi gerektiğini söyleyen Barroso, AB Komisyonu'nun 2008-2009 yıllarında yeni bir düzen önereceğini duyurdu. 
     Barroso, 25 üye ülkeyi istediklerinden daha fazla masraf yapmaya zorlamanın mümkün olmadığını, bu bütçe ile AB'nin bazı projelerinden fedakarlıklar yapmak durumunda kalacağını, ancak krizin aşılmasının önemli olduğunu anlattı. 
     Hırvatistan'ın 2013'ten önce muhtemelen AB üyesi olacağını, dolayısıyla bütçenin tekrar gözden geçirilmesi gerekeceğini de söyleyen Barroso, zirvede varılan uzlaşmada Almanya Başbakanı Angela Merkel'in etkisinin temel oluşturduğunu, Almanya'nın bütçeye en büyük katkıyı yapan ülke olarak Avrupalı lider rolünü oynadığını ve çok etkili olduğunu belirtip, teşekkür etti. 
     Barroso, İngiltere Başbakanı Tony Blair ile müzakereler sırasında mutabık olmadığını, Blair'in kendisini hayal kırıklığına uğrattığını, ancak sonuçta ona da teşekkür etmek gerektiğini belirtti. 
     
</TEXT>
</DOC>
