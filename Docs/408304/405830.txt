<DOC>
<DOCNO> 405830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/dunya/axdun02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Evo'yu fena işlettiler 
</HEADLINE>
<TEXT>


Kendisini, 'Ben İspanya Başbakanı Zapatero' diye arayan radyocuya kanan, Bolivya'nın yeni seçilmiş Başkanı Evo Morales'in 'Zapatero beni kutladı' demesi, krize neden oldu 

DIŞ HABERLER SERVİSİ 


İspanyol "La Cope" radyosu, geçen haftaki Bolivya devlet başkanlığı seçimini kazanan solcu Evo Morales'e "tatsız" bir şaka yaparak hem diplomatik bir skandala imza attı, hem de İspanya'da küçük çaplı siyasi bir kriz yarattı. 
Sağ eğilimli "La Cope" radyosunda önceki gün yayımlanan "Gülme Grubu" adlı sabah programında, sesini taklit ederek kendisini İspanya Başbakanı Jose Luis Rodriguez Zapatero olarak tanıtan sunucu, telefonla aradığı Bolivya'nın yeni liderini seçim zaferinden dolayı tebrik etti. Karşısındakinin Zapatero olduğunu sanan Morales, teşekkür ettikten sonra, hemen Zapatero'ya seçimlerden önce Bolivya'ya yapılan ekonomik yardımı iki misline çıkaracağına dair verdiği sözü hatırlattı. Zapatero rolündeki sunucu, ilk dış gezisini İspanya'ya yapmasını söyleyerek Morales'i davet etti. 
Kötü bir şaka yapıldığını fark etmeyen Morales, düzenlediği basın toplantısında Zapatero'nun kendisini telefonla arayıp kutladığını açıkladı. Aynı tuzağa İspanya ana muhalefeti Halk Partisi PP de düştü. Olayın doğru olduğunu zanneden PP, konuyla ilgili Başbakan Zapatero'ya cevaplaması için soru önergesi verdi. Başbakanlık bunun üzerine böyle bir telefon görüşmesi olmadığı ve Bolivya'ya yardımın 2 misline çıkarılacağı yolunda bir vaatte bulunulmadığını açıkladı. Hükümet, olayın bir radyo tarafından yapılan "kabul edilemez" nitelikte bir şaka olduğunu ve radyo yetkililerinin özür dilemesi gerektiğini bildirdi. 

İkili ilişkileri bozabilir 
İspanya Başbakanı Zapatero, şakanın ortaya çıkmasından sonra Morales'i "gerçekten" telefonla arayarak tebrik etti ve radyonun yaptığı "kabul edilemez" şakadan dolayı üzüntülerini iletti. İspanya İletişim Bakanı Fernando Moraleda, Morales'e saygısızlık yapıldığını ifade ederken Dışişleri Bakanı Miguel Angel Moratinos, önce Bolivya'nın Madrid Büyükelçisi Alvaro Pozo ile daha sonra da, "La Cope" radyosunun sahibinin İspanyol Başpiskoposlar Konferansı olmasından dolayı, Vatikan'ın Madrid'deki Papalık elçisi Manuel Monterio de Castro ile görüştü. 
Bolivya Dışişleri Bakanlığı da şakayı "Bolivya halkına hakaret" olarak değerlendirdi. Bakanlık, "Bu tip olaylar, ikili ilişkileri alt üst edebilir" açıklamasında bulundu. 
2004'te Miami'den yayın yapan bir Amerikan radyosu, Küba lideri Fidel Castro'ya benzer bir oyun oynamış ve Castro'nun canlı yayında ağzına geleni söylemesine neden olmuştu. 1995'teki başka bir olayda Kanadalı bir radyocu kendisini Başbakan Jean Chretien olarak tanıtarak İngiltere Kraliçesi Elizabeth ile 15 dakika sohbet etmişti. 


</TEXT>
</DOC>
