<DOC>
<DOCNO> 405822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas15.html </URL>
<DATE> 2005/12/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hayvanat bahçesinden çalınan yavru penguen, dünyayı ayağa kaldırdı 
</HEADLINE>
<TEXT>

     İngiltere'de, bir hayvanat bahçesinden 5 gün önce çalınan yavru penguen Toga'nın bulunması için dünyanın dört bir yanındaki hayvan severler seferber oldu. 
     Ülkenin güneyinde yer alan Isle of Wight'daki, Amazon World hayvanat bahçesinde cumartesi akşamı kaybolan 3 aylık Toga'nın, ''yılbaşı hediyesi olarak'' çalındığı düşünülüyor. 
     Yetkililerin, gerekli koşullar sağlanamayacağı için yavru penguenin ''yeni yılı göremeden'' ölebileceği uyarısı yapması ve Toga'nın ebeveynlerinin üzgün fotoğraflarının gazetelerde yayımlanmasının ardından, dünyadaki hayvan severlerden destek mesajları yağmaya başladı. 
     Hayvanat bahçesi yöneticisi Kath Bright, kendilerine, aralarında ABD, Avustralya ve Güney Afrika'nın da olduğu ülkelerden yüzlerce e-posta ve iyi dilek kartları geldiğini, bunun ''inanılmaz ve çok güzel'' olduğunu söyledi. 
     Bazı medya kuruluşları da ABD'de iki kilisede, cemaatin Toga için dua ettiğini duyurdu. 
     Hayvanat bahçesi müdürü Bright, CNN'de yer alan açıklamasında, Toga'nın çok hassas bir kuş olduğunu ve hala ebeveynleri tarafından beslendiğini söylemişti. Toga'nın insan eliyle beslenmeyi reddedeceği için 5 günden fazla hayatta kalma şansının olmadığı belirtilmişti. 
     Uzmanlar, kayboluşunun 5. gününde, küçük penguenin ''sağ'' bulunma ihtimalinin artık çok az olduğunu ifade ediyor. 
     
</TEXT>
</DOC>
