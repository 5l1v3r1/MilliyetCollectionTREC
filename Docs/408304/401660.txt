<DOC>
<DOCNO> 401660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun53.html </URL>
<DATE> 2005/12/08/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Schüssel'den Ahmedinejad'ın sözlerine eleştiri Akıl almaz densizlik 
</HEADLINE>
<TEXT>

     İran Cumhurbaşkanı Mahmud Ahmedinejad'ın, ''Hitler'in Yahudileri yaktığını kabul etmedikleri'' şeklindeki açıklamasına sert tepki gösteren Avusturya Başbakanı Wolfgang Schüssel, Ahmedinejad'ın açıklamasını, ''Akıl almaz densizlik'' olarak niteledi. 
     Resmi ziyaret için Washington'da bulunan Schüssel, Avusturya Devlet Televizyonu'na ORF yaptığı açıklamada, ''Ahmedinejad'ın sözlerini şiddetle reddettiğini'' belirterek, ''İran Cumhurbaşkanı'nın açıklaması akıl almaz bir densizliktir. Ahmedinejad, bu sözleriyle Yahudi soykırımının varlığını da tartışmaya açmıştır ki soykırımı reddetmek Avusturya yasalarında suçtur ve cezai takibat gerektirir'' dedi. 
     Dışişleri Bakanı Ursula Plassnik de yaptığı açıklamada, ''İran Cumhurbaşkanı Ahmedinejad'ın sözlerine büyük bir kararlılıkla yanıt verilmesi gerektiğini'' ifade ederek, Ahmedinejad'ın geçen Ekim ayında yaptığı açıklamasını da ''kabul edilemez'' olarak değerlendirdiğini ve İsrail'in varlığının tartışılamayacağını bildirdiğini anımsattı. 
     Plassnik, ülkesinin Tahran Büyükelçisi'nden detaylı bilgi istediğini ve aynı zamanda İran'ın Viyana Büyükelçisi'nin de Dışişleri Bakanlığı'na çağrılarak bilgi istendiğini söyledi. 
     
     ''İRAN İLE NÜKLEER GÖRÜŞMELER KOLAY OLMAYACAK'' 

     İran cumhurbaşkanı Ahmedinejad'ın açıklamalarını ''şiddetle reddettiğini'' bildiren Almanya Dışişleri Bakanı Frank-Walter Steinmeier da ''İran Cumhurbaşkanı'nın son açıklamalarından sonra İran ile AB üçlüsü Almanya, Fransa, İngiltere arasındaki nükleer programıyla ilgili görüşmelerinin kolay olmayacağını'' kaydetti. 
     İran'ın nükleer programına ilişkin AB ile süregelen soruna işaret eden Steinmeier, ''İran'ın, uluslararası camianın sabrının sonsuz olmadığını artık anlamış olduğunu sanıyorum'' dedi. 
     Ahmedinejad, İslam Konferansı Örgütü'nün İKÖ Mekke'deki olağanüstü zirvesinden sonra gazetecilere yaptığı açıklamada, ''Hitler'in Yahudileri yaktığı iddialarını kabul etmediklerini'' ifade ederek, ''Eğer Avrupalılar çok istiyorlarsa Avrupa'dan siyonistlere yer versinler'' demişti. 
     İran Cumhurbaşkanı, ''Bazı Avrupa ülkelerinin, Hitler'in milyonlarca mazlum Yahudi'yi fırınlarında yaktığında ısrar ettiklerini de'' ifade ederek, ''Eğer Avrupalılar doğru söylüyorlarsa kendileri Avrupa'da, mesela Almanya'da, Avusturya'da veya başka Avrupa ülkelerinde birkaç eyaleti siyonistlere versinler ve siyonistler kendi devletlerini Avrupa'da kursunlar'' diye konuşmuştu. 
     
     AB'DE KINADI 

     İngiltere, İran Devlet Başkanı Mahmut Ahmedinejad'ın İsrail'e ilişkin sözlerini kınadı. 
     AB dönem başkanlığı adına yazılı açıklama yapan İngiltere Dışişleri Bakanı Jack Straw, Ahmedinejad'ın sözlerinin "asla kabul edilemez" olduğunu bildirdi. 
     Açıklamada, "Bu sözleri kınıyorum. Bu tür sözlerin medeni bir siyasi tartışmada yeri olamaz" ifadesi kullanıldı. 
     İranlı lider Mekke'de yaptığı açıklamada, İsrail'i "ur"a benzetmiş ve İsrail'in Almanya veya Avusturya'ya nakledilmesi gerektiğini söylemişti. 
     
</TEXT>
</DOC>
