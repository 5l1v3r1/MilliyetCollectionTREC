<DOC>
<DOCNO> 402872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas11.html </URL>
<DATE> 2005/12/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yeni isim 'Haşlanmış fasulye şehri' 
</HEADLINE>
<TEXT>

     Hindistan'ın Bangalor kentinin adı ''haşlanmış fasulye şehri'' anlamındaki Bengalooru olarak değiştiriliyor. 
     İngiliz sömürgeciler, kentin ismini, telaffuzunu kendileri açısından daha kolay buldukları şekilde değiştirmişlerdi. 
     Yetkililer, Karnataka eyaletinin başkenti olan 6.5 milyon nüfuslu kentin adının değiştirilmesi kararının alındığını, yeni ismin muhtemelen 2006 kasımından itibaren kullanılacağını söylediler. 
     Bangalor isminin, haşlanmış fasulye anlamına gelen ''benda kalooru''dan geldiği tahmin ediliyor. ''14. yüzyılda, şu anda şehrin bulunduğu yerde bir kralın ormanda avlanırken çok bitkin düştüğü ve bir köylü kendisini haşlanmış fasulyeyle beslediği'' için kente bu adın verildiği anlatılıyor. 
     Daha önce de ülkenin mali merkezi Bombay'ın ismi Mumbai, Madras kenti Çennai ve Kalküta kenti Kolkata olarak değiştirilmişti. 
     Bangalor, Hindistan'ın teknoloji merkezi durumunda bulunuyor. 
     
</TEXT>
</DOC>
