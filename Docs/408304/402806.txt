<DOC>
<DOCNO> 402806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo31.html </URL>
<DATE> 2005/12/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçeli Önder, milli takımda oynamak istiyor... 
</HEADLINE>
<TEXT>

     Kayseri Erciyesspor maçında Fenerbahçe'nin ilk golüne imza atan Önder Turacı, gol attığı için çok mutlu olduğunu söyledi. 
     Önder, kulübün resmi internet sitesinde yaptığı açıklamada, kendisi için takımının kazanmasının önemli olduğunu belirterek, ''Gol attığım için çok mutluyum, ama benim için önemli olan gol atmak değil, takımımın kazanmasıydı'' dedi. 
     Genç takımda golcü olarak oynadığını anlatan Önder, şöyle devam etti 
     ''Antrenörlerimden biri benim defansta daha iyi olacağımı düşündü ve bu mevkide oynamaya başladım. Kayseri Erciyesspor maçında pozisyon denk geldi, vurdum ve gol oldu. İyi bir oyuncuyum, hedeflerimi ve kapasitemi biliyorum. Şu andakinden daha iyi olacağıma inanıyorum. Önemli olan Fenerbahçe'ye hizmet edebilmek.'' Önder, Fenerbahçe'nin yenilgisiz lider durumda bulunduğunu hatırlatarak, ''İlk yarıyı bu unvanımızı koruyarak tamamlamak istiyoruz. Bunun için de elimizden gelen her şeyi yapıyoruz. Şampiyonlar Ligi'nde de Kadıköy'de yaptığımız AC Milan maçı dışında tüm karşılaşmalarda çok iyi bir performans sergiledik, ama şansımız pek yoktu. Gelecek yıl daha iyi olacağımıza inanıyorum'' diye konuştu. 
     
     ''MİLLİ TAKIMDA OYNAMAK İSTİYORUM'' 
     Şu anda A Milli Futbol Takımı'nda prosedür gereği oynayamayan Önder, sorunların çözülmesini ve bir an önce milli formayı giymek istediğini söyledi. 
     Önder, ''Milli takımda görev almak istiyorum, ancak bunun için sorunların çözülmesi gerekiyor. Umarım bu sorun en kısa zamanda çözülür ve ben ay-yıldızlı formaya kavuşurum'' diyerek sözlerini tamamladı. 
     
</TEXT>
</DOC>
