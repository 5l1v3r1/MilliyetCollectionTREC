<DOC>
<DOCNO> 405731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy21.html </URL>
<DATE> 2005/12/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li Akbulut'un sözleri Genel Kurul'da tartışma yarattı 
</HEADLINE>
<TEXT>

     TBMM Genel Kurulu’nda, Kültür ve Turizm Bakanlığı ile Çalışma ve Sosyal Güvenlik Bakanlığı bütçelerinin görüşmeleri sırasında tartışma yaşandı. 
     AK Parti Erzurum Milletvekili Mustafa Nuri Akbulut, bakanlıkların bütçeleri üzerinde kişisel görüşlerini açıklarken, muhalefetin, iktidarın olumlu hizmetlerini her fırsatta karaladığını, Başbakan Recep Tayyip Erdoğan’ın konuşmalarının çarpıtılarak, "kolaycı ve yanlı" bir siyaset yaptığını ileri sürdü. 
     "Cumhurbaşkanı Ahmet Necdet Sezer’in, TÜSİAD toplantısında bir siyasi parti temsilcisi gibi ve bizim CHP’den duymaya alıştığımız tarzdaki konuşması, görev ve sorumluluğuyla bağdaşmıyor" diyen Akbulut, TÜSİAD’ın da kuruluş amacının dışına çıkarak, TBMM, Hükümet ve yargıyı pervasızca eleştirdiğini söyledi. 
     TÜSİAD’ın, Hükümet ve yargıya talimat vermesini şiddetle kınadığını ifade eden Akbulut, yapılanı, "haddini bilmezlik ve büyük saygısızlık" olarak tanımladı. 
     Bazı kesimlerin, demokratik rejim içindeki yerlerini dikkate almadan konuştuklarını belirten Akbulut, isim vermeden, CHP Genel Başkanı Deniz Baykal’ın bir grup toplantısında vatandaşlara "Lütfen bu memleketin kaderine el koyun, bu memleketi, ne yapacağı bilinmeyen böyle bir iktidarın keyfi kararlarına teslim etmeyiniz. Türkiye’nin, devletimizin, Cumhuriyet’in kazanımlarını tehlikeye atabilecek bu sorumsuz gidiş karşısında kadınları, erkekleri göreve çağırıyorum, Türkiye’ye sahip çıkmaya çağırıyorum" sözleriyle "anayasal suç işlediğini" iddia etti. 
     
     KOÇ’UN YANITI 
     Akbulut’un sözleri, Genel Kurul’da tartışma yarattı. AK Parti ve CHP’li milletvekilleri arasında karşılıklı laf atma sürerken, CHP Grup Başkanvekili Haluk Koç, Akbulut’un Baykal’a sataştığı gerekçesiyle söz aldı. 
     Koç, Başbakan Recep Tayip Erdoğan’ın TÜSİAD yetkilileri hakkında suç duyurusunda bulunduğunu ve bunun ardından savcıların harekete geçtiğini söyledi. 2.5 yıldan beri Meclis Başkanı Bülent Arınç ve Başbakan Erdoğan’ın "yargıya müdahale" anlamına gelecek sözleri olduğunu ifade eden Koç, "Evet, Sayın Baykal bu konuşmayı yapmıştır. 
     Türkiye Cumhuriyeti vatandaşlarını, Türkiye’nin kaderine el koymaya, AKP iktidarını değiştirmeye çağırmıştır. Çare demokrasidir, çare sandıktır. Geldiğiniz gibi gideceksiniz. Hiç direnmeyin, söylenen sözleri öyle başka yerlere çekmeyin" diye konuştu. 
     Haluk Koç, mikrofonu kapandıktan sonra da konuşmasını sürdürdü. AK Parti’lilerin karşılık vermesi üzerine Başkanvekili Sadık Yakut, birleşime ara verdi. 
     
     "YOKSULLUK ARTMIŞTIR" 
     Tartışma öncesinde de gruplar, iki bakanlık bütçesi üzerinde görüşlerini dile getirdi. 
     ANAVATAN Grubu adına konuşan Hatay Milletvekili Züheyir Amber, AK Parti döneminde yoksulluğun arttığını belirterek, Çalışma ve Sosyal Güvenlik Bakanlığı’nın, geçmişte uygulanan ve başarısız olan politikaları yeni gibi tekrar uygulamaya soktuğunu söyledi. Amber, "Hükümet’in önceliği, çalışanlar, emekliler değil gitmedik ülke bırakmamak olmuştur" dedi. 
     
     BAKANLIKLARIN BİRLEŞTİRİLMESİNE ELEŞTİRİ 
     CHP Grubu adına Kültür ve Turizm Bakanlığı bütçesi üzerinde konuşan Gaziantep Milletvekili Abdülkadir Ateş, iki bakanlığın birleşmesinin olumlu sonuçlar doğurmadığını belirterek, geçmişe göre daha hantal bir yapının ortaya çıktığını ileri sürdü. 
     Bakanlıkta bazı sanatçı ve personelin başka yerlere atandığını, "bankamatik memurlarını" doğduğunu, bazen aynı görevde 3-4 bürokratın bulunduğunu ifade eden Ateş, "Bakanlıkları birleştirme fikri iflas etmiştir. Hatadan dönmek erdemdir" dedi. 
     Kültür politikalarını da eleştiren Ateş, AK Parti döneminde Bakanlık bütçesinin, 2002 yılından daha düşük paya sahip olduğunu kaydetti. Ateş, kapalı ve hizmet veremeyen kütüphaneler olduğunu, müzelerin yerel yönetimlere devredilmesinden endişe ettiklerini belirterek, "Türkiye’de kültür politikası yerine, mizah üretir hale gelinmiştir. Mizahta yoksunluk çekmiyoruz ama politika üretmede yoksunluğa düşüyoruz" diye konuştu. 
     CHP Antalya Milletvekili Osman Kaptan, 3 yılda 3 bakanın değiştiği, Kültür ve Turizm Bakanlığı’nın birleşmesinin yanlış olduğunu söyledi. Antalya’nın, turizm gelirine karşılık hak ettiği ilgiyi göremediğini savunan Kaptan, özellikle kentteki altyapı sorunlarının ciddi boyutlara ulaştığını kaydetti. "Ekonomiyi IMF idare ediyor, siz de durumu idare ediyorsunuz" diyen Kaptan, "Dünyada ayak basmadık yer bırakmayan Başbakan’ın, Türkiye’de ayaklarının yere basmadığını" ileri sürdü. 
     
     "ÖZGÜRLÜKTEN ANLADIĞINIZ..." 
     Çalışma ve Sosyal Güvenlik Bakanlığı bütçesi üzerinde konuşan CHP Ankara Milletvekili Bayram Meral, Hükümet’in, miting meydanlarındaki vaatlerini unuttuğunu, ülkeyi eleştirdiği IMF ve Dünya Bankası’nın insafına bıraktığını ileri sürdü. 
     SSK hastanelerinin Sağlık Bakanlığı’na devrinin ardından "kuyrukların bittiği" sözlerinin gerçeği yansıtamadığını belirten Meral, "Sizi kutluyorum, eskiden hastanelerde doktor, hemşire çalışırdı. Şimdi temizlik şirketi çalışanları bu işi yapıyor" dedi. 
     İşsizlik Fonu’nda biriken 7.5 katrilyon liranın akıbetinden endişe ettiklerini kaydeden Meral, ayrıca konut edindirme hesabındaki paranın ödenip ödenmeyeceğinin belli olmadığını söyledi. 
     CHP Kocaeli Milletvekili İzzet Çetin de aynı bakanlık bütçesi üzerindeki konuşmasında, AK Parti’nin gündeminde çalışanların olmadığını belirterek, "3 Kasım’da AKP’ye oy veren kesim, Başbakan’ın defterinden silinmiştir. Sorununu dile getiren herkesi azarlıyor. 
     Özgürlükten anladığınız, sadece türban ve sıkma başa özgürlüktür" dedi. 
     
</TEXT>
</DOC>
