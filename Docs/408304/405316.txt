<DOC>
<DOCNO> 405316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun55.html </URL>
<DATE> 2005/12/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Bolivya'nın yeni liderine bir radyodan tebrik şakası... 
</HEADLINE>
<TEXT>

     İspanya Başbakanı Jose Luis Rodriguez Zapatero'nun Bolivya devlet başkanlığı seçimini kazanan Evo Morales'e telefon edip tebrik etmesinin gerçek olmadığı, bir radyonun şaka yaptığı ortaya çıktı. 
     Morales'in dün yaptığı basın toplantısında, ''Zapatero bana telefon edip tebrik etti'' şeklindeki açıklamasını İspanyol hükümeti bugün yalanlarken, gerçekte COPE adlı radyo istasyonundan Morales'e telefon edilip, Zapatero aramış gibi konuşulduğu belirtildi. 
     COPE, bugün Morales ile ''Gülme Grubu'' adlı programın yapımcıları arasında geçen konuşmanın telefon kaydını yayımlarken, konuşmalarda kendisini Zapatero olarak tanıtan kişi, Morales'ten ilk resmi ziyaretini İspanya'ya yapmasını istiyor. 
     Bolivya'da seçimleri kazanan sosyalist lider Morales'e yapılan şaka, İspanya'da hükümet ve basın dernekleri tarafından sert dille eleştirildi. 
     
     ŞAKA KRİZE YOL AÇTI 

     İspanya'da COPE adlı radyo kanalının İspanya Başbakanı Jose Luis Rodriguez Zapatero'nun sesini taklit ederek, Bolivya devlet başkanlığı seçimleri kazanan Evo Morales'e tebrik telefonu açması İspanya'da siyasi krize yol açtı. 
     Morales'in dün düzenlediği basın toplantısında Zapatero'dan tebrik telefonu aldığını söylemesi üzerine olayın doğru olduğunu sanan ana muhalefetteki Halk Partisi PP konuyla ilgili Başbakan Zapatero'ya cevaplaması için soru önergesi verdi. 
     PP dışilişkiler genel sekreteri Bernardino Leon, Meclis'e sunduğu önergede Zapatero'nun telefon görüşmesinde tebrik ettiği Morales'in seçimleri kazanmasıyla İspanya'nın yardımlarının iki kat artırılacağı sözünü vermesini ve Bolivya devlet başkanını ilk resmi gezisini yapmak üzere İspanya'ya davet etmesini sordu. 
     Başbakanlık bunun üzerine böyle bir telefon görüşmesi olmadığını açıklarken, "kabul edilemez" olarak yorumladığı telefon şakasını yapan COPE radyosunun özür dilemesini istedi. 
     
</TEXT>
</DOC>
