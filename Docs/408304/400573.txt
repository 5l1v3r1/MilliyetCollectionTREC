<DOC>
<DOCNO> 400573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/spo01.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'I love you Tigana' 
</HEADLINE>
<TEXT>


Beşiktaşlılar, üst üste ikinci galibiyetini alan Fransız çalıştırıcıyı bağrına bastı. Siyah beyazlıların teknik direktörü, "Artık bize güvensinler" diyerek taraftarına mesaj yolladı 

SERDAR SARIDAĞ 


Sivasspor deplasmanının ardından dün de Vestel Manisaspor'u yenerek üst üste ikinci galibiyetini alan Beşiktaş Teknik Direktörü Jean Tigana, taraftarın da sevgilisi oldu. İnönü Stadı'nın tribünleri, karşılaşmanın ardından soyunma odasına giden Fransız teknik adama, "I love you Tigana" diye tempo tuttu. 
Vestel karşısında ilk yarıda iyi oynadıklarını, ancak ikinci devrede yavaşladıklarını vurgulayan Tigana, "Bunun en büyük sebebi yorgunluk. Bir hafta içinde üç maç çıkardık. Takımda yükselme var. Çok daha iyi olabiliriz" dedi. 
Fransız çalıştırıcı, basın toplantısında, sahada olan ve olmayan futbolcuları için şunları söyledi 
"Ailton bu sabah dün çok geniş bir fizik kondisyon çalışması yaptı. Alman gazetelerindeki deklarasyonlarına bakmam. Beni ilgilendiren sahadır. Ama eğer sahadaki pozisyonundan mutlu olsaydım, Zenit maçında yanımda oturmazdı. Çok büyük bir futbolcu ama şu bir gerçek ki, bu yaz hiç çalışmamış. Mustafa, kaliteli bir oyuncu. Elimdeki oyuncuları maksimum seviyeye çıkarıp, vizyonumu genişleteceğim. Ne kadar rekabet, o kadar yüksek seviye demektir. Çağdaş gibi 1-2 maç oynayan oyuncu eleştirilemez. İster Petit, ister Thuram olsun, futbolcular 1-2 karşılaşmayla tenkit edilemez. İbrahim Akın çok iyi bir oyuncu. Şu an yüzde 60 seviyede oynuyor. Daha çok çalışması lazım." 
Galatasaray maçı için yorum yapmanın henüz erken olacağını da söyleyen Beşiktaş Teknik Direktörü, "Bırakın bu zaferin tadına varayım. Sonra, derbi için hangi oyuncumu geri kazanabileceğim ona bakayım" diye konuştu. Tigana, buna rağmen, "Bir haftamız var, çalışacağız" diye konuştu. 

Tigana kaynağa döndü 

Jean Tigana dün Fulya Tesisleri'ne gitti, Beşiktaş B Genç Takımı'nın, Mecidiyeköy'ü 9-1 mağlup ettiği karşılaşmayı izledi. Siyah - beyazlıların Özkaynak Düzeni'nden sorumlu yönetici Sinan Vardar ile de görüşen Fransız çalıştırıcı, "Genç oyuncuların A takım kadrosuyla çalışmaya başladıklarında gösterecekleri uyum ve dayanıklılık, gelecek için kendilerine şans vermede bizi cesaretlendirir. Bundan böyle koordineli bir şekilde altyapıyla ilgili çalışmalarımı sürdüreceğim" dedi. 


</TEXT>
</DOC>
