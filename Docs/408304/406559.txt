<DOC>
<DOCNO> 406559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/guncel/gun04.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Müze değil, işletme özelleşiyor 
</HEADLINE>
<TEXT>


ÖMER ERBİL İstanbul 

KÜLTÜR ve Turizm Bakanı Atilla Koç, Topkapı ve Ayasofya müzelerinin özelleştirilmesiyle ilgili sözlerinin yanlış anlaşıldığını, müzelerin içindeki kafeterya, restoran gibi işletmelerin özelleştirileceğini söyledi. Bakanlığa bağlı Döner Sermaye İşletmeleri Merkez Müdürlüğü DÖSİM tarafından işletilen yerleri özelleştirmeyi hedeflediklerini belirten Koç, şöyle konuştu 
"Ancak dünyada müze işletimlerinin de özelleştirilmesi eğilimi var. Ama paldur küldür olmaz." Arkeoloji ve Arkeologlar Derneği Başkanı Prof. Dr. Ahmet Tırpan da müzelerin tamamının özelleştirilmesinin Anayasa'ya aykırı olduğunu vurgulayarak şunları söyledi 
"Anayasa'nın 63. maddesi toprak altı ve toprak üstü tarihi eserlerin devlet malı olduğunu belirtir. Siz devlet malını 2B kapsamındaki orman arazileri gibi özelleştirip elden çıkaramazsınız." 



</TEXT>
</DOC>
