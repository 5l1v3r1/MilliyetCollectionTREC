<DOC>
<DOCNO> 400714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko57.html </URL>
<DATE> 2005/12/05/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Telsim'e yabancılar talip oldu... 
</HEADLINE>
<TEXT>

     Telsim ihalesi için teklif veren 7 şirketin tamamı yabancılardan oluştu. 
     TMSF'den yapılan açıklamaya göre, 2.8 milyar dolar muhammen bedelli Telsim için düzenlenen ihale için, İngiltere'den Vodafone Telekomünikasyon A.Ş., Mısır'dan Orascom Akdeniz İletişim Hizmetleri A.Ş., Rusya'dan Sistema Telekomünikasyon A.Ş., Kuveyt'ten MTC Telekomünikasyon ve İletişim Hiz. Tic. A.Ş., Dubai'den Etisalat Telekomünikasyon A.Ş., Almanya'dan Endeks Telekom İletişim A.Ş. ve Dubai'den Uluslararası Yatırım ve Telekomünikasyon A.Ş. mali ve idari zarflarını teslim etti. İhaleye hiçbir Türk firması tarafından teklif sunulmadı. 
     Satelko İletişim ile ihaleye girmeyi planlayan Sabancı Holding, ihalede ortaklık için görüştüğü France Telecom'un iştiraki Orange'nin ihaleye katılmama kararına paralel olarak Telsim ihalesine teklif vermeme kararı aldığını bildirmişti. 
     İhale sürecinde ön yeterlilik alan Koç Holding'e bağlı Koç Bilgi Grubu İletişim ve Teknoloji Hiz. A.Ş. ile Doğan Holding'e bağlı D Telekomünikasyon Yatırımları A.Ş. de bugün sona eren son teklif gününde Telsim ihalesine teklifte bulunmadı. 
     
     ÖN YETERLİLİK İÇİN 15 BAŞVURU OLMUŞTU 

     Telsim ihalesi sürecinde ön yeterlilik için toplam 15 şirket başvururken, Dubaili Comtel Telekomünikasyon A.Ş. bazı belgelerinin ihale şartnamesine uygun olmaması nedeniyle ön yeterlilik alamayarak, ihale süreci dışında bırakılmıştı. 
     Bu aşamada, İngiltere'den Vodafone Telekomünikasyon A.Ş., Rusya'dan Sistema Telekomünikasyon A.Ş., Fransa'dan France Telecom S.A.'nın şirketi Piramit Mobil Telekomünikasyon Hiz. A.Ş, Norveç'ten Telenor Telekomünikasyon A.Ş., Dubai'den Uluslararası Yatırım ve Telekomünikasyon A.Ş., yine Dubai'den Etisalat Telekomünikasyon A.Ş., ABD'den Turcal İletişim Hizmetleri A.Ş., Kuveyt'ten MTC Telekomünikasyon ve İletişim Hiz. Tic. A.Ş., yine Kuveyt'ten Güney Telekomünikasyon Hizmetleri A.Ş., Almanya'dan Endeks Telekom İletişim Hizmetleri A.Ş. ve Mısır'dan Orascom Akdeniz İletişim Hizmetleri A.Ş. ile Türkiye'den Sabancı Holding Satelko İletişim Hizmetleri ve Yatırımları A.Ş. Koç Holding Koç Bilgi Grubu İletişim ve Teknoloji Hizmetleri A.Ş. ile Doğan Holding D Telekomünikasyon Yatırımları A.Ş. ön yeterlilik almıştı. 
     
     İHALE SÜRECİ 

     13 Aralık tarihinde Swissotel'de gerçekleştirilecek açık artırmada, bugün teslim edilen idari belgeleri yeterli görülen katılımcıların teslim ettiği mali zarflar açılacak ve kısa liste oluşturulacak. 
     Kısa liste oluşturma aşamasında, en yüksek teklif veren teklif sahibinden başlamak üzere aşağıya doğru sıralama yapılacak. 
     En yüksek teklif veren teklif sahibi de dahil olmak üzere, en yüksek teklifin yüzde 70'ine eşit ya da daha yüksek teklif vermiş olan en fazla 5 teklif sahibi açık artırmaya alınacak. 
     En yüksek teklif veren teklif sahibinin teklifinin yüzde 70'ini veren katılımcı sayısı 3'ten az olursa, en yüksek teklif veren de dahil olmak üzere sayı 3'e tamamlanacak. 
     İhale, kapalı zarfla alınan tekliflerin sıralanması ve açık artırmaya katılacak katılımcıların belirlenmesinden sonra kapalı zarfla verilen en yüksek tekliften başlamak üzere açık artırma ile devam edecek. 
     Açık artırma, teklif sahiplerinin TMSF Telsim Varlıkları Ticari ve İktisadi Bütünlüğü Satış Komisyon huzurunda sözlü olarak tekliflerini sunmaları suretiyle gerçekleştirilecek, pey aralıkları 20 milyon Amerikan doları ve katları olmak üzere azami 100 milyon Amerikan Doları olacak. 
     Teklifler peşin bedel üzerinden verilirken, Telsim Varlıkları açık artırma aşamasında en yüksek teklif veren teklif sahibinin 3 kere duyurulmasından sonra Kurul'un onayına sunulmak üzere ihale edilecek. 
     
</TEXT>
</DOC>
