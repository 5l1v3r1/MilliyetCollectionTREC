<DOC>
<DOCNO> 405690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko43.html </URL>
<DATE> 2005/12/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hamsinin kilosu 10 milyona çıktı ama balıkçılar umutlu... 
</HEADLINE>
<TEXT>

     Karadeniz'de her yıl Nisan ayına kadar süren hamsi avına rağmen, son günlerde yeterince av yapılamaması nedeniyle hamsinin kilosu balıkçı tezgahlarında 10 YTL'ye çıktı. 
     Hamside bu yıl erken başlayan sezon balıkçılara bereketli bir sezon umudu yaşatırken, bir ara kilosu 1.5 YTL'ye kadar düşen hamsi birden çekilince kilosu da 10 YTL'ye çıktı. 
     Bunun nedenini yeterince av yapılamamasına bağlayan balıkçılar, Balık Hali'ne çok az miktarda hamsi gelmesi nedeniyle fiyatların yükseldiğini bildirdiler. 
     Normal şartlarda Nisan ayına kadar süren hamsi sezonundan umutlu olduklarını belirten balıkçılar, bunun geçici bir durum olduğuna inandıklarını ifade ederek, ''Şu an fiyat el yakıyor. Denize açılan tekneler az miktarda hamsi ile dönüyorlar. Bu da fiyatlara yansıyor. Ancak, sezondan hala umutluyuz'' dediler. 
     Halen Samsun'daki balıkçı tezgahlarında mezgit 4 YTL, barbunya 10 YTL, zargana ise kilosu 4 YTL'den alıcı buluyor. 
     
</TEXT>
</DOC>
