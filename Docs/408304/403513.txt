<DOC>
<DOCNO> 403513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/dunya/axdun01.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan Şiilere sahte oy desteği 
</HEADLINE>
<TEXT>


İran'dan Irak'a giren kamyonlarda yapılan aramalarda, tercihlerin Şii listelerinden yana yapıldığı mühürlenmiş on binlerce sahte oy pusulasının ele geçirildiği öne sürüldü 

DIŞ HABERLER SERVİSİ 


Iraklılar, bugün Saddam Hüseyin'in devrilmesinden sonra oluşacak ilk 4 yıllık parlamentonun üyelerini belirlemek için sandık başına giderken, ülkeye İran'dan, tercihlerin Şii listelerinden yana yapıldığı on binlerce sahte oy pusulasının sokulduğu iddia edildi. ABD'de yayımlanan New York Times gazetesinin, Irak İçişleri Bakanlığı'ndan bir kaynağa dayandırdığı habere göre, Bağdat'ın güneydoğusundaki Badra kasabasında, kısmen doldurulmuş binlerce sahte oy pusulası taşıyan bir kamyon ele geçirildi. Ülkeye İran sınırından girdiği belirlenen kamyonun İranlı şoförü, sahte pusulalarla dolu en az 3 kamyonun daha İran'dan Irak'a sokulduğunu söyledi. 
New York Times, İran hükümetinin, Iraklı 2 Şii partisi olan Irak İslam Devrimi Yüksek Konseyi ve Dava Partisi'ni desteklediğini hatırlattı. 
Irak'ın kuzeydoğusundaki Hanekin bölgesinde de, yine İran' dan giriş yaptığı belirlenen bir kamyonda, Şii listelerinin mühürlendiği çok sayıda sahte oy pusulasının ele geçirildiği bildirildi. 
İran sınırına yakın bölgede yer alan Diyala eyaletine bağlı Hanekin bölgesinde Irak polisinin İran'dan gelen bir kamyonda yaptığı aramada, aracın gizli bölmelerinde Şii listelerinin mühürlendiği çok sayıda sahte oy pusulası bulundu. Kamyon sürücüsünün ifadesinde, "İran'dan giriş yapan sahte oy pusulası yüklü başka kamyonların da varlığından söz ettiği" kaydedildi. 

Yalanladılar 
Irak'ın sınırlarının korunmasından sorumlu Korgeneral Ahmed El Kefeci ise, İran'dan ülkeye sahte pusulalar sokulduğu yönündeki iddiaların "tamamen yalan" olduğunu söyledi. Irak İçişleri Bakanı Beyan Cebr Solag da, iddiaların seçimin "itibarına leke sürmek" için ortaya atıldığını savundu. 

Seçimler sırasında düzenlenecek intihar saldırılarını önlemek için ilan edilen 5 günlük sokağa çıkma yasağı nedeniyle özel araçlar trafiğe çıkamayınca boşalan sokaklar çocuklara kaldı. 




</TEXT>
</DOC>
