<DOC>
<DOCNO> 403519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/ekonomi/aeko.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakın dost' inşaata girdi 
</HEADLINE>
<TEXT>


Başbakan Erdoğan'ın 'yakın dostum' diye tanıttığı Atasay Kuyumculuk'un sahibi Cihan Kamer, Alkent 2000'e komşu parselde 1700 dönüm arsayı 66 milyon dolara satın aldı 

Ünsal Ereke 

Doğalgaz iletim ihalesi alan Enerco Enerji'nin ortağı olduğu iddiası ile gündeme gelen Atasay Kuyumculuk'un sahibi Cihan Kamer, inşaat işine hızlı giriyor. Başbakan Recep Tayyip Erdoğan'ın 'yakın dostu' olan Kamer'in, Büyükçekmece'de 66 milyon dolara arsa satın aldığı öğrenildi. Cihan Kamer'in satın aldığı bin 700 dönümlük arsa, Büyükçekmece Gölü'nün kıyısında, Alkent 2000, Hisar Evleri ve Pelican Hill adlı lüks konut projeleriyle Fatih Üniversitesi kampusuna komşu bir bölgede yer alıyor. 

'Çok değerli arazi' 
Emlak uzmanları, Cihan Kamer'in "M Luck Properties İnşaat AŞ" adlı şirketi adına alınan dev arsanın, Alkent 2000, Pelican Hill ve Hisar Evleri gibi lüks sitelere komşu olması nedeni ile 'çok değerli' olduğunu belirttiler. Alkent 2000'deki malikane fiyatlarının milyon dolarları bulduğunu belirten emlak uzmanları, Kamer'in arsasına benzeri malikaneler yapabileceğini söylediler. 

Tapu kaydı yapıldı 
Cihan Kamer'in M Luck isimli şirketi, ticaret sicil kayıtlarına göre 22 Kasım 2005'te kurulmuş. Şirketin yönetiminde Cihan, Atasay ve Çiğdem Kamer bulunuyor. Arazinin tapu kaydında, şirket isminin yanı sıra, Cihan Kamer, 'yetkili kişi' olarak gözüküyor. 
Arazinin üzerinde Finansbank'ın ipoteği var. Dolayısıyla, arazi alımında kredi kullanılmış olabileceği belirtiliyor. 


</TEXT>
</DOC>
