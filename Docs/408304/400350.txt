<DOC>
<DOCNO> 400350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/ekonomi/eko04.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'de Oyak'la Arcelor el sıkışıyor 
</HEADLINE>
<TEXT>


Oyak'ın Erdemir için Arcelor'la yaptığı ortaklık görüşmesi son aşamaya geldi. Her iki grup da görüşmeleri doğruladı ancak henüz imza atılmadığını açıkladı 

EKONOMİ SERVİSİ 

Erdemir'in yüzde 49.29'u için açılan özelleştirme ihalesini 2 milyar 960 milyon dolarlık teklifle alan Oyak'ın Fransız Arcelor'la yaptığı ortaklık görüşmelerinin sürdüğü, henüz imza atılmadığı açıklandı. 

'Henüz hisse satışı yok' 
Arcelor grubu görüşmeleri doğrularken, bu aşamada bir açıklama yapılmayacağını belirtmekle yetindi. Basında yer alan 'satışın yapıldığına' dair haberle ilgili olarak Oyak'tan yapılan açıklamada da "Konuyla ilgili Özelleştirme Yüksek Kurulu kararının açıklanmasının beklendiği bugünlerde Oyak tarafından herhangi bir şirkete herhangi bir hisse satışı yapılmamıştır" denildi. 

Görüşmeler sürüyor 
Açıklamada, "Böylesi önemli bir konuda Oyak tarafından yapılan tüm görüşmeler büyük bir hassasiyetle sürdürülmektedir. Erdemir konusu ve buna ilişkin tüm hususlar önümüzdeki uygun bir zaman içerisinde Oyak tarafından yapılacak bir basın toplantısıyla kamuoyuna açıklanacaktır" ifadesine yer verildi. 
Bilindiği gibi Oyak daha önce ilk görüşmesini Mittal'le yapmış, Mittal Steel'in sahibi Lakshmi Mittal 14 Ekim'de Türkiye'ye gelerek Oyak Genel Müdürü Coşkun Ulusoy ile görüşmüştü. 
Mittal, Erdemir ihalesinde de 2 milyar 400 milyon dolara kadar teklif vermişti. Arcelor'un ihalede sunduğu son teklif ise 2 milyar 670 milyon dolar olmuştu. 

Yüzde 49 ortak olacak 
Dün Vatan gazetesinde yer alan haberde Oyak'ın Arcelor'la ortaklık konusunda anlaşmaya vardığı ve ortak bir şirket kuracakları belirtilmişti. Bu şirketin yüzde 51'inin Oyak, yüzde 49'unun ise Arcelor'a ait olması böylece Arcelor'un Erdemir'in sermayesindeki doğrudan payının yüzde 24.15, Oyak'ın payının da yüzde 25.13 olacağı kaydedilmişti. 

15 yıldır Türkiye'de 2002'de İspanyol Aceralia, Lüksemburg'lu Arbed ve Fransız Usinor gruplarının birleşmesi ile oluşan Arcelor'un cirosu 30 milyar euro düzeyinde. Şirketin 60 ülkede 94 bin çalışanı bulunuyor. 
Şirketin toplam ham çelik üretim miktarı 47 milyon ton. Şirket Türkiye'de de 15 yılı aşkın süredir faaliyet gösteriyor. Türkiye'deki faaliyetlerini, paslanmaz çelik, yassı çelik ve dağıtım - işleme ticaret çeliği alanlarında sürdürüyor. Şirket Borusan Holding ve Erdemir'in de arasında bulunduğu Türk şirketleri ile ortaklıklar da geliştirdi. 
Borusan'la kurulan Borçelik yassı çelik üretiyor. Arcelor, Ford Otosan, Oyak Renault, Toyota ve Tofaş gibi otomotiv üreticilerinin çelik ihtiyacını karşılıyor. Başta Arçelik olmak üzere elektrikli ev aletleri alanında faaliyet gösteren şirketlerin de tedarikçisi konumunda. 


</TEXT>
</DOC>
