<DOC>
<DOCNO> 401299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun20.html </URL>
<DATE> 2005/12/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Polisler güvenlik kamerasıyla röntgen yapınca... 
</HEADLINE>
<TEXT>

     İngiltere'de 4 polis memuru, sokaklardaki güvenlik tehditlerini izlemeleri için eğitildikleri kamera sistemiyle 25 yaşındaki bir kadının özel yaşamını izledikleri gerekçesiyle yargılanıyor. 
     Liverpool Ağır Ceza Mahkemesi'nde görülen davada 4 polis memuru, adı açıklanmayan 25 yaşındaki genç kadının erkek arkadaşıyla paylaştığı özel anlarını, banyo yaparken, giyinip soyunurken görüntülerini adım adım izlemekle suçlanıyor. 
     Merseyside bölgesindeki 70 kameradan, genç kadının evinin çevresinde olanları bu yasadışı faaliyetleri için kullandıkları tespit edilen polis memurlarının, kameranın aktardığı görüntüleri polis merkezindeki dev plazma ekrandan seyrettikleri kaydedildi. 
     4 polis memurundan ikisinin suçlarını kabul ettiği, ikisinin ise reddettiği davanın savcısı Peter Davies, sokaklardaki olayları izlemek için polise tahsis edilen kameraların, caddedeki bir evin içine odaklanmış olmasının tümüyle görevi kötüye kullanma olduğunu söyledi. 
     Dava sürerken, basın ise İngiltere'nin hemen her yerinde insanların yaşamını yakından izleyen kapalı devre güvenlik sistemlerini bir kez daha incelemeye aldı. 
     İngiltere'de 4 milyon kamera bulunduğunu ve bunun bütün dünyadaki güvenlik kameralarının beşte birine eşit olduğunu yazan İngiliz basını, bir Londralının her gün 300 kez kameraya yakalanabildiğine dikkat çekti. 
     İçişleri Bakanlığı'nın kendi araştırmalarının, kameraların yüzde 50'sinin konuşlandırılış biçimi ya da başka sebeplerle suçu engellemekten uzak olduğunu gösterdiğine dikkat çeken basın, hükümete kameraların etkinlik ve gerekliliğinin yeniden gözden geçirilmesi çağrısı yaptı. 
     
</TEXT>
</DOC>
