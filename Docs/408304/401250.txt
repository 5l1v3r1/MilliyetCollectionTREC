<DOC>
<DOCNO> 401250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/ydilmen.html </URL>
<DATE> 2005/12/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mücadele yetmedi 
</HEADLINE>
<TEXT>



Öylesine bir maç ki, Fenerbahçe'nin tek şansı kazanmak. Rakibi PSV kazanırsa, Şampiyonlar Ligi'ne gidecek, beraberlikte UEFA, kaybederse her şeye elveda. 90 dakika boyunca iki teknik adam da bu şartlara uygun oynadılar. PSV mutlaka kazanayım, Şampiyonlar Ligi'ne gideyim diye kontrolsüz ve savunmasını önde kurarak oynamadı. Genelde, Fenerbahçe'ye önlem alarak mücadele ettiler. En uçta oynayan santrforları dışında 9 oyuncu kendi bölgelerindeki futbolculara hep yakın oynadılar. Fenerbahçe'nin kenar oyuncularıyla PSV'nin hücumdaki oyuncuları geriye geldi. Alex, Anelka ve Nobre gibi oyunculara sürekli dönüşümlü olarak adam markajı uyguladılar. Ve bunu da çok iyi yaptılar. 
Maç boyunca Fenerbahçe rakip ceza sahası yayına kadar daha çok yan da olsa pas yaparak gelebildi, ama maç boyunca hemen hemen hiç pozisyon bulamadı. Buna karşılık PSV, önce duran toptan, bir de oyunun son bölümlerinde savunmanın konsantrasyon eksikliğinden iki gol bularak Şampiyonlar Ligi'nde yoluna devam ederken, Fenerbahçe lige döndü. 
Fenerbahçe 4-3-2-1 oynarken, Daum en uçta Nobre'ye değil, Anelka'ya yer verdi. Arkasındaki ikili Nobre-Alex oldu. Oyunun son bölümünde Nobre'yi en öne atmak istedi. Ancak önce Anelka ardından Nobre sakatlandı ve bu düzen dağıldı. Orta sahada her iki takım oyuncuları birbirlerine devamlı yakın oynayıp, önce oynatmamayı düşünürken bu skorun ortaya çıkması enteresan. PSV, hakemin küçük gözüken büyük hatasıyla belki de maçın başında istediğini aldı. PSV'li Alex'in, Fenerbahçeli Alex'e yaptığı faulde, rakip oyuncu özür dilemeye hazırlanırken, "devam" kararı geldi ve ardından ev sahibi de golü buldu. 
Her şeye rağmen şunu söylemek lazım, Fenerbahçe üretken olmasa da mücadeleci bir futbol oynadı, fakat istediğini alamadı. Burada Anelka ve Nobre'nin sakatlıkları ile Semih'in dün alınan kararla cezalı duruma düşmesinin, demoralize Fenerbahçe'yi ligde de etkileyebileceğini düşünüyorum. 



</TEXT>
</DOC>
