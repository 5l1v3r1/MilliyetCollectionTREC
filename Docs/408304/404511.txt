<DOC>
<DOCNO> 404511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko07.html </URL>
<DATE> 2005/01/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bankalar YTL'ye geçişi tamamladı... 
</HEADLINE>
<TEXT>

     Bankaların tamamına yakını, Yeni Türk Lirası'na YTL geçiş sürecinde vatandaşları doğrudan ilgilendiren ana konular olan ATM ve POS cihazları ile kredi kartı bazında Yeni Türk Lirası'na YTL geçişi bu sabah itibarıyla tamamladılar. 
     AA muhabirinin Merkez Bankası yetkililerinden aldığı bilgiye göre, bankaların söz konusu alanlarda dün gece yarısı başlayan YTL'ye geçiş süreci, planlandığı ve öngörüldüğü şekilde sorunsuz tamamlanmış durumda bulunuyor. Yetkililer, dün gece 01.00 itibarıyla toplam ATM ve pos cihazları ile kredi kartı sayısı bazında önemli bir bölümde YTL'ye geçiş sürecinin zaten gerçekleştirilmiş olduğunu hatırlattılar. Merkez Bankası yetkilileri, bu sabah saatleri itibarıyla ise bu alanlarda geçişin, hafta sonu tamamlanması önceden planlanmış olan bazı küçük istisnai teknik konular dışında neredeyse tamamının gerçekleştirilmiş olduğunu belirttiler. 
     
     SERDENGEÇTİ BİZZAT İZLEDİ 
     Merkez Bankası, Ankara'daki İdare Merkezi'nde kurduğu ''YTL Geçiş İzleme Merkezi'' ile bankacılık sisteminin YTL'ye geçiş sürecini dün gece yarısından itibaren izlemeye başlamıştı. Merkezde kurulan bilgisayar sistemiyle, Türkiye Bankalar Birliği ve bankacılık sistemi ile bağlantı halinde olunarak, sektörün YTL'ye geçiş süreci on-line olarak izlendi. Merkez'de dün geceki çalışmalara Başkan Süreyya Serdengeçti ve Başkan Yardımcısı Şükrü Binay'ın yanı sıra, ilgili genel müdürlüklerin yöneticileri bizzat nezaret ettiler. Söz konusu merkez, hafta sonu da görev yapacak. 
     
</TEXT>
</DOC>
