<DOC>
<DOCNO> 407122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur38.html </URL>
<DATE> 2005/12/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sedat Peker duruşmada konuştu Anlaşsaydım olaylar bu hale gelmezdi 
</HEADLINE>
<TEXT>

     "Kelebek" adı verilen operasyona ilişkin Sedat Peker’in de aralarında bulunduğu 71 sanığın yargılandığı davada, tutuklu olan 4 kişiden 1’i tahliye edildi. 
     İstanbul 9. Ağır Ceza Mahkemesi’ndeki duruşmaya, tutuklu sanıklar Sedat Peker, Atilla Peker, Ali Binkalkan ve Tuna Erdaş ile tutuksuz sanıklardan 5’i katıldı. 
     Duruşmada söz alan Sedat Peker, örgüt lideri olduğu yönünde iddialar bulunduğunu, ancak kendisinin yanında oturan insanı bile tanımadığını söyledi. 
     Seneler sonra yine başka bir operasyonla mahkemenin karşısına çıkabileceğini ifade eden Peker, "Kelebek ya da başka hayvanın adı verilen operasyonla buraya geleceğim, saçlarım daha da beyazlamış olacak ama ben yine yanımdaki kişileri tanımadığımı söyleyeceğim. 
     Karşınızda mızmız çocuk gibi durmak istemiyorum, ama ben bu adamları tanımıyorum" dedi. 
     Peker, yazar Orhan Pamuk davasındaki protesto gösterilerinden sonra paranoya yaşadığını belirterek, şunları söyledi 
     "Orhan Pamuk diye bir insan var. Protesto mitingi yapılıyor. 
     Protestocular arasındaki uzun boylu, iri yapılı birini daha önce gördüğüm birine benzettim. Milli konularda hassasiyetimiz bilindiği için ’Sedat Peker cezaevinde rahat durmadı’, ’provokatörler iş başında’, ’provokatörlük yapan Peker’in adamları’ diye gazetelerde yazılabilirdi. Paranoyak mı oldum diye düşündüm, bu kadar psikoloji kitabı okumama rağmen..." Aldığı sokak kültüründen dolayı anlaşma yoluna gitmediğini belirten Peker, "Anlaşsaydım olaylar bu hale gelmeyecekti" dedi. 
     "Sokak kültüründen nasibimi aldım" diyen Peker, bu kültürü alan insanların "Sedat Peker cezaevindeyken işini ayarlamış tahliye olacak" şeklinde dedikodular söyleyebileceğini kaydetti. 
     Bunun bir düşmana karşı yapılabilecek en kalitesiz yöntem olduğunu söyleyen Peker, "Bir de kaliteli insan olmak tanımı vardır. Rahmetli babam sorduğumda ’kaliteli adam ol’ demişti. Ben kaliteli adam olmak gayretindeyim. Mahkum olmak, cezaevinde yatmak, tahliye olmamak önemli değil, kaliteli insan olmak çok önemli. Ben kanunlara bağlıyım. Suç işlemiş olsaydım, teslim olmak konusunda bu kadar hassas davranmazdım. 
     21.5 aydır tutukluyum. Tahliyemi istiyorum" dedi. 
     Duruşmada dinlenen müştekiler Mehmet Tosun ve Özgür Çınar, Sedat Peker’den doğrudan tehdit almadıklarını belirterek, şikayetçi olmadıklarını söylediler. 
     Sanıklardan Tuna Erdaş’ın tahliyesine karar veren mahkeme heyeti, tüm sanıkların malları üzerindeki tedbirlerin kaldırılmasını hükme bağladı. Duruşma, dosyadaki eksikliklerin giderilmesi amacıyla ertelendi. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, Sedat Peker’in, "çıkar amaçlı suç örgütü kurmak ve yöneticiliğini yapmak", "adam kaldırmak suretiyle gasp", "gaspa teşebbüs", "özel evrakta sahtecilik" ve "tehdit" suçlarından 21.5 ile 62 yıl arasında ağır hapis cezasına çarptırılması isteniyor. 
     Atilla Peker’in "çıkar amaçlı suç örgütüne üye olmak", "adam kaldırmak suretiyle gasp" ve "ruhsatsız silah bulundurmak" suçlarından 23 yıla kadar ağır hapisle cezalandırılması öngörülen iddianamede, sanıklardan Bayram Küçük, Tuncay Ortay, Can Yakarlar ve Yılmaz Turan’ın da "gasp" ve "çıkar amaçlı suç örgütüne üye olmak" suçlarından 13 ile 26’şar yıl arasında ağır hapis cezasına çarptırılması talep ediliyor. 
     İddianamede, avukatlar Çağatay Özdemir, Şirin Berk ve Hakkı Kurtuluş ile bir emniyet amiri, bir başkomiser ve 3 adliye katibinin de aralarında bulunduğu diğer sanıkların da çeşitli suçlardan dolayı 6 ay ile 6 yıl arasında hapis cezalarına çarptırılmaları isteniyor. 
     
</TEXT>
</DOC>
