<DOC>
<DOCNO> 406926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/yazar/sazak.html </URL>
<DATE> 2005/12/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aleviler 
</HEADLINE>
<TEXT>


Cem Vakfı Başkanı Prof. İzzettin Doğan, son seçimde Alevilerin de AKP'ye oy verdiğini belirterek, 2002 seçimlerinde 'inanç özgürlüğü' çerçevesinde vaat edilen haklardan hiçbirinin elde edilmemiş olmasının yol açtığı düş kırıklığını açıkladı. Beklentilerin başında, Diyanet'te temsil, cemevlerine bütçeden destek, okullarda Alevi öğretisi geliyordu. 
AB'nin 17 Aralık'ta Türkiye ile müzakerelere başlama kararına zemin hazırlayan İlerleme Raporu'nda Alevilere yönelik 'hak ihlalleri'nden söz edildi. 
Prof. İzzettin Doğan, devletler hukuku profesörü. Tarık Zafer Tunaya gibi saygın hukukçularla kırk yıl önce 'insan hakları' ideali üzerine başlattığı uluslararası hukuk kariyerini uzun yıllar Galatasaray Üniversitesi'nde sürdürdü. 40 yıl, Türkiye'nin AB serüveniyle eşzamanlı bir çalışma dönemi. Hoca, emekli oldu ama Alevi topluluğun hakları konusunda neredeyse bir ömre sığan mücadeleye rağmen ilerleme gözlenmedi. 
İzzettin Doğan'la söyleşimizde Erdoğan dönemine ilişkin burukluğun da izleri vardı. Üç yıl önce verilen sözler unutulmuş Başbakan'ın gönderdiği bir danışman dışında, Cem Vakfı ile diyalog kurulmamış. Geçen perşembe akşamı AKP'li İrfan Gündüz ve İstanbul il yöneticileri, Yenibosna Cemevi'ni ziyaret etmişler. Ceme katılmışlar. 
Prof. Doğan bu ziyareti, 'erken seçim' olasılığına bağlıyor. Bu arada bir düzeltme yapalım. Milliyet'te dün 'Sohbet Odası'nda konuk ettiğimiz Prof. İzzettin Doğan'ın '2002'de Aleviler AKP'ye oy verdi' sözleri elbette 20-25 milyonluk Alevi kitlesinin tümünü içermiyor. Hoca'nın sözlerini 'Bazı Aleviler de...' diye anlamak gerekiyor. 
Söyleşiyi okuduktan sonra Türkiye'den, yurtdışından arayan pek çok Alevi yurttaş, 'AKP'ye oy vermediklerini belirterek', Doğan'ın 2002 seçimleriyle ilgili genellemesine itiraz etmişler. Prof. Doğan'la dün telefonda konuştuk. AKP hakkındaki eleştirel görüşlerini korumakla birlikte, bazı Alevilerin de Erdoğan'a oy verdiklerini söyledi. Buna karşılık, AKP'nin Meclis Grubu'nda 'Alevi kökenli tek bir milletvekili yokmuş ' Meclis'ten arayan bazı milletvekilleri bu bilgiyi verdiler. 
Prof. İzzettin Doğan'ın asıl dikkat çeken sözleriyse şu olmuş "Aleviler Türkiye'de azınlık değil, asli unsurdur. Cumhuriyet'i beraber kurduk. Bu devletin alternatif modeli, İslam Cumhuriyeti olur. O da bizim devletimiz olmaz. İsterseniz isyan deyin. Sadece laik Cumhuriyet'in yurttaşları olarak bu devlete sahip çıkarız. Bizim yaşam alanımız ve modelimiz değil İslam Cumhuriyeti. İslam devleti bizi iç savaşa götürür." 



</TEXT>
</DOC>
