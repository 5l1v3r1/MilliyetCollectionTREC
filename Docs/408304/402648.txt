<DOC>
<DOCNO> 402648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/yazar/akyol.html </URL>
<DATE> 2005/12/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürk, sol, Kürtler 
</HEADLINE>
<TEXT>


KÜRT meselesinin çözümü için ileri sürülen görüşleri 'meşrulaştırmak' amacıyla Atatürk'e referans yapıyorlar. 
CHP lideri Deniz Baykal, arkadaşımız Fikret Bila'ya, "Herkesin kültürünü, etnik kimliğini yaşamasını, anadilini öğrenmesini savunuyorum" diyor ve "Atatürk'ün millet ve milletçilik anlayışı çerçevesinde bunu zenginlik saydığını" söylüyor. 
Halbuki Atatürk, özellikle 1925'ten sonra böyle şeyleri kesinlikle reddetmişti. 
Prof. İbrahim Kaboğlu da "Türkiyelilik" terimini savunurken, 12 Eylülcülerin Anayasa'ya "Türk" terimini doldurduğunu, halbuki Atatürk'ün eseri olan 1924 Anayasası'nın farklı olduğunu söylüyor 
"1924 Anayasası'nda hep Türkiye devleti, Türkiye ahalisi, Türkiye Cumhuriyeti denildi. Türk devleti, Türk halkı denilmedi." Neşe Düzel, Radikal 8 Kasım 2004 
Yanlış, çünkü 1924 Anayasası'nın sekiz maddesinde "vatandaş" kavramı için "Türk" terimi kullanıldığı gibi, 37. maddesinde "Türk Cumhuriyeti", 38. maddesinde de "Türk devleti" deniliyor 

Sürecin aşamaları 
KUTSAL metinleri kaynak göstererek dini görüşlere meşruiyet sağlamak gibi, bugün bazı siyasi görüşlere meşruiyet sağlamak için Atatürk'ü kaynak göstermeye çalışmak metodolojik olarak da, tarihsel olarak da yanlıştır. 
Ancak Atatürk ve yaşadığı olaylar, muazzam bir tecrübeler hazinesidir. Bunu görmek için tarihsel sürecin nasıl işlediğine bakmak gerekir. 
Atatürk, yeni devletin nüfus unsurunu adlandırmak için "Türkiyeliler" diye de konuşmuştur. 1 Yeni kurulan ülkeyi "Türk ve Kürt an sırı ile meskun aks mı vatan" diye de tarif etmiştir. 2 
İslamın birleştiriciliğini sık sık vurgulamış, mesela "an sır-ı İslamiyeden mürekkep" bir millet olduğumuzu, bu unsurların "ırki etnik , içtimai ve coğrafi hukukuna riayetkar olduğunu teyid" ettiğini söylemiştir. 3 
Şu sözler de Atatürk'ündür 
"Türkiye'nin halkı söz konusu edildiğinde Kürtleri de birlikte ifade etmek gerekir... İfade edilmedikleri zaman kendilerine ait mesele çıkarırlar." 4 

Şeyh Sait İsyanı... 
BÜTÜN bunlar Atatürk'ün Milli Mücadele ve Lozan dönemindeki konuşmalarıdır. Sonrasını İsmet Paşa'dan dinleyelim 
"Kürtler Ermeni tehlikesini biliyorlardı. Milli Mücadele'nin devamınca canla başla beraberlik gösterdiler. Lozan Muahedesi yapılırken de Kürtler vatansever olarak Türklerle beraber bulunmuşlardır. Biz Lozan'da milli davamızı 'Biz Türkler ve Kürtler' diye bir millet olarak müdafaa ettik ve kabul ettirdik. Şeyh Sait İsyanı Kürtlerin bu umumi tutumundan ayrılan bir sapmadır." 5 
Etnik çatışmaların ne olduğunu Balkanlar'daki facialarla yaşamış olan yeni devletin kurucuları, Şeyh Sait İsyanı karşısında Anadolu'nun da "Balkanlaşması" gibi derin bir endişeye kapılmışlar ve artık bütün kanunlara, kitaplara "herkes Türk" anlamında ifadeler koymuşlar, bu amaçla sıkı yasaklar getirmişlerdir. 
Başardıkları muazzam işler öyle bir özgüven yaratmıştı ki, Kürtlere de "ırken ve harsen" hem de "özbeöz Türk" olduklarını kabul ettireceklerine inanmışlardı. 
Bu muazzam tarihten hepimizin alacağı çok ders var. Yarın devam edeceğim. 

1 Söylev ve Demeçler, II, s. 25. 
2 Aynı kaynak, s. 12. 
3 Aynı kaynak, I, s. 74. 
4 Uğur Mumcu, Kürt-İslam Ayaklanması, s. 49. 
5 Anılar, Ulus, 31 Mart 1969. 



</TEXT>
</DOC>
