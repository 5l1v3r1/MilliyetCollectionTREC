<DOC>
<DOCNO> 402940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo09.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost acı söyler 
</HEADLINE>
<TEXT>


İspanya'daki evinin kapılarını Milliyet'e açan Tau Ceramica formasını terleten basketbolcumuz Serkan Erdoğan, Basketbol Milli Takımı'ndaki başarısızlığın iç çekişmeden kaynaklandığını söyledi, "NBA'dekiler - bizler" gruplaşmasının da tüm yaşananların üzerine tuz, biber ektiğini savundu 

Mehmet Çiftçi 


Ülkerspor'da yıldızı parlayan, bu sezon İspanya'nın Tau Ceramica takımında görev yapan Serkan Erdoğan, evinin kapılarını MİLLİYET'e açtı. Yurt dışına açıldıktan sonra Türkiye'ye dönme gibi bir duyguya kapılmadığını belirten Serkan, Avrupa'da söz sahibi olan İspanya'da çok şeyler öğrendiğini, sözleşmesi sona erene kadar da burada kalacağını ifade etti. Basketbol Milli Takımımız'ın yaşadığı düşüşe, "heyecanını kaybetmiş isimlerin yerine yenilerinin bulunması gerektiği" teşhisini koyan Serkan, Ülker'in başarısızlığının nedenini de, her yıl silbaştan bir takım yaratma sevdası olduğunu ileri sürdü. 

İşte karşınızda Serkan Erdoğan 
İspanya'da Türkiye'de gösterdiğim performansın üzerine çıkmış durumdayım. Bu, biraz da İspanya'da baskete verilen değerden ileri geliyor. Maçlarımızı ortalama 9 bin seyirciye karşı oynuyoruz. Ben Türkiye'de 300 kişiye basket oynadığım günleri hatırlarım. 
Avrupa'nın en zor liginde ve Eurolig'de 19 sayı ortalaması öyle küçümsenecek bir durum değil. Burada biraz daha rahat oynuyorum. Bir de haftanın her gününü basketle yaşıyoruz. Ayrıca halkın mağlubiyete tahammülü yok. Ben Türkiye'den iyi bir takımından, iyi bir ortalamayla geldim ve bunu da tutturmam gerekiyor. 

NBA'dekiler ve bizler 
Eski hocamıza yönetim pek güvenmiyordu. Biz de bunu biliyorduk. Ancak kan değişimi sahaya iyi yansıdı. Benim hem eski, hem de yeni hocamla ilişkilerim iyi oldu. Ben basketboluma bakıyorum. Burada sadece kendimi değil, baskette ülkemi de temsil ediyorum. Nihat'ın futbolda yaptığı çıkışı, ben de basketbolda yapıyorum. 
TAU hem ligde, hem de Eurolig'de şampiyonluğa oynar. Ben her iki kupada da final oynar diye düşünüyorum. TAU, Avrupa'nın en güçlü takımı. Bazen kendi kendime düşünüyorum bir basketbolcunun en çok oynamak istediği takımlardan birinde oynuyorum. Avrupa'da bundan ötesi yok. İlerisi NBA. 
Milli Takımımız'da yaşananlar bence iyi oldu. Herkes eteğindeki taşları dökmüş oldu. Avrupa Şampiyonası'nda yaşanan bir başarıdan sonra gelen Dünya Şampiyonası'ndaki başarısızlıktan herkes kendine bir pay çıkarsın. Bu tartışmalar, milli takımda heyecanını yitirmiş arkadaşların kimler olduğunu ortaya çıkarmış oldu. Yönetim gidemeyeceğine göre, bazı arkadaşların bu formayı bırakması gerekiyordu. Bir de milli takımda NBA'dekiler ve bizler gibi bir ayırım yapıldı. Bunda biraz da medyanın suçu var. Bu hava hem onlara, hem de bize zarar verdi. Bence ne Mehmet, ne de Hidayet bu havayı yarattı. Bu hava onlara verildi, zararı da herkes çekti. 
Biz 12 dev adam olarak bu yola çıktık. Ancak pastayı hep birkaç kişi götürüyordu. Öyleyse biz kimiz. Bizler bu formaya ter dökmüyor muyuz . Sadece Mehmet ve Hidayet mi bu takımda forma giydiler. Yine tekrarlıyorum, burada bu arkadaşlarımızın bir suçu yok. Onları dev yapan birkaç medya kuruluşu oldu ve sürekli NBA'yi baş köşeye oturttular. Biz bunları görünce, mademki bunlar maç kazanıyorlar, bırakalım onlar oynasın gibi bir havaya girdik ve ardından çöküş başladı. Aslında biz baskette bir çöküş yaşamadık, iç çekişmeler bu duruma getirdi. 
Ülker'in de bana göre tek hatası, sürekli kadroyla oynamasından ileri geliyor. Her yıl birileri gidip, yenileri geliyor. Teknik yönetimde bir hata yok. Ancak transfer ettiğiniz basketbolcuyu daha lige, Türkiye'ye ısınmadan gönderirseniz başarıyı yakalayamazsınız. Ülker istikrarı, kadroyu sabit tutmasıyla yakalar. 

Nihat ile randevu 

Serkan Erdoğan, İspanya'daki diğer temsilcimiz Nihat Kahveci ile bir araya gelmeyi çok istediğini söyleyince, Milliyet, iki sporcuya aracılık yaptı. Serkan ve Nihat, birbirlerine maçlarına gitme sözü verirken, Milliyet'i de bu buluşmaya davet ettiklerini belirtti. 


</TEXT>
</DOC>
