<DOC>
<DOCNO> 401677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko16.html </URL>
<DATE> 2005/12/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Klimalara ilgi, trafoları zorluyor... 
</HEADLINE>
<TEXT>

     Belgin Eğriboz 

İzmir'de vatandaşların ısınma konusunda soba yerine klimaları tercih etmesi satıcıları memnun ederken, GEDAŞ, güç artışı nedeniyle trafoların sık sık arızalanmasından şikayetçi. 
     Vestel Pazarlama Klima Ürün Müdürü Burak Çakır, AA muhabirine yaptığı açıklamada, klima satışlarında büyük artış meydana geldiğini belirterek, hedefledikleri satışın yüzde 20 üzerinde olduklarını belirtti. 
     Toplam pazar paylarının yüzde 16'dan yüzde 25'lere çıktığını ifade eden Çakır, fiyatların Çin malı ürünlerin de altına çekilmesinin, satışların artmasında etken olduğunu söyledi. 
     Çakır, klimaların satışlarının özellikle Ege ve Akdeniz bölgelerinde yoğun olduğunu da sözlerine ekledi. 
     
     ''ELEKTRİK UCUZ'' 
     Elektrik Teknisyenleri Odası Başkanı Cumhur Şencanbaz, 2002 yılından bu yana elektriğe zam yapılmamasının klima satışlarının artmasına neden olduğunu ve vatandaşın soba yerine klimayı tercih ettiğini söyledi. 
     Şencanbaz, ''Son derece modern olan klimaların hem temizliği hem kullanımı kolay. Ayrıca tüm yakıt türlerinden daha ucuza geliyor. Vatandaşlar klima alırken mutlaka yerli malı olmasına dikkat etmeliler'' dedi. 
     Klimaların yoğun olarak kullanılmasından dolayı elektrik trafolarına fazla yük bindiğini de dile getiren Şencanbaz, bu konuda GEDAŞ yetkililerine büyük görev düştüğünü ve trafoların güçlerinin artırılması gerektiğini kaydetti. 
     
     8 ADET TRAFO BİNASI KURULDU 
     Özellikle yeni yerleşim bölgelerinde vatandaşların klimayı tercih etmesi nedeniyle trafolarda yüzde 20'nin üzerinde güç artışı olduğunu belirten GEDAŞ yetkilileri, sık sık sigortaların atmasından yakındı. 
     Klima kullanımının artmasıyla trafoların yetersiz kaldığını ifade eden yetkililer, güç artışının özellikle Konak, Bornova, Karşıyaka ve Buca ilçelerinde meydana geldiğini, bu bölgelere toplam 8 adet trafo binası tesis edildiğini kaydettiler. 
     
</TEXT>
</DOC>
