<DOC>
<DOCNO> 407417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur24.html </URL>
<DATE> 2005/12/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rektör Aşkın'ın yargılanmasına yarın devam edilecek 
</HEADLINE>
<TEXT>

     Yüzüncü Yıl Üniversitesi Rektörü Prof. 
     Dr. Yücel Aşkın’ın Van 3. Ağır Ceza Mahkemesi’ndeki yargılanmasına yarın devam edilecek. 
     Tutukluluk hali devam eden ancak rahatsızlığı nedeniyle Yüzüncü Yıl Üniversitesi Tıp Fakültesi Araştırma Hastanesi’nde tedavi altında bulunan Rektör Yücel Aşkın’ın, "Haksız Ekonomik Çıkar Sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" iddiasıyla hakkında açılan davanın 2. duruşması yarın yapılacak. 
     Yüzüncü Yıl Üniversitesi Tıp Fakültesi Araştırma Hastanesi’nde 13 Kasım’dan bu yana tedavi gören Rektör Aşkın’ın, sağlık durumu nedeniyle duruşmaya katılıp katılmayacağının henüz belli olmadığı bildirildi. 
     Rektör Aşkın ile birlikte, YYÜ Rektör Yardımcıları Prof. Dr. Ayşe Yüksel, Prof. Dr. Hasan Ceylan, YYÜ Genel Sekreteri Prof. Dr. Işık Tepe, YYÜ Ziraat Fakültesi Dekanı Prof. Dr. Fırat Cengiz, YYÜ Genel Sekreter Yardımcısı Salih Yurtkuran, YYÜ Yazı İşleri Şube Müdürü Şükran Yurtkuran, Yazı İşleri Bilgi İşletmeni Bilent Şahin, Özel Güvenlik Şube Müdürü Saffet Kara ile İspanyol Expansion firması Türkiye Temsilcisi Mehmet Ümit Ayral’ın da yargılanmasına devam edilecek. 
     İlk duruşmada savunmaları alınmayan sanıklardan, YYÜ Genel Sekreter Yardımcısı Salih Yurtkuran, YYÜ Yazı İşleri Şube Müdürü Şükran Yurtkuran, Yazı İşleri Bilgi İşletmeni Bilent Şahin ile Özel Güvenlik Müdürü Saffet Kara’nın bu duruşmada dinlenmesi bekleniyor. 
     
     OLAYIN GEÇMİŞİ 
     Yüzüncü Yıl Üniversitesi Rektörü Prof. Dr. Yücel Aşkın hakkında, İspanyol Expansiyon firmasına ihale edilen 25 milyon dolarlık tıbbi cihazı alımı ile ilgili Van Cumhuriyet Başsavcılığı tarafından 5 Nisan 2005 tarihinde soruşturma başlatılmıştı. 
     Soruşturma kapsamında Aşkın’ın YYÜ Yerleşkesindeki evi ve çalışma odaları 14-15 Temmuz tarihlerinde aranmıştı. Aşkın, 14 Ekim 2005 tarihinde çıkarıldığı mahkemece tutuklanmıştı. 
     Van 3. Ağır Ceza Mahkemesi, Rektör Aşkın hakkındaki, "Haksız Ekonomik Çıkar Sağlamak amacıyla kurulmuş örgütün faaliyeti çerçevesinde, ihaleye fesat karıştırmak ve resmi evrakta sahtecilik" iddiasıyla açılan davayı 14 Aralık 2005 tarihinde görüşmüş, Aşkın’ın tutukluluk halinin devamına karar verilerek duruşma yarına ertelenmişti. 
     
</TEXT>
</DOC>
