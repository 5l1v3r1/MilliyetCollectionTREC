<DOC>
<DOCNO> 406355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/guncel/gun02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Osmanlı mirasının başına gelenler 
</HEADLINE>
<TEXT>


Topkapı Sarayı Müzesi depolarında yıllardır kaderine terk edilen çok sayıda tarihi eserin çürüdüğü, uzmanların ısrarlı takipleri sonucunda ortaya çıkarıldı 

Ömer Erbil - İstanbul 

Topkapı Sarayı Müzesi depolarındaki çok sayıda tarihi eserin çürüdüğü ve yıllardır kaderine terk edildiği ortaya çıktı. Uzmanlar, İkinci Abdülhamit'in ahşap karyolası, Üçüncü Selim'in çekmeceli dolabı ve tarihi halıların da aralarında bulunduğu eşyaların fotoğraflarını Kültür ve Turizm Bakanı Atilla Koç'a gönderdi. Koç'un talimatıyla gönderilen iki müfettiş sarayda incelemelerini sürdürüyor. 
Geçtiğimiz aylarda soygun olayıyla gündeme gelen Topkapı Sarayı Müzesi bu kez depolarında çürümeye terk edilen tarihi eserlerle gündeme geldi. Sarayın depolarında sergilenemeyen çok sayıdaki tarihi eserin kullanılamaz hale geldiği, uzmanların ısrarlı takipleri sonucunda belgelendi. 
İddiaya göre, uzmanlar uzunca bir süredir depoların durumunu yetkililere rapor etti, ancak sonuç alamadı. Sonunda konu Ankara'ya ulaştı. Fotoğraf ve raporları gören Kültür Tabiat Varlıkları Koruma Genel Müdürü Orhan Düzgün de konuyu Koç'a iletti. 

Kaş Kaymakamı'nı atadı 
Müzedeki duruma geçen hafta müdahale eden Koç, saraya Kaş Kaymakamı Nurullah Çakır'ı Müze Müdürü olarak atadı. Ardından da Teftiş Kurulu Başkanlığı'ndan iki müfettiş soruşturma için özel olarak görevlendirildi. Müfettişler geçen hafta müzedeki evraka el koydu ve depoları da fotoğraflayarak belgelemeye başladı. 
Bakanlık yetkilileri, olayın yıllardır süren bakımsızlık ve ihmalden kaynaklandığını belirtti. Yetkililer, müfettişlerin bizzat bakan Koç tarafından görevlendirildiğini de vurguladı. 

Sanki gecekondu 
Milliyet'in ele geçirdiği fotoğraflarda şoke edecek görüntüler yer alıyor. Sarayın en kıymetli eserlerinin bulunduğu deponun duvarları tamamen rutubet içinde. Küf ve nemden duvarları kabaran, boyaları dökülen depoda, eserlerin deforme olmadan saklanabileceği raf ya da vitrin de bulunmuyor. 
Eserlerin çöplüğü andıracak şekilde üst üste yığıldığı depolarda, tarihi halılar, koltuk takımları, oymalı sandalye, tahtlar, dolap, masa gibi sultanların kullandığı büro malzemeleri, İkinci Abdülhamit'in kendi yaptığı ahşap karyola, Üçüncü Selim'e ait çekmeceli dolap gibi yüzlerce eser çürümeye terk edilmiş... 
17 ve 18. yüzyıl halıları rutubetten tamamen parçalanmış. Yumak haline gelen halıların üzerleri güve ve kurt yenikleriyle dolu. Halılar için onarım yapmanın da artık imk nsız hale geldiği belirtiliyor. 

Kaş Kaymakamı Çakır müdür oldu 

Ağrı'nın Doğubayazıt ilçesinin ardından atandığı Antalya'nın Kaş ilçesinden geçen hafta Topkapı Sarayı Müzesi'ne müdür olarak atanan kaymakam Nurullah Çakır, Türkiye İdareciler Derneği'nce bu yıl Doğubayazıt'taki görevi sırasında uyguladığı "kalkınma projeleri" nedeniyle "Yılın İdarecisi" seçilmişti. 



</TEXT>
</DOC>
