<DOC>
<DOCNO> 408091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas17.html </URL>
<DATE> 2005/12/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
2600 yıllık tarım vergisi kalktı 
</HEADLINE>
<TEXT>

     Çinli köylüler, 2600 yıldır devlete ödedikleri tarım vergisini 1 ocaktan itibaren vermeyecekler. 
     Çin resmi medyasındaki haberlere göre, Pekin yönetiminin kentler ve köyler arasında giderek artan eşitsizliği gidermek amacıyla aldığı tarım vergisini kaldırma kararı, iktidardaki Çin Komünist Partisi tarafından alınan kararları kayda geçiren kurum olarak tanınan, ulusal meclisin daimi komite üyesi milletvekillerince kabul edildi. 
     Çin'de hükümet, kentsel ve kırsal kesim arasında derinleşen uçurumu yok etmek ve 1,3 milyarlık Çin nüfusunun yüzde 60'ını oluşturan köylerde yaşayan 800 milyon kişiyi gelişen ekonomiye katmak istiyor. 
     Son resmi rakamlara göre, tarım sektörü GSMH'nin yüzde 13,1'ini oluşturmasına karşılık, sanayi yüzde 46,2'sinin ve üçüncül sektör de yüzde 40,7'sini oluşturuyor. 
     Çin'de 1950 ve 1980 yılları arasında tarım sektörü ülkenin sanayileşmesine katkıda bulunurken, 2004 rakamlarına göre kırsal kesimde 26,1 milyon insan aşırı yoksulluk içinde ve 49,77 milyon insan da ancak gıda gereksinimlerini karşılayabilecek şekilde yaşıyor. 
     
</TEXT>
</DOC>
