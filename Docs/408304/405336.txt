<DOC>
<DOCNO> 405336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko13.html </URL>
<DATE> 2005/12/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Rekabet Kurumu, çimentoda Borsa'yı da bilgilendirdi... 
</HEADLINE>
<TEXT>

     Rekabet Kurumu, Rumeli Çimento Grubu şirketlerinin Tasarruf Mevduatı Sigorta Fonu TMSF tarafından satışı ihaleleriyle ilgili olarak, İstanbul Menkul Kıymetler Borsası'nda İMKB kayıtlı şirketleri ilgilendiren kararlar konusunda İMKB'yi bilgilendirdi. 
     Rekabet Kurumu'ndan Borsa'ya gönderilen açıklamada, kurumun dün yaptığı toplantıda, Standart Çimento'nun 11 Ekim 2005'te yapılan ihalede en yüksek iki teklifi veren Çimsa Çimento Sanayi ve Ticaret A.Ş. ile Modern Çimento Sanayi ve Ticaret A.Ş.'den herhangi birine devredilmesi işlemine, hakim durum yaratılmasına veya mevcut hakim durumun güçlendirilmesine ve böylece rekabetin önemli ölçüde azaltılmasına yol açmayacağı dolayısıyla izin verilmesine karar verildiği aktarıldı. 
     Lalapaşa ve Bartın çimento fabrikalarının satışına da rekabetin azaltılmasına yol açmayacağı için izin verildiği belirtilen açıklamada, Gaziantep Çimento ile Ladik Çimento Fabrikası'nın satışı işlemine izin verilmediği ifade edildi. 
     Açıklamada, Gaziantep Çimento'nun ihalesinde en yüksek iki teklifi veren Sanko Pazarlama İthalat İhracat A.Ş. ile Çimko Çimento ve Beton Sanayi Ticaret A.Ş.'nin tek bir teşebbüs niteliğinde olduğuna, söz konusu işlemin 4054 sayılı kanunun 7. maddesi kapsamında hakim durum yaratılmasına ve böylece rekabetin önemli ölçüde azaltılmasına yol açacağına, bu nedenle işleme izin verilmeyeceğine karar verildiği belirtildi. 
     Ladik Çimento ile ilgili olarak da kuruluşun ihalede en yüksek birinci teklifi veren Akçansa Çimento Sanayi ve Ticaret A.Ş.'ye devredilmesi halinde, işlemin Kraft Torba ile ilgili ürün pazarında hakim durum yaratılmasına ya da mevcut hakim durumun güçlendirilmesine yol açmayacağı ifade edilerek, ''Ancak çimento ilgili ürün pazarında 4054 sayılı Kanunun 7. maddesi kapsamında hakim durumun yaratılmasına ve rekabetin önemli ölçüde azaltılmasına yol açacağına, bu nedenle işleme izin verilemeyeceğine karar verilmiştir'' denildi. 
     
</TEXT>
</DOC>
