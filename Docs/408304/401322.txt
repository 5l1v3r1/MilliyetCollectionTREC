<DOC>
<DOCNO> 401322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun43.html </URL>
<DATE> 2005/12/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Belçika'da Ermeni soykırım tartışmaları yeniden... 
</HEADLINE>
<TEXT>

     Belçika'da ''Reformcu Hareket'' MR olarak adlandırılan liberal eğilimli Valon parti, sözde Ermeni soykırımını reddedenlerin cezalandırılmasını öngören bir yasa tasarısını Senato'ya sundu. 
     MR üyesi senatörler Christine Defraigne ve François Roelants du Vivier tarafından sunulan tasarı, Belçika'da, 1995 yılından beri var olan ve Yahudi soykırımını reddedenleri cezalandıran yasanın kapsamını genişletmeyi, sözde Ermeni soykırımını da bu çerçeveye sokmayı hedefliyor. 
     Söz konusu senatörler, sözde Ermeni soykırımının okul kitaplarına, üniversite programlarına ve anı belgelerine sokulmasına ilişkin bir karar tasarısını da ayrıca Senato gündemine getirdiler. 
     Senato'da görüşmelerin ocak ayında başlayacağı öğrenildi. 
     
     OLAYIN GEÇMİŞİ 
     Belçika Senatosu Adalet Komisyonu'nda, Ermeni soykırımı iddialarını reddedenlerin cezalandırılmasını hedefleyen bir yasa tasarılarına ilişkin görüşmeler, geçen haziran ayında, söz konusu yasa tasarılarının reddedilmesi ve Federal Meclis'e iade edilmesiyle son bulmuştu. 
     Valon Liberal Parti ''Mouvement Reformateur'' MR ve Valon Yeşiller ECOLO girişimleriyle sunulan ve sözde soykırımı kabul etmeyenlere para ve hapis cezası öngören tasarıların reddedilmesiyle, konuya ilişkin yasanın eski halinde kalması, sadece uluslararası kurumlarda tanınmış soykırımların dikkate alınması kararlaştırılmıştı. 
     Daha önce Federal Meclis'te onaylanarak Senato'nun onayına sunulan yasa değişikliği tasarılarında, Ermeni soykırımı iddiaları gündeme taşınıyor ve bu iddiaları reddedenlerin 8 gün ila bir yıl hapis, 26 ila 5 bin avro para cezasına çarptırılmaları hedefleniyordu. 
     Senato Adalet Komisyonu'nda yoğun tartışmalarda, MR ve ECOLO dışındaki tüm partiler, ''hukuki açıdan yanlış bir adım atıldığı'', ''tarihi olayların değerlendirme ve yargılanmasının Belçika'ya düşmediği'', ''Belçika'daki Türk toplumunun uyum ve tepkilerinin dikkate alınması gerektiği'', ''Ankara hükümetinin attığı son olumlu adımların görmezden gelinemeyeceği'' gibi unsurlarda uzlaşma sağladılar. 
     Belçikalı siyasetçilerin söz konusu tasarıları reddetmesinde Türk toplumunun ve sivil toplum örgütlerinin demokratik tepkileri ile Belçika siyasetine atılmış bazı Türk asıllı politikacıların da etkin rol oynadıkları dikkat çekti. 
     Belçika basınının önemli bir kesimini de arkasına alan ve yoğun çabalar harcayan Ermeni lobisinin, sonuçtan sonra büyük bir ''hayal kırıklığı'' yaşadığı ve saldırılarını hükümet koalisyonundaki Valon Sosyalist Parti PS ile Hıristiyan demokrat ana muhalefet partisi CDH'a yönelttiği gözlemleniyor. 
     Belçika'daki Türk toplumunu ve Türkiye'yi tamamen karşısına alan MR ise 17 Aralık zirvesi öncesinde de Türkiye'nin AB'ye katılım müzakerelerinin başlaması için sözde soykırımı tanımasının önkoşul olmasını öneren bir açıklama yapmıştı. Belçika Maliye Bakanı, Başbakan Yardımcısı ve MR Başkanı Didier Reynders ile bu partinin bazı üyeleri, sözde soykırım konusunu en kısa zamanda tekrar siyasi gündeme taşıyacaklarını bildirmişlerdi. 
     
</TEXT>
</DOC>
