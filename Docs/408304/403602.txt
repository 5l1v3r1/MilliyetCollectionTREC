<DOC>
<DOCNO> 403602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun02.html </URL>
<DATE> 2005/12/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Patronuna zarar vermemek için istifa eden türbanlı kadın "yılın kişisi" 
</HEADLINE>
<TEXT>

     Belçika'da yayımlanan Knack dergisi, kendisi yüzünden ölüm tehditleri alan patronuna zarar gelmemesi amacıyla istifa eden genç bir Müslüman kadını ''Yılın Kişisi'' seçti. 
     Knack dergisinin haberine göre, hazır yemek firması Remmery'de çalışan Müslüman kadın Naime Emzil'in, çalışma saatlerinde türban taktığı için işten çıkarılmasını isteyen kimliği belirsiz kişiler, şirketin müdürü Rik Vannieuwenhuyse'yi 2004'ün kasım ayıyla 2005'in mart ayı arasında 7 kez mektupla ölümle tehdit etti. 
     Naime Emzil, müdürü Vannieuwenhuyse'ye gönderilen bir mektuptan 2 mermi çıkmasının ardından işinden istifa etti. 
     Belçika'da skandala yol açan olay üzerine, Belçika Kralı Albert'in Kraliyet Sarayı'nda kabul ettiği Naime Emzil işine dönme kararı aldı. 
     Knack dergisinin haberinde, ''Müslüman çalışanın patronuna gelen tehdit mektupları karşısında sergilediği serinkanlı davranış, saygıyı hak ediyor'' denildi. 
     Emzil, dergiye yaptığı açıklamada, ''Yılın Kişisi'' seçilmesinin türban takan bir kadının, işyerinde Belçikalı arkadaşlarıyla yanyana sorunsuzca çalışabileceğinin kabul edildiğini gösterdiğini söyledi. 
     Tehdit mektuplarını gönderenlerin kim olduğu ise belirlenemedi. 
     
</TEXT>
</DOC>
