<DOC>
<DOCNO> 402157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur36.html </URL>
<DATE> 2005/12/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kaçan boğa ortalığı birbirine kattı 
</HEADLINE>
<TEXT>

     Bursa’nın merkez Osmangazi İlçesi’nde, kamyonetten indirilirken sahibinin elinden kaçan kurbanlık boğa, 3 kişiyi yaraladı. 
     AA muhabirinin aldığı bilgiye göre, Halit Kaya, Kurban Bayramı öncesi satmak için Kars’tan getirdiği büyükbaş hayvanları Panayır Mahallesi’nde kamyondan indirirken, bir boğa kaçmayı başardı. 
     Kaya ve yakınları tarafından uzun süre kovalanan boğa, yaklaşık 5 kilometre uzaklıktaki Başaran Mahallesi’nde vatandaşlar tarafından yakalanmak istendi. 
     Kızgın boğa, kendisini yakalamaya çalışan vatandaşlardan Zafer Mutlu ile o sırada yoldan geçen Fatma Cesur’u çeşitli yerlerinden, sahibi Halit Kaya’yı da başından hafif şekilde yaraladı. Mutlu ve Cesur, Bursa Devlet Hastanesi’ne kaldırıldı. 
     Başaran Mahallesi’nde yaklaşık yarım saat süren kovalamacanın ardından boğa, hafif yaralı olan sahibi ve vatandaşlar tarafından yakalanarak Çam Sokağı’ndaki bir elektrik direğini bağlandı. 
     Yanına kimseyi yaklaştırmayan ve saldırgan tavrını sürdüren boğaya, olay yerine gelen Osmangazi Belediyesi ekipleri tarafından sakinleştirici tabancayla iğne atıldı. 
     Bir süre sakinleşmesi beklenen boğa, daha sonra sahibi ve çevredeki vatandaşlar tarafından bir kamyonete bindirilerek, satılmak üzere yeniden Panayır Mahallesi’ne götürüldü. 
     
</TEXT>
</DOC>
