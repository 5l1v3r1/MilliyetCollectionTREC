<DOC>
<DOCNO> 405777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur14.html </URL>
<DATE> 2005/12/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Trafik cezalarında peşin ödemeye indirim... 
</HEADLINE>
<TEXT>

     Trafik kurallarına uymayarak para cezasına çarptırılan sürücülere, cezalarını peşin ödemeleri durumunda yüzde 25 indirim uygulanacak. 
     Emniyet Genel Müdürlüğü’nün trafik cezalarının uygulanmasına yönelik genelgesi İçişleri Bakanlığı Müsteşar Yardımcısı Sebati Buyuran imzasıyla 81 il valiliğine gönderildi. 
     Genelgeye göre, "Trafik Ceza Tutanakları", Kabahatler Kanunu hükümleri gereği "Trafik İdari Para Cezası Karar Tutanağı" olarak düzenlenecek. 
     Bu kapsamda trafik cezalarına itiraz süresi arttırılıyor. Trafik cezası uygulanan sürücünün yetkili mahkemeye itiraz etme süresi 7 günden 15 güne çıkarıldı. 
     Trafik cezası uygulanan sürücünün para cezasını peşin ödemesi durumunda yüzde 25 oranında indirim yapılacak. Cezayı uygulayan zabıta, tutanağın üst kısmına ceza miktarının tamamını yazacak, sürücünün cezayı peşin ödemesi durumunda, 1 4 oranında indirim kutusu işaretlenecek ve yüzde 25’lik indirimin tekabül ettiği oran toplam hanesine kaydedilecek. 
     Plakaya yazılan cezalar, sürücüye tebliğ edilmesinden sonra geçen 15 gün içerisinde peşin ödenirse yüzde 25’lik indirim hükmünden 
     faydalanılacak. 
     Genelgeye göre, Kabahatler Kanunu’nda belirtilen ödeme şekli olan idari para cezasının taksitlendirilmesi vergi dairelerinden talep edilebilecek. Kabahatler Kanunu’nun 17. maddesi, "kişinin ekonomik durumunun müsait olmaması halinde idari para cezasının, ilk taksidinin peşin ödenmesi koşuluyla, bir yıl içinde ve dört eşit taksit halinde ödenmesine karar verilebilir" hükmünü içeriyor. Buna göre, trafik cezasını taksitle ödemek isteyen, ekonomik durumu uygun olmayan kişiler, ilk taksiti peşin olmak üzere cezayı 4 taksitte ödeyebilecek. 
     Taksitlerin zamanında ve tam olarak ödenmemesi halinde, para cezasının kalan kısmının tamamı vergi dairesince tahsil edilecek. 
     
</TEXT>
</DOC>
