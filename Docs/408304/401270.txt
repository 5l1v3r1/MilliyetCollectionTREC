<DOC>
<DOCNO> 401270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/guclu.html </URL>
<DATE> 2005/12/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB için eğitim kriterleri 
</HEADLINE>
<TEXT>


AB ile ilgili müzakere süreci bilindiği gibi eğitimle başladı. Müzakereler, MEB, YÖK, TÜBİTAK ve DPT uzmanları tarafından sürdürülüyor. 
Milli Eğitim Bakanı Çelik'in bu konuda AB'den Sorumlu Devlet Bakanı ve Başmüzakereci Ali Babacan ile Dışişleri Bakanı Gül'den daha fazla çaba harcadığını hatırlatmakta yarar var. 
Çelik, bu konuda "Parola 13 29" sloganıyla yeni bir kampanya başlattı. Amaç, AB müzakere sürecinden en kısa sürede, yüz akıyla çıkmak. 
Eğitimi 13 ana başlık altında müzakereye açan Çelik, ayrıca bu konuda 29 da kriter belirledi. AB ile uyum çerçevesinde ele alınan ve geliştirilen bu kriterler, elbette onların da istemlerine yer veriyor. Ama Kopenhag Kriterleri gibi dayatma şeklinde değil. Yani, en azından biz kendimiz belirlemiş olduk. Öyle ya da böyle. Eksik ya da yuvarlak. İsterseniz gelin önce ana başlıklara göz atalım. Bir sonraki yazıda da, neredeyse hepimizin uyması gereken 29 kriteri ele alalım. 
İşte müzakerelerin sürdürüleceği 13 ana başlık 
1. Öğretmen ve formatörlerin eğitim ve öğretimlerini çağın şartlarına uygun hale getirmek. 
2. Bilgi toplumu için gerekli temel becerileri geliştirmek. 
3. Bilgi teknolojilerine herkesin ulaşabilirliğini garanti altına almak. 
4. Finans ve insan kaynaklarının en iyi şekilde kullanılmasını sağlamak. 
5. Öğrenme ortamlarını herkese açmak. 
6. Öğrenmeyi daha cazip hale getirmek. 
7. Eşit imk nları ve sosyal uyumu desteklemek. 
8. Çalışma hayatı ve bilimsel araştırmalar arasında toplumun geniş kesimlerini içine alacak şekilde bağlantılar kurmak ve olan bağlantıları kuvvetlendirmek. 
9. Girişimci ruhunu geliştirmek. 
10. Yabancı dil öğrenimini ilerletmek. 
11. Ülkeler arası hareketliliği ve değişimleri artırmak, Avrupa işbirliğini güçlendirmek. 
12. Bilimsel ve teknik alanda iyileştirmelere gitmek ve bu alanlara ilgiyi artırmak. 
13. Aktif vatandaşlığı, eşit imk nları ve sosyal uyumu desteklemek. 

Fazla iddialı değil 
Ana başlıklara bakıldığında çok iddialı bulmayanlar olabilir. Hatta bazılarınız, "Bunlar zaten bilindik şeyler. Temel Eğitim, YÖK, TÜBİTAK ve DPT'nin beş yıllık kalkınma planlarındaki hedeflere bakın hepsinin orada görürsünüz diyenler de bulunabilir. 
İşte bu yüzden performans ve ilerlemeyi izlemek için kriterler oluşmuş. Bugüne sığmayacağı için bir sonraki yazıya bırakıyorum. Orada hedefler ve yaptırım gücü sanki biraz daha kesin bir dille ifade edilmiş. 
Yukarıdaki ana başlıklar, bir hedeften çok, amacı ortaya koyuyor. Bu amaçlar da Tanzimat'tan bu yana zaten hep istediğimiz ama bir türlü kavuşamadığımız hedefler. Ama bugüne kadar bir dayatanımız yoktu. Dahası, yerine getirdiğimizde ödül olarak alacağımız bir elmaşekerimiz hiç olmadı. Ama şimdi önümüzde AB'ye tam üyelik gibi çok önemli bir ödülümüz olacak. İşte bu yüzden ilerleme süreci dünden farklı olabilir. 
AB konusunda hükümetin performansının düştüğünü hemen herkes dile getiriyor. Başmüzakereci Ali Babacan'ın bir türlü havaya giremediği de bilinen bir gerçek. Dışişleri Bakanı Gül ve AB Genel Sekreterliği'nin de bu konuda başarılı bir performans sergilediğini söylemek abartılı olur. 
MEB ve Çelik'in en azından şimdilik niyeti ve gayretleri takdire şayan, Sonrası ne olur onu da hep birlikte izleyeceğiz. 
Özetin özeti İyi işler yapanları ve bu yolda çaba harcayanları alkışlamaya hazırız. Eleştiri gibi onun da gerekliliğine inanıyoruz. 



</TEXT>
</DOC>
