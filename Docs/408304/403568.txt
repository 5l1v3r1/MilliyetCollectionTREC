<DOC>
<DOCNO> 403568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/ydilmen.html </URL>
<DATE> 2005/12/15/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Tek mağlubiyet 
</HEADLINE>
<TEXT>



Mucize arıyorduk, maalesef gerçekleşmedi. Beşiktaş dün geceki son maçta bir şekilde görevini yaptı. Ancak İngiltere'deki sonucun hemen hemen maçtan önce belli olması Bolton ve Sevilla'nın beraberliği fazla riske etmemesi mucizenin gerçekleşmesine engel oluyordu. 
Aslında ilk üç takımın çıkacağı bir grupta, bir kez mağlup olarak elenmek, hatta bir deplasman maçını galibiyetle kapatarak elenmek işin en dramatik yönüydü. Sevilla ile oynadıkları maçı izleyemedik, ama Beşiktaş diğer karşılaşmalarda çok üstün oynamasına rağmen sahadan beraberlikle ayrıldı. Dün ise oldukça iyi bir futbol ortaya koydular ve yetmese de kazandılar. 
Daha çok önümüzdeki günleri düşünme açısından yorum yapabiliyoruz. Jean Tigana'nın Beşiktaş'ı tanımaya başladığını bu karşılaşmada daha iyi gördük. Oyun stratejisi, futbolcu kadrosu mevcut takımın en iyi çıkacak kadrosuydu. Tek santrfor Youla, arkasında Ahmed Hassan ve Sergen kendi adıma benim hep hayal ettiğim forvetti. Tabii ki Sergen'in sakatlık durumuna göre Tümer. Beşiktaş'ın en ucunda Youla, arkasında Sergen, Tümer ve Ahmed Hassan üçlüsünden ikisi oynarsa, ki doğruyu buldu Tigana, gol pozisyonuna girmekte zorlanmazlar. 
Maçla ilgili şu iyi oynadı, bu iyi oynadı demek çok doğru olmaz. Bolton-Sevilla maçından fazla bir ümidi olmamasına rağmen Beşiktaşlı oyuncuların işi ciddiye alması ve iyi mücadele etmeleri gelecek için sevindiriciydi. 



</TEXT>
</DOC>
