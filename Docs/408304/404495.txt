<DOC>
<DOCNO> 404495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun17.html </URL>
<DATE> 2005/01/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Almanya'da yılbaşı eğlencesinin bilançosu 2 ölü, 12 yaralı... 
</HEADLINE>
<TEXT>

     Almanya'da yeni yıl kutlamaları sırasında meydana gelen kaza, yangın ve çatışmalarda 2 kişi öldü, 12 kişi yaralandı. 
     Saksonya eyaletinde, 12 yaşında bir çocuk su dolu bir çukura düşerek boğuldu, Kiel kentinde bir tamirhanede çıkan yangındaysa 35 yaşında 1 kişi öldü. 
     Bavyera eyaletinin Grafing kasabasında 48 yaşında bir kişi yılbaşı kutlamaları sırasında fazla gürültü yaptıklarını iddia ettiği komşularını kurşun yağmuruna tuttu. Olayda 2 kişi ağır yaralandı. 
     Bavyera'nın Knetzgau kasabasında, alkollü olduğu bildirilen 19 yaşında bir sürücü aracıyla sokakta eğlenen 20 kişilik bir grubun arasına girdi. Kazada 7 kişi yaralanırken, yaralılardan bazılarının durumunun ağır olduğu belirtildi. 
     Başkent Berlin'de, 2 kişi trafik kazasında hafif, 3 kişi de diskolarda meydana gelen bıçaklı kavgalarda ağır yaralandı. Berlin'de ayrıca polis aracına açılan ateş sonucu 1 polis hafif yaralandı. Polis memurunun, kurşunların aracın camına isabet etmesi sonucu cam kırıklarından yaralandığı bildirildi. 
     Yılbaşı eğlencelerinde, Almanya'nın birçok kentinde meydana gelen yangınların da milyonlarca euroluk zarara neden olduğu açıklandı. 
     
</TEXT>
</DOC>
