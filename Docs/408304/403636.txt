<DOC>
<DOCNO> 403636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun36.html </URL>
<DATE> 2005/12/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ermenistan Gül ile görüşmede kesin sonuç beklenmesi anlamsız olur 
</HEADLINE>
<TEXT>

     Ermenistan Dışişleri Bakanı Vartan Oskanyan, Dışişleri Bakanı Abdullah Gül ile olası görüşmelerinin ''bir amacı olması'' gerektiğini belirterek, ''Görüşmemiz, kesin sonuç almayı amaçlamıyorsak, anlamsız olur'' dedi. 
     Ermenistan Dışişleri Bakanı Oskanyan, ülkesinin dış politikasıyla ilgili olarak Erivan'da düzenlediği basın toplantısında, Türkiye ile ilişkilere de değindi. 
     ''Ankara'nın, uluslararası kamuoyunu, Erivan ile gerçek bir diyalog yürüttüğüne inandırmak amacıyla şimdiye kadar yapılan görüşmelerle ilgili spekülasyonlar yaptığını'' iddia eden Oskanyan, bu durumu kabul etmediklerini söyledi. Oskanyan, ''Gerçekçi sonuçlar vereceğine emin olmadan, bu tür görüşmelerin anlamsız olacağını dile getireceğiz'' dedi. 
     Avrupa Birliği'nin AB genişlemeden sorumlu üyesi Olli Rehn ile geçen hafta Bruksel'de görüştüğünü anımsatan Oskanyan, bu görüşmede Türk-Ermeni ilişkilerini ele aldıklarını belirterek, ''AB'nin, üye olmak isteyen ülkenin tüm komşularıyla mutlaka iyi komşuluk ilişkilerine sahip olmasını isteyeceğinden şüphe duyulmadığını'' söyledi. 
     
     İŞGAL ALTINDAKİ YUKARI KARABAĞ 
     İşgal altında tutulan Yukarı Karabağ ile ilgili sorunun çözüm sürecinde arabuluculuk üstlenen Avrupa Güvenlik ve İşbirliği Teşkilatı AGİT Minsk Grubu eşbaşkanlarının dün ve bugün Erivan'da yaptıkları temaslara da değinen Oskanyan, ''Erivan'ın bu görüşmeleri tatmin edici bulduğunu'' bildirdi. 
     Merkezi Erivan'da bulunan Mediamax ajansının haberine göre Oskanyan, ''2005 yılında bu konuda olumlu gelişmeler yaşandığını, gelişmelerin aynı şekilde gelecek yıl da devam etmesini beklediklerini'' söyledi. 
     ''Halen çözüm süreciyle ilgili yazılı öneriler paketi olmadığını, çözümle ilgili temel konuların bazı eklentilerle birlikte müzakere edilmekte olduğunu'' ifade eden Oskanyan, iki ülke liderlerinin 2006 yılı başlarında yapacakları görüşmeyle ilgili tarih ve yerin de henüz kesinleşmediğini kaydetti. 
     Oskanyan, liderlerin görüşmesiyle ilgili kararın gelecek hafta alınabileceğini bildirdi. 
     
     NATO İLE İLİŞKİLER 
     Ülkesinin NATO ile ilişkileri hakkında da Oskanyan, bu ilişkilerin geleceğinin birçok açıdan Gürcistan'ın bu örgüte katılmasıyla bağlantılı olacağını kaydetti. 
     Gürcistan'ın örgüte katılmasının Brüksel'de ciddi düzeyde ele alınmaya başladığını, Azerbaycan'ın henüz bu konuda herhangi bir şey söylemediğini ifade eden Oskanyan, ''kendileri içinse bu konunun henüz erken olduğunu ve bu yönde bir karar için yeterince zamanları bulunduğunu'' söyledi. 
     NATO ile gerçekleştirme aşamasında olan ''İkili İşbirliği Eylem Planı''nın IPAP bir sonraki aşamasıyla ilgili bir şey söylemek için de erken olduğunu kaydeden Oskanyan, IPAP'ın bu hafta sonu itibariyle onaylanacağını ve Ermenistan-NATO ilişkilerinin böylece yeni bir düzeye ulaşacağını vurgulayarak, bununla da ilişkinin yapısal özellik kazanacağını kaydetti. 
     Oskanyan, böylece savunma alanındaki reformlar ve barışı koruma amaçlı uluslararası operasyonlara daha geniş katılım için uygun ortamın oluşacağını söyledi. 
     
</TEXT>
</DOC>
