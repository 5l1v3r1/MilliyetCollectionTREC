<DOC>
<DOCNO> 405312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun51.html </URL>
<DATE> 2005/12/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şaron ve Erdoğan bir araya gelecek 
</HEADLINE>
<TEXT>

     Başbakan Recep Tayyip Erdoğan, hafif bir felç geçirerek 48 saat hastanede kalan ve dün taburcu edilen İsrail Başbakanı Ariel Şaron'u telefonla arayarak, ''geçmiş olsun'' dileklerini iletti. 
     Başbakan Erdoğan, Şaron'a, sağlık durumuyla ilgili gelişmelerin kendilerini endişeye sevk ettiğini belirtirken, çabuk iyileşerek hastaneden taburcu edilmesinden duyduğu memnuniyeti aktardı. 
     Telefonda, Şaron'a sesini duymaktan mutlu olduğunu ve sesinin ''çok iyi'' geldiğini söyleyen Başbakan Recep Tayyip Erdoğan, Şaron'a, çok yakında işinin başına dönmesi temennisini de iletti. 
     İsrail Başbakanı Ariel Şaron da, Erdoğan'a endişeleri ve gönderdiği geçmiş olsun mesajı için teşekkür etti. Sağlığının yerinde olduğunu belirten Şaron, birkaç günlük bir dinlenmenin ardından, işinin başına döneceğini söyledi. 
     Erdoğan'a, iki ülke arasındaki ilişkilerin ''harika'' olduğunu ifade eden Şaron, partisi Kadima'nın İleri adına da atıfta bulunarak, ''daha ileriye götürmek'' gerektiğini kaydetti. 
     İki başbakanın, İsrail'de 28 martta yapılacak seçimlerden sonra bir araya gelmek üzere anlaştıkları da öğrenildi. 
     
</TEXT>
</DOC>
