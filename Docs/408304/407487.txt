<DOC>
<DOCNO> 407487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun05.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenin dosyası kabarık 
</HEADLINE>
<TEXT>


Denizli'de Atatürk portresini çiğneyen resim öğretmeni Fadime Demirtaş'a daha önce 3 soruşturma açıldığı ortaya çıktı. Demirtaş, 23 Nisan törenlerinde 'Oku Rabbim Emriyle' yazılı bir pankart da açmış 

Denİzlİ DHA 

Denizli'de görev yaptığı Kelekçi Atatürk İlköğretim Okulu'nun Öğretmenler Odası'nda bulunan Atatürk posterini yere atıp çiğneyen resim öğretmeni Fadime Demirtaş'ın daha önce de benzer eylemlerde bulunduğu ve hakkında 3 soruşturma açıldığı ortaya çıktı. 
Bu yıl 10 Kasım'da öğrencilerin Atatürk'ü anma törenine katılmasına izin vermediği için hakkında idari soruşturma açılan Demirtaş'ın, 2001 yılında da Kocabaş beldesinde öğretmenlik yaparken, 23 Nisan törenleri sırasında üzerinde, 'Oku Rabbim emriyle' yazan ve 'İ' harflerinin noktaları hilal şeklinde olan pankart açtığı ve idari soruşturmadan geçtiği anlaşıldı. 
Olay sırasında evli olduğu için soyadı farklı olan Demirtaş'a açılan soruşturma sonunda İl Milli Eğitim Müdürlüğü'nün meslekten çıkarılması kararı verilmesini istediği, ancak Yüksek Disiplin Kurulu'nun öğretmene son bir şans daha verilmesini uygun gördüğü ve sürgüne gönderildiği ortaya çıktı. 
Demirtaş'ın bir süre önce de Denizli Cumhuriyet Savcılığı'na Cumhurbaşkanı Ahmet Necdet Sezer hakkında hakaret içeren bir dilekçe vermesinin ardından da hakkında dava ve bir soruşturma daha açıldığı bildirildi. 
Açığa alınan Demirtaş için akli dengesinin yerinde olmadığı yönünde ön rapor veren Denizli Adli Tıp Kurumu Şubesi'nin de, 1 ay önce akli dengesinin yerinde olduğu raporu verdiği belirlendi. 
Başsavcılık da, Demirtaş'ın Adli Tıp Genel Merkezi tarafından 3 hafta süreyle müşahede altında tutulması için mahkeme kararı çıkarttı. Demirtaş'ın, gitmemesi durumunda polis nezaretinde İstanbul'a götürüleceği belirtildi. 

'Amaçları şeriat getirmek' 

Denizli'de 19 meslek odası ve sivil toplum kuruluşu, dün Çınar Meydanı'nda düzenledikleri eylemle Fadime Demirtaş'ı protesto etti. Konuşma yapan Atatürkçü Düşünce Derneği Başkanı Gülizar Biçer Karaca, şunları söyledi "Amaçları Türkiye Cumhuriyeti yerine şeriat devleti kurmak, aklın ve bilimin egemenliğine son vererek ulemanın egemenliğini yaşama geçirmektir. Saldırıları Atatürk'ün bir resmine bile katlanamayacak kadar azgınlaştırdılar. Yetkilileri göreve çağırıyoruz." 



</TEXT>
</DOC>
