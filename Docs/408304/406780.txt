<DOC>
<DOCNO> 406780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur29.html </URL>
<DATE> 2005/12/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da bu yıl 6.4 milyon adet korsan ürün ele geçirildi 
</HEADLINE>
<TEXT>

     İstanbul Valisi Muammer Güler, 2005 yılı içinde kentte yürütülen çalışmalar sonucu CD, VCD, DVD, kitap ve kartonetten oluşan toplam 6 milyon 477 bin 50 adet korsan ürün ele geçirildiğini bildirdi. 
     Güler, İstanbul Emniyet Müdürü Celalettin Cerrah ile birlikte Güvenlik Şube Müdürlüğü Brifing Salonu’nda yaptığı açıklamada, bu korsan ürünlerle ilgili 975 kişinin yakalanarak adli makamlara sevk edildiğini, korsan ürün satışı yapılan yerlerden ruhsatsız oldukları tespit edilen 19’unun belediye, üretim yapılan 5 işyerinin de mahkeme kararıyla mühürlendiğini açıkladı. 
     Güler, her zaman sanat ve sanatçının yanında olduklarını belirterek, "Sanata ve sanatçıya verilen değer, o toplumun gelişmişliği ile doğrudan orantılıdır" dedi. 
     Güler, Güvenlik Şube Müdürlüğü Brifing Salonu’nda İstanbul Emniyet Müdürü Celalettin Cerrah, Gelirler İdaresi Başkanı Akif Ulusoy, sanat ve müzikle ilgili kuruluşların temsilcileriyle birlikte düzenlediği basın toplantısında, korsan ürünlerle yapılan mücadeleye ilişkin bilgi verdi. 
     Öncelikle her zaman sanat ve sanatçının yanında olduklarını ifade eden Güler, "Çünkü biliyoruzki sanata ve sanatçıya verilen değer, o toplumun gelişmişliği ile doğrudan orantılıdır" dedi. 
     İstanbul’da korsan ürünlerle son derece duyarlı şekilde mücadele ettiklerini belirten Güler, İstanbul polisinin 2004 yılının Mart ayında yürürlüğe giren 5101 sayılı Fikir ve Sanat Eserleri Kanunu çerçevesinde konuya duyarlı bir şekilde eğildiğini kaydetti. 
     2004 yılında sokak operasyonları ile sokak korsancılığının en aza 
     indirildiğini belirten Güler, "Bu korsancılığın merkezi olarak bilinen yerlerden Eminönü Tahtakale, korsan ürün satılamaz hale gelmiştir. 2004 yılında CD, VCD, DVD, kitap ve kartonetten oluşan toplam 6 milyon 260 bin 243 adet korsan ürün ile tezgahlarda satılan 5 bin 634 bandrollü eser elde edilmiş, bunlarla ilgili 1911 kişi yakalanarak adli mercilere sevk edilmiştir" dedi. 
     
     2005 VERİLERİ 

     Korsan ürünlerle mücadelenin bu yıl da kararlı ve kapsamlı bir şekilde sürdürüldüğünü ifade eden Güler, Kağıthane’de resmi üretim izin belgesine sahip bir fabrikaya operasyon düzenlendiğini, 13 bin 400 adet VCD ve DVD ele geçirildiğini, fabrikanın mahkeme kararı ile 
     mühürlendiğini söyledi. 
     Kadıköy’deki Yazıcıoğlu İş Hanı’nın korsan ürün satışından arındırıldığını, yine Kadıköy Bahariye’de bir üretim merkezinin mühürlendiğini, Söğütlüçeşme’de de bir iş hanında 3 milyon adet kartonet ile 29 bin adet korsan ürün ele geçirildiğini hatırlatan Güler, şöyle konuştu 
     "Bu yılın başından bugüne kadar toplam 6 milyon 477 bin 50 adet CD, VCD, DVD, kitap ve kartonetten oluşan korsan ürün elde edilmiş, bu olaylarla ilgili olarak 975 kişi yakalanmış ve adli mercilere sevk edilmiştir. 
     Korsan satış yapılan yerlerden ruhsatsız olduğu tespit edilen 19 adedi belediye tarafından mühürlenmiş, üretim yeri olarak faaliyet gösteren 5 işyeri de mahkeme kararı ile mühürlenerek faaliyetlerine son verilmiştir. Bugüne kadar yapılan çalışmalarda fabrika sahibi 1 kişi tutuklanmıştır. 
     Sanatçılarımızın geçen hafta TBMM’ye yaptığı ziyaret sonucu oluşturulan alt komisyonca, adli makamlar ile emniyetin işbirliği, halkın bilinçlendirilmesi için spot filmlerin hazırlanması gibi kararlar alınmıştır." 
     
     POLİS, JANDARMA VE MALİYEYE ÖZEL KURS 

     Güler, korsan ürünlerle ilgili denetimleri yapan polis ve jandarma ile maliye görevlilerine özel eğitim kursları açarak "bandrol nedir, sahte bandrol nedir, sahte ürünler diğer ürünlerle nasıl ayrılabilir, bunlarla mücadelenin yöntemleri nedir " anlamında eğitici programlar verileceğini kaydetti. 
     Korsan ürün ticaretinin kayıtdışı ekonomiyi beslediğine de işaret eden Vali Güler, "Emniyet güçleri ve jandarma, Maliye Bakanlığı ve Kültür Bakanlığı denetleyicileri, denetimlerini 2006’da sıklaştırılacaktır. Emeğin sömürülmesine izin veremeyiz. Bu anlamda İstanbullular’ı da bu konuda daha bilinçli olmaya çağırıyorum" diye konuştu. 
     
     EMNİYET MÜDÜRÜ CERRAH 

     İstanbul Emniyet Müdürü Celalettin Cerrah da, "İstanbul emniyeti olarak, sanatçı dostlarımızın emeğinin kaybolmasına müsaade etmeyeceğiz. Bu da bir nevi hırsızlıktır. Onların bu emekleri maalesef birtakım kişiler tarafından çalınmaktadır. Son 2 yılda yapmış olduğumuz çalışmalar, yeni yılda da daha fazlasıyla devam edecektir" dedi. 
     Ali Rıza Binboğa, Garo Mafyan ve Ali Kocatepe’nin de aralarında bulunduğu çeşitli meslek kuruluşlarının temsilcileri de yaptıkları konuşmalarda, vatandaşlardan korsan ürün almamalarını istediler. 
     
     INTERNET SİTELERİ 

     Müzik Yapımcıları Birliği MÜYAP Başkanı Bülent Forta, internet üzerinden yapılan korsan yayıncılıkla ilgili bir soru üzerine, dünya üzerinde internet servis sağlayıcıları tarafından yasadışı yayın yapan sitenin yanının kesildiğini söyledi. 
     Türkiye’de de Türk Telekom veya diğer servis sağlayıcıları eliyle yasadışılığın ortadan kaldırıldığını belirten Forta, "Biz şu ana kadar 182 tane internet sitesinde erişimin engellenmesi cezası kararı aldırdık. Bu kararlar da günde 7-8 tane sitenin yayını servis sağlayıcıları tarafından kesilerek uygulanıyor" dedi. 
     
     PARA CEZASI UYGULAMASI 

     Gelir İdaresi Başkanı Akif Ulusoy da kayıtdışı ekonominin en önemli unsurlarından birinin korsan ürünler olduğunu ifade ederek, 2006 yılında Vergi Dairesi’nin İstanbul’da gerek fatura, gerek 
     perakende satış fişi ya da yazar kasa fişi verilmeden yapılan bu tür satışlarla ilgili denetimlerini yoğunlaştıracağını söyledi. 
     Ulusoy, şöyle konuştu 
     "Telif eserleriyle ilgili çok özel düzenlemeler yapılmış değil. 
     Ancak, fatura alınmadan, belge alınmadan, yazar kasa fişi alınmadan satış yapan kişilere, 129 YTL’den az olmamak üzere belgenin üzerinde yazılması gereken tutarın yüzde 10’u oranında bir ceza uygulanmaktadır. Ayrıca belgeyi almayan tüketicilerimize de bu tutarın 5’te biri oranında yanı 25.80 YTL ceza kesilecektir. 2006 yılında 
     telif haklarıyla ilgili daha hassas olacağız." Ulusoy, bir soru üzerine de, 137 mükellef üzerinde denetim yapıldığını, 15 tanesinin vergi kaydının bulunmadığının anlaşıldığını, 73 mükellefe belgeyle ceza kesildiğini, 41 milyar 77 milyon Türk 
     Lirası "usulsüzlük cezası" uygulandığını, 10 milyar liralık malı da kayıt altına aldıklarını açıkladı. 
     Ulusoy, akaryakıt olayında da fiş almayan mükelleflere yönelik son 1 aydır ceza uygulaması yaptıklarını da sözlerine ekledi. 
     
     RAKAMLARLA SON 2 YIL 

     Güvenlik Şube Müdürlüğü’nden verilen bilgi notunda, 2004 yılında 953 bin 587 adet DVD ve VCD, 143 bin 756 adet oyun DVD ve CD’si, 545 
     bin 218 adet müzik CD, DVD ve teyp kaseti, 52 bin 78 adet porno DVD ve VCD, 89 bin 70 adet program CD’si, 96 bin 495 adet kitap, 4 milyon 374 bin 675 adet kartonet ve sticker ele geçirildiği ve 1911 kişinin 
     yakalandığı bildirildi. 
     Aynı notta, bu yıl da 1 milyon 256 bin 934 adet film DVD ve VCD’si, 194 bin 176 adet oyun DVD ve CD’si, 377 bin 743 adet CD, DVD ve teyp kaseti, 34 bin 421 adet porno DVD ve VCD’si, 71 bin 128 adet program CD’si, 39 bin 776 adet kitap, 4 milyon 531 bin 248 adet kartonet ve sticker ele geçirildiği ve 975 kişinin gözaltına alındığı kaydedildi. 
     Son 2 yıldaki operasyonlarda seyyar tezgah ve birçok işyerinin birden fazla korsan ürün satarken yakalandığı belirtilen notta, mühürlenen 24 işyerinden 19’unun Kadıköy’de bulunduğuna işaret edildi. 
     
</TEXT>
</DOC>
