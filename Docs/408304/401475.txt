<DOC>
<DOCNO> 401475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur31.html </URL>
<DATE> 2005/12/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Öğrencilerden "ulaşım ücreti" eylemi 
</HEADLINE>
<TEXT>

     İstanbul’da bir grup öğrenci, ulaşım ücretlerinin düşürülmesi için Beyazıt’tan Büyükşehir Belediyesi önüne kadar yürüyerek eylem yaptı. 
     İstanbul Üniversitesi’nin Beyazıt’taki yerleşkesi önünde toplanan yaklaşık 30 kişilik grup, "Ulaşım ücretleri düşürülsün", "Öğrenciye ücretsiz ulaşım", "Müşteri değil üniversiteliyiz", "Ev kiraları düşürülsün" ve "500 YTL kira, her akşam makarna" yazılı önlükler giydi. 
     "Ulaşım ücretleri düşürülsün", "Kampusten merkezi yerlere ücretsiz servis" ve "Müşteri değil üniversiteliyiz" yazılı bir pankart açan öğrenciler, kartondan yaptıkları otobüs maketinin arkasında sıraya girerek, Büyükşehir Belediyesi’nin Saraçhane’deki binasına doğru yürüyüşe geçti. 
     Çeşitli slogan ve şarkılar eşliğinde belediye binası önüne kadar yürüyen grup adına burada yapılan açıklamada, üniversite öğrencilerinin barınma ve ulaşım sorunları yaşadıkları ifade edildi. 
     Açıklamada, "İstanbul’un çeşitli üniversitelerinde okuyan bizler, ulaşım ücretlerinin düşürülmesi ve ulaşım sorunlarımızın çözülmesi için hafta başından beri okullarımıza yürüyerek gidiyoruz. Ulaşım sorunlarımız çözülene kadar mücadele etmeye devam edeceğimizi duyuruyoruz" denildi. 
     Daha sonra gruptan 2 temsilci, yetkililerle görüşmek üzere belediye binasına girdi. 
     Bir süre sonra dışarı çıkan bu öğrenciler, gruba hitaben, yetkili kişiyle görüşmek için yarına randevu aldıklarını söylediler. 
     Polisin güvenlik önlemi aldığı eylemin ardından grup olaysız şekilde dağıldı. 
     
</TEXT>
</DOC>
