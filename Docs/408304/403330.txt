<DOC>
<DOCNO> 403330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun36.html </URL>
<DATE> 2005/12/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yunanistan'da genel grev yaşamı felç etti 
</HEADLINE>
<TEXT>

     Yunanistan'da kamu ve özel sektör çalışanlarının, ''Hükümetin ekonomi politikasını ve toplu sözleşme pazarlıklarına ilişkin yapmayı tasarladığı değişiklikleri'' protesto için başlattıkları 48 saatlik genel grev eylemi, ilk gününde ülkede yaşamı felç etti. 
     Yunanistan İşçi Sendikaları Konfederasyonu'nu GSEE ile Yunanistan Kamu Çalışanları Konfederasyonu'nun ADEDY çağrısıyla yapılan greve, şehir içi ve şehirlerarası ulaşımda görev yapan otobüs, tren, metro, troleybüs, tramvay şoförlerinin katılmasıyla özellikle büyük kentlerde ulaşım zaman zaman durma noktasına geldi. 
     Deniz yolu çalışanlarının da greve gitmesiyle birlikte, anakara ile adalar arasındaki deniz bağlantısı koptu, Olympic havayolları ise her yöne yalnızca tek sefer yaptı. 
     Havaalanı yer çalışanlarının iş durdurma eylemiyle genel greve destek vermeleri sonucu çeşitli havayolu şirketlerinin yurtiçi uçuşlarında çok sayıda sefer iptal edildi. 
     Öte yandan, kamu bankaları, elektrik ve su işleri daireleriyle PTT çalışanlarının eyleme katılmasıyla müşteri hizmetlerinde aksaklıklar oldu. 
     Basın çalışanlarının da greve 11.00-16.00 saatleri arasında destek vermeleri sonucu, televizyon, radyo ve ajanslarda haber bültenleri yayınlanmadı. 
     
</TEXT>
</DOC>
