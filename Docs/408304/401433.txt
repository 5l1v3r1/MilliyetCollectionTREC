<DOC>
<DOCNO> 401433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo15.html </URL>
<DATE> 2005/12/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Geniş tabanlı A milli futbol takımı uyum kampı sona erdi 
</HEADLINE>
<TEXT>

     Geniş Tabanlı A Milli Futbol Takımı'nın kampı Antalya'da sona erdi. Antrenör Oğuz Çetin, Antalya'daki milli takım uyum kampının çok yararlı geçtiğini söyledi. 
     Antalya'da 4 gündür 45 futbolcuyla sürdürülen kamp çalışmasıyla ilgili antrenör Oğuz Çetin, kampta futbolcuların ne beklediğini ve neler yapabileceklerini gördüklerini bildirdi. 
     Kamp süresinde Antalya'da da 2 hazırlık maçı yaptıklarına dikkati çeken Çetin, şunları söyledi 
     ''Bu kampa katılan oyuncularımızı her yönüyle görme fırsatı bulduk. Bazıları ön plana çıktı. Ancak ön plana çıkmayanları takibe devam edeceğiz. Ocak ayında, belirlediğimiz 13 bölgeden 18'er futbolcuyu Antalya'da başka bir uyum kampına alacağız. Ayrıca başta Almanya olmak üzere bazı ülkelerde top koşturan Türk futbolcuları da takibe alıyoruz. Fatih Terim'in milli takımın başına gelmesinden sonra ciddi projeler ortaya atıldı. Bu sayede 500-600 futbolcuya ulaşma olanağı bulacağız. Gelecek yıl mart ayında yapılacak Çek Cumhuriyeti maçına kadar çekirdek bir kadro belirlemeye çalışacağız. Ancak bu maçtan sonra da arayışlarımız sürecek.'' 
     
     ''BİLİNMEYEN CEVHERLERİ ORTAYA ÇIKARACAĞIZ'' 
     Çetin, Türkiye nüfusunun 70 milyon olduğuna da işaret ederek, ''Türkiye, genç bir nüfusa sahip. Çok büyük yetenekler var. Antalya'ya gelemeyen ama büyük yetenekleri olan futbolcuları bulup çıkaracağız. A ve B gruplarını ilk etapta tarayacağız. Daha sonra diğer takımlara da bakacağız'' diye konuştu. 
     
</TEXT>
</DOC>
