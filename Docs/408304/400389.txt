<DOC>
<DOCNO> 400389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/spo02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'u kızdırdı 
</HEADLINE>
<TEXT>


Fenerbahçe Başkanı Aziz Yıldırım'ın, Trabzonspor maçının devre arasında soyunma odasına inmesi Christoph Daum'un tepkisini çekti. Alman hocanın sürpriz gelişmenin ardından odadan ayrıldığı iddia edildi 

YUSUF KOBAL 


Lider Fenerbahçe'nin, Kadıköy'de Trabzonspor ile berabere kalarak Beşiktaş'ın 13 maç üst üste kazanma rekorunu egale etme fırsatını kaçırdığı karşılaşmanın devre arasında Başkan Aziz Yıldırım'ın soyunma odasına indiği öğrenildi. Cezası yüzünden mücadeleyi locasından izleyen Başkan Yıldırım, sarı - lacivertli takımın ilk devrede ortaya koyduğu kötü oyun nedeniyle futbolcularla motivasyon konuşması yapmak istedi. Ancak Yıldırım'ın bu hamlesi, Daum'un tepkisini çekti. 
Sürpriz ziyarete içerleyen Alman teknik adam, Aziz Yıldırım'ın gelişinden sonra odadan ayrıldı. Futbolcularını, Başkan'la başbaşa bırakan Daum'un bu duruma sinirlendiği ifade edildi. Sarı - lacivertli takım ikinci yarıda ilk devreye oranla iyi bir oyun sergilerken, Başkan Yıldırım'ın yaptığı motivasyon konuşmasının futbolcular üzerinde etkili olduğu gözlendi. Sarı - lacivertliler, Yıldırım'ın odaya gelişini doğal bir davranış olarak yorumladı. 

Zafer nihayet 

Fenerbahçe'de sakatlığı yüzünden uzun süredir fizyoterapist kontrolünde çalışan Zafer Biryol, dün takımla birlikte antrenmana katıldı. Sarı - lacivertli takıma geldiği günden beri sadece 4 kez takımla çalışabilen tecrübeli golcünün çift kale maçta oynaması sevinçle karşılandı. Zafer'in, PSV Eindhoven maçının kadrosuna alınabileceği belirtildi. 

Trabzon'u unuttular 

Sarı - lacivertli takım, Şampiyonlar Ligi'nde salı gecesi PSV Eindhoven ile Hollanda'da oynayacağı kritik maçın hazırlıklarına ara vermeden başladı. Antrenör Koch yönetimindeki antrenmanda Trabzonspor'a karşı forma giyen futbolcular tesislerdeki havuzda dinlenmeye yönelik çalışmalar yaparken, diğer futbolcular çift kale maç oynadı. Kaptan Ümit Özat ise takımdan ayrı olarak bir süre koşu yaptı. Çift kaleyi kazanan takımın oyuncuları Luciano, Semih, Gürhan, Can ve Olcan, sevinç gösterilerinde bulundu. 
Daum ise PSV Eindhoven maçı için yardımcılarıyla tesislerde saatler süren bir toplantı yaptı. Alman hocanın bugün sabah basına kapalı yapılacak olan antrenman öncesi PSV'nin analizini görüntülü olarak futbolcularına aktaracağı vurgulandı. 

PSV, Pierre'i dağıttı 

Fenerbahçe'nin, Şampiyonlar Ligi'ndeki rakibi PSV Eindhoven, Pierre van Hooijdonk'un formasını giydiği NAC Breda'yı ikinci yarıda attığı gollerle 3-0 mağlup etti. PSV'yi galibiyete taşıyan golleri 54. dakikada Hesselink, 78'de Farfan ve 87'de Kone attı. Konuk ekipte ilk 11'de sahaya çıkan Fenerbahçe'nin eski golcüsü Hooijdonk 90 dakika sahada kaldı. 


</TEXT>
</DOC>
