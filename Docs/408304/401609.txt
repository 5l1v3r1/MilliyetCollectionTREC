<DOC>
<DOCNO> 401609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun02.html </URL>
<DATE> 2005/12/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Org. Büyükanıt, ABD'ye gidiyor 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt'ın, ABD Kara Kuvvetleri Komutanı Orgeneral Peter Schoomaker'ın davetlisi olarak, resmi bir ziyaret için bu hafta sonu ABD'ye gelmesi bekleniyor. 
     Edinilen bilgiye göre, New York'a Cumartesi ulaşacak olan Orgeneral Büyükanıt'ın, hafta sonunda ABD'nin West Point Kara Harp Okulu'nda incelemelerde bulunduktan sonra Pazartesi günü Washington'a geçmesi öngörülüyor. 
     Orgeneral Büyükanıt'ın, Washington'da Schoomaker'ın yanı sıra Pentagon'un üç numaralı ismi, politikadan sorumlu Savunma Bakan Yardımcısı Eric Edelman ve Kara Kuvvetleri Bakanı Francis Harvey ile görüşmesi bekleniyor. 
     Orgeneral Büyükanıt'ın resmi görüşmelerinde, iki ülkeyi ilgilendiren askeri gelişmelerle savunma sanayii konularının ele alınması planlanıyor. 
     Kara Kuvvetleri Komutanı Orgeneral Büyükanıt, Washington'da Türk-Amerikan Konseyi'nin ATC yöneticileriyle de bir araya gelecek. 
     Washington'dan sonra ABD'nin askeri tesislerinde incelemelerde bulunacak olan Orgeneral Büyükanıt'ın, 17 Aralık'ta ABD'den ayrılması bekleniyor. 
     
</TEXT>
</DOC>
