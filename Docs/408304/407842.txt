<DOC>
<DOCNO> 407842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo07.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede sürpriz 
</HEADLINE>
<TEXT>



Milliyet Geleneksel 52. Yılın Sporcusu Anketi'nde tasnif ekibi büyük bir titizlikle oy sayımına devam ederken, dünkü sayımın ardından bazı kategorilerde sıralama değişti. 
Yılın Sporcusu'nda Hamza Yerlikaya zirvede iyice yalnız kalırken, Yılın Spor Adamı'nda Fenerbahçe Başkanı Aziz Yıldırım'in zirvedeki yeri tehlikeye girdi ve dün gelen toplu oylarla Golf Federasyonu Başkanı Ahmet Ağaoğlu aradaki farkı oldukça azalttı. 
Yılın Takımı'nda dünkü sayımın ardından U-17 Milli takımı tekrar zirveyi ele geçirdi. Klasis Golf Kulübü Erkek takımı büyük bir süpriz yaparak ikinci sıraya yükselirken Fenerbahçe üçüncülüğe indi. Yılın Antrenörü'nde ise U-17 Milli Takım Antrenörü Abdullah Avcı büyük bir çıkışla liderliği tekrar ele geçirdi. Bir başka sürpriz de bu kategoride yaşandı ve Klasis Golf Erkek Takımı Antrenörü David Clare, Christoph Daum'u geçerek ikinci sıraya yerleşti. 
Yılın Futbolcusu'nda ise Milli takımın genç yıldızı Nuri Şahin, Alex'e kaptırdığı ilk sırayı dünkü sayımın ardından tekrar ele geçirdi. Dünya'da Yılın Sporcusu'nda ise F1 pilotu Fernando Alonso, Ronaldinho'yu geçmeyi başardı. Yılın Sporcusu Anketi'nde kesin sonuçlar yarın tamamlanacak sayımın ardından açıklanacak. 


</TEXT>
</DOC>
