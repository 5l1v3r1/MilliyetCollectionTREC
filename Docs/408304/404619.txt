<DOC>
<DOCNO> 404619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/yasam/ayas.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
15.1 milyon YTL'lik bağış 
</HEADLINE>
<TEXT>


İşadamı Mehmet Kutsi Beğdeş'in vefatından önce TSK Mehmetçik Vakfı ile Bizim Lösemili Çocuklar Vakfı'na bağışladığı villayı 15.1 milyon YTL'ye Deniz Şahenk aldı 

Mehmet Demirkaya 

Türk Ekspres Havacılık ve Turizm şirketinin kurucusu ve uçak motorunu Türkiye'ye ilk getiren işadamı olan Mehmet Kutsi Beğdeş'in, 2003 yılında vefatından önce TSK Mehmetçik Vakfı ile Bizim Lösemili Çocuklar Vakfı'na bağışladığı Arnavutköy Ayşe Sultan Korusu'ndaki Boğaz manzaralı villası, 15.1 milyon YTL'ye satıldı. 11 milyon YTL muhammen bedel üzerinden ihaleye çıkartılan villayı, Doğuş Grubu'nun sahibi Ferit Şahenk'in annesi Deniz Şahenk aldı. 
İki vakıf kendilerin bağış yoluyla geçen villanın satışı için dün Harbiye'deki Askeri Müze Harbiye Kültür Sitesi'nde saat 14.00'te ihale düzenledi. İki vakfın yarı yarıya ortak oldukları villanın ihalesine Deniz Şahenk ve Zafer Yıldırım teklif verdi. Ancak ihale salonuna sadece Şahenk'in vekilleri geldi. 

Söz vakıflarda 
İhale komisyonu 11 milyon YTL muhammen bedel üzerinden çıkılan ihalenin teklif zarflarını, duyurulan saatte açtı. Villa için Yıldırım'ın 11.1 milyon YTL'lik teklifine karşın Şahenk 15 milyon 50 bin YTL teklifte bulundu. 
İhalenin açık artırma bölümüne Yıldırım telefonla katılmak istedi ancak salonda bir temsilcisinin bulunmaması nedeniyle kabul edilmedi. Bu nedenle tek başlarına kalan Şahenk'in vekilleri, 50 bin YTL daha artırımda bulundu ve ihaleyi kazandı. İhale komisyonu, verilen teklifin her iki vakfın yönetim kuruluna sunulacağını ve 48 saat içinde sonucun karşı tarafa bildirileceğini belirterek ihaleyi tamamladı. 

'AKRABALARIM ZENGİN' 

Kutsi Beğdeş, Arnavutköy, Ayşe Sultan Korusu'ndaki Boğaz manzaralı villası ve diğer mirasını çeşitli vakıflara bağışlamıştı. Avrupa Güzellik Kraliçesi Günseli Başar'ın ilk eşi olan Beğdeş, ölümünden kısa süre önce Beyoğlu 17. Noterliği'nde hazırladığı vasiyetnamesine, "Tüm akrabalarının zengin olduğu ve onun mirasına ihtiyaçlarının olmadığı" notunu düşmüştü. 
Beğdeş, Ayşe Sultan Korusu'ndaki köşkün yanı sıra, Bodrum Çömlekçi köyündeki 6 bin 100 metrekarelik bahçe, Bodrum'da 8 bin 600 metrekare bahçe içinde bir ev, Teşvikiye'de 2 bin 520 metrekare arsa, iki otomobil, Bebek'teki köşkte paha biçilemeyen her türlü ev eşyası, yağlı boya tablolar, seramik eserler ve kitaplar ile bankalarda dolar ve YTL'den oluşan mirasını çeşitli vakıflara, köşkteki kitaplarını ise Arnavutköy Robert Lisesi Kütüphanesi'ne bağışlamıştı. 
Beğdeş, şoförü Ercan ile hizmetlisi Remziye Yıldırım'ın çocukları Dilek'in yüksek öğrenim gideri için 50 bin doları banka hesaplarına yatırmıştı. Beğdeş ayrıca birçok dernek ve vakfa daha bağışlar yapmıştı. 


</TEXT>
</DOC>
