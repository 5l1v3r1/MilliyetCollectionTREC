<DOC>
<DOCNO> 404116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur27.html </URL>
<DATE> 2005/12/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Cezaevinden çıktıktan 5 gün sonra yine yakalandılar 
</HEADLINE>
<TEXT>

     Konya’nın Beyşehir İlçesi’nde bir marketten hırsızlık yaptıkları iddiasıyla yakalanan 2 kişinin, aynı suçtan girdikleri cezaevinden 5 gün önce tahliye oldukları belirlendi. 
     Edinilen bilgiye göre, Beyşehir’de sabah saatlerinde bir marketten hırsızlık yapıldığı ihbarını alan polis ekipleri, olay yerinden kaçmaya çalışan zanlılardan birini kısa süren kovalamacanın ardından yakaladı. 
     Kaçan zanlı ise bir süre sonra, çaldığı sigaraları kent merkezinde bir markete satmaya çalışırken yakalandı. 
     Gözaltına alınan A.K. 19 ve H.E. 25 hakkında araştırma yapan polis, şüphelilerin hırsızlık suçundan girdikleri cezaevinden 5 gün önce tahliye olduklarını tespit etti. 
     A.K’nin 8, H.E’nin ise 4 ayrı hırsızlık suçundan sabıkası bulunduğu bildirildi. 
     Marketten 400 YTL değerinde gıda malzemesi ve temizlik ürünü ile 2 bin YTL değerinde sigara çaldıkları iddia edilen zanlılar, çıkarıldıkları mahkemece tutuklandı. 
     
</TEXT>
</DOC>
