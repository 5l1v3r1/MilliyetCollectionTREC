<DOC>
<DOCNO> 400003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy10.html </URL>
<DATE> 2005/12/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ÖSS başvuru tarihi açıklandı 
</HEADLINE>
<TEXT>

     Öğrenci Seçme Sınavı ÖSS için başvuru tarihleri açıklandı. 
     ÖSS’ye girecek adaylar başvurularını 1 Şubat-10 Mart 2006 tarihleri arasında yapacaklar. 
     Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, ÖSYM merkezinde düzenlediği basın toplantısında, ÖSS için başvuruların 1 Şubat-10 Mart 2006 tarihleri arasında yapılacağını bildirdi. 
     Başvuru sistemini değiştirdiklerini, bu yıl başvuruların bilgisayar aracılığıyla internet üzerinden alınacağını belirten Yarımağan, şunları kaydetti. 
     "Bu sene başvurular biraz geç yapılacak. Çünkü başvurularda sistemi değiştirdik. Bilgisayar aracılığıyla internet üzerinden başvuruları alma yönünde bir sistem hazırladık. Bu nedenle başvuru tarihi biraz gecikti. Başvurular da bu sene sömestr tatilini de göz önüne alarak 1 Şubat’ta başlayacak, 10 Mart’ta sona erecek 40 günlük uzun bir süre öngördük. Bunun nedeni, bilgisayar aracılığıyla yapılacak her başvurunun 5-10 dakika arasında bir işlem gerektirmesi. 
     okullardaki bilgisayarların durumu ve başvuruyu alacak öğretmenlerin girmeleri gereken derslerde göz önüne alınarak süreyi uzun tuttuk." 
     
     BAŞVURULAR NASIL YAPILACAK 

     Adayların başvurular ile ilgili yapacakları işlemler hakkında da bilgi veren Yarımağan, şöyle devam etti 
     "Adaylar başvuru merkezlerinden kılavuzları alacaklar. Kılavuzu aldıktan sonra aynı gün veya daha sonraki günler için randevu alacaklar. Aday daha sonra bilgilerini bir forma aktaracak, sınav ücretini yatıracak, gerekirse diplomasının bir kopyasını da yanında bulundurarak randevu aldığı gün başvuru merkezine gelerek işlemini bilgisayar aracılığıyla tamamlatacak." Başvuruların bizzat adaylar tarafından yapılacağını ifade eden Yarımağan, adaylar yerine hiç kimsenin başvuru yapmasının mümkün olmadığını söyledi. 
     Başvuru sırasında adayın fotoğrafının da alınacağını belirten Yarımağan, 40 günlük sürede belgelenecek bir nedenle örneğin tutuklu olduğu için, bu sürenin tamamını hastanede veya yurtdışında geçirdiği için bu işi bizzat yapamayacak adaylar içinde mektupla başvuru getirdiklerini anlattı Yarımağan, kılavuzların son rötuşlarının yapıldığını belirterek, kılavuzların başvuruya paralel olarak 1 Şubat’tan birkaç gün önce sınava merkezlerine gönderileceğini söyledi. 
     Bu sene orta Öğretim Başarı Puanı hesaplanmasında bir değişiklik yaptıklarını vurgulayan Yarımağan, bazı okullarda not dağılımının çok çarpık olmasından dolayı böyle bir değişiklik yapma ihtiyacı duyduklarını kaydetti. 
     Bu değişiklik ile okullar arasındaki adaletsizliğin giderilmesinin amaçlandığını vurgulayan Yarımağan, şöyle devam etti 
     "Bazı okullarda neredeyse okuldan mezun olan öğrencilerin tümü birbirine eşit not örneğin herkes 5 alıyor. Eski hesaplama sistemi tepedeki yığılma ve aşağıdaki düşük notlar nedeniyle bu okullara avantaj getiriyordu. Ve bazı okullarımız bu avantajı bilerek kullanıyorlardı. Hatta bir iki özel okul bunu ’bizim okula gelirseniz en yüksek orta öğretim başarı puanını alırsınız’ diye tanıtma aracı olarak da kullanıyordu. Biz bunu bir miktar düzelttik. Çok düşük notları, ortalama standart sapmaları biraz disiplin altına aldık ve çok yüksek notlarda, yukarıda, tepede yığılmalarda öğrencilerin notlarını aşağıya çektik." 
     
</TEXT>
</DOC>
