<DOC>
<DOCNO> 400629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun14.html </URL>
<DATE> 2005/12/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türk lokumu İngiliz gazetesinin manşetinde... 
</HEADLINE>
<TEXT>

     İngiltere'de yayımlanan The Independent gazetesi, bugünkü sayısının manşetinde Türk lokumunun yıldızının parlayışına yer verdi. 
     Türk lokumunun tarihini anlatırken, 300 yıl öncesine dönen gazete, Sultan Hamid'in, 4 eşi ve haremindeki yüzlerce cariyesini Topkapı Sarayı'nın büyük kapılarının ardında mutlu bir hayata kavuşturabilmek için tatlı bir formülün geliştirilmesi emrini verdiğini kaydetti. 
     Gazete, bugün Türk lokumu adıyla bilinen ve her geçen gün bütün dünyada daha çok tüketilen tatlının böylece ortaya çıktığını, Noel döneminde İngiltere'de gösterime girecek CS Lewis'in "The Cronicles of Narnia" ile lokumun namının da artmasının beklendiğini belirtti. 
     İngiltere'nin en büyük süpermarketleri olan Tesco ve Sainsbury'nin lokum satışlarında patlama olduğu yolundaki açıklamasına yer verilen haberde, satışta artışın yüzde 200'lerle ifade edilebilecek noktaya geldiğini yazdı. 
     Haberde, "Ali Muhiddin Hacı Bekir bu günleri görse çok mutlu olurdu" ifadesine yer verilirken, Hacı Bekir'in Kastamonu'da evdeki malzemeyle su, şeker, mısır unu, limon kreması tartar ve gülsuyundan reçete oluşturduğu kaydedildi. Hacı Bekir'in suyu ısıtıp, şeker ve limonu eklediği, bu karışımı da bir başka tavada pişirilen mısır unu, su ve tartara katıp birlikte pişirdiği belirtilen haberde, karışıma daha sonra gülsüyü katıldığına işaret edildi. 
     Pudra şekerine bulanıp soğutulan karışımın kesilerek lokum haline getirildiğini yazan Independent, Hacı Bekir'in birer lokmalık bu yumuşak şekerlemelerine asırlar sonra "Türk lokumu" adı verildiğini belirtti. 
     Osmanlı sarayının en gözde yiyecekleri arasına giren lokumun Hacı Bekir'i de zengin ettiğini kaydeden gazete, 1777 yılında Bahçekapı'da ilk dükkanını açan ünlü şekercinin, bu ilk dükkanının çocuklarından torunlarına geçerek bugüne kadar geldiğini, ailenin hala İstanbul'da ve Ankara'da dükkanları olduğunu yazdı. 
     Yunanistan'ın lokumun kendi buluşları olduğuna dair iddialarına da yer veren gazete, lokum gibi, baklava konusunda da Yunanlı ve Ermenilerin benzeri iddiaları olduğunu kaydederken, Charles Dickens'ın "The Mistery of Edwin Drood" adlı kitabında Türk lokumundan bahsedildiğini hatırlattı. 
     "Aslında Türk lokumu Dickens'ın bu kitabı yazmasından yarım asır önce Avrupa'ya ulaşmıştı" denilen haberde, lokumun Napolyon'un en sevdiği şekerleme olduğu, Sir Winston Churchil'in de lokum yemeyi çok sevdiği belirtildi. Haberde, Pablo Picasso'nun lokumu bir konsantrasyon aracı olarak kullandığı ve Disney yapımı Narnia filminde lokumun kullanıldığı kaydedilerek, "Disney sayesinde Batı'nın Doğu'nun en favori tatlısıyla olan sevgisi bugün hergünkünden daha güçlü görünüyor" denildi. 
     
</TEXT>
</DOC>
