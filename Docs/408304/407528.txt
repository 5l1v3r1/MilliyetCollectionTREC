<DOC>
<DOCNO> 407528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yasam/ayas.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'in şanslı kızları 
</HEADLINE>
<TEXT>


Milliyet gazetesinin Mardin'de yaptırdığı kız yurdunda 88 öğrenci kalıyor. Yurtla tanışmadan önce her gün saatlerce yol giden ya da çeşitli nedenlerle okula gönderilmeyen kızlar şimdi çok mutlu 

Pınar Aktaş 

Kimi bütün ailesini karşısına alarak kendisini okula gönderdiği için babasına, kimi "Köye örnek olsun" diye ısrar eden annesine borçlu okumayı. Mardinli kızlar, şimdi bir büyük şansı da Milliyet gazetesinin yaptırdığı Mardin Kız Öğrenci Yurdu'yla yakaladı. 
Milliyet gazetesinin kız çocuklarının okula kazandırılması amacıyla sürdürdüğü "Baba Beni Okula Gönder" kampanyası çerçevesinde Mardin'de yaptırdığı kız yurdu, 8 Aralık'ta hizmete girdi. 88 çocuğa yuva olan yurdun sakini Mardin Lisesi öğrencisi kızlarla konuştuk. 

Köyünün tek liseli kızı 
Selma Özbilen 14 , 12 çocuklu bir ailenin 7 kızından biri. Babası bütün kızlarını okutmak istemiş, ama köylülerin dedikoduları yüzünden okuyamamışlar. Köylülere kalsa Selma da okuyamayacakmış. Ancak babası en sonunda bütün ahaliyi karşısına almak pahasına onu okula göndermiş. 
Böylelikle Selma, köyünün lisede okuyan tek kızı olmuş. Selma yurtla tanışmadan önce her sabah saat 4'te Mardin'e bir saat uzaklıktaki Dara köyünden yoğurt satmaya giden köylülerle şehre iniyor, akşam yine aynı minibüsle gecenin bir vakti köye dönüyormuş. Selma, yurda kavuştuğu için çok mutlu. Ailesinden uzak olacağı için biraz buruk olsa da, "Okumak için bir şeylere katlanmak gerekli" diyor. 

Babası destekliyor 
Geçim sıkıntısı çeken bir ailenin kızı olan Bahar Abukan 16 için ise, uzaklığın yanı sıra bir de ailevi faktörler var. Amcalar, dedeler gibi... Ama Bahar'ın babası, kızına "Eğer okumak istiyorsan ben senin arkandayım" diyor. Çünkü baba Abukan da kendi babası tarafından okuldan alındığı için okuyamamış. Abukan Ailesi, Mardin'e "uzak yakınlıkta" bir yere taşınıyor. Böylece Bahar, aile çevresinin lisede okuyan tek kızı oluyor. 

'Eşimi kendim seçeceğim' 

Sadiye Ömür 17 , Mardin'in dışında, şehre 45 dakika uzaklıkta oturuyor. Kendisinden 3 yaş büyük ablası Yüsra, Sadiye'nin şu anki yaşında, yani 17'sinde evlenmiş. Sadiye, "Ablam benim yaşımda evlenmiş ama ben şu anda okuyorum. Ben ondan farklıyım. Onun kocasını benim ailem seçti. En azından ben kendi eşimi kendim seçeceğim" diye konuşuyor. Onun kurtarıcısı ise annesi. Annesi, "Bu ilki biz yapalım, niye herkesin dediğini yapmak zorundayız ki Kızımızı okula gönderelim, herkese örnek olsun" diyor eşine. Böylece Sadiye okullu oluyor. 


</TEXT>
</DOC>
