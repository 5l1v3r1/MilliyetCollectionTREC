<DOC>
<DOCNO> 404032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy08.html </URL>
<DATE> 2005/12/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Federasyon'dan Terim'in ücretine ''mukayeseli'' cevap 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, CHP Ankara Milletvekili Yakup Kepenek’in, Milli Takımlar Teknik Direktörü Fatih Terim’in ücretiyle ilgili sorusuna İngiltere, Almanya ve Güney Kore örneğini verdi. 
     CHP’li Kepenek, Şahin’in cevaplaması istemiyle TBMM Başkanlığı’na sunduğu yazılı soru önergesinde, Terim’in aylık 110 milyar lira ücret aldığı yolundaki haberleri hatırlatarak, bu tür aylıkların hangi ölçütlere göre belirlendiğini ve diğer ülkelerdeki uygulamaları sordu. 
     Kepenek, önergesinde, Avrupa ülkelerinde bir teknik direktöre ödenen ücretin, o ülkede geçerli asgari ücret ve kişi başı gelire göre karşılaştırılmalı olarak ne kadar olduğu sorusuna da yer verdi. 
     Şahin, Kepenek’e, Futbol Federasyonu Genel Sekreteri Lütfi Arıboğan tarafından hazırlanan bilgi notuyla cevap verdi. Mehmet Ali Şahin, futbolda uluslararası düzeyde başarılı olmuş futbolcular ve teknik adamların ücretlerinin belirlenmesinde o ülkelerin geçerli asgari ücret ve kişi başına gelirlerle karşılaştırılmasının söz konusu olmadığını bildirdi. 
     Başbakan Yardımcısı Şahin, Türk Milli Takımı ile kulüp antrenörlerinin yıllık ve primden bağımsız ücretleri ile bazı ülkelerde ödenen ücretleri aktardı. 
     Buna göre, İngiltere Milli Takımı Antrenörü Sven Goran Eriksson 4 milyon Paun , Almanya Milli Takım Antrenörü Jürgen Klinsmann 2.1 milyon Paund ve Gus Hidding, Güney Kore Milli Takımında görevliyken 5.7 milyon ABD doları ücret aldı. 
     Bazı kulüplerdeki antrenör ücretleri de şöyle 
     Chelsea Kulübünün Antrenörü Jose Mourinho 5.2 milyon Paund , Manchester United Kulübü Antrenörü Alex Ferguson 4.1 milyon Paund , Arsenal Kulübü Antrenörü Arsene Wenger 3 milyon Paund , Bayern Münih Kulübü Antrenörü Ottmar Hitzfeld 2.3 milyon Paund ve Juventus Kulübü Antrenörü Fabio Capello 2.2 milyon Paund , Fenerbahçe Kulübü Antrenörü Christoph Daum 2 milyon Avro ve Galatasaray Kulübü Antrenörü Eric Gerets 1.3 milyon Avro 
     
</TEXT>
</DOC>
