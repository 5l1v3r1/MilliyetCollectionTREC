<DOC>
<DOCNO> 400275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo06.html </URL>
<DATE> 2005/12/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Souness'in kaderi bugün oynanacak Aston Villa maçında belli olacak 
</HEADLINE>
<TEXT>

     Graeame Souness... Bugün oynanacak Newcastle-Aston Villa karşılaşmasıyla İskoç teknik adamın geleceği belli olacak. Siyah-Beyazlılar kazanırsa tecrübeli çalıştırıcı devam’ diyecek, kaybederse... 
     
     Taraftar sırt çevirdi 
     Newcastle United’da sular durulmuyor... Sezona Luque, Emre Belözoğlu, Owen ve Parker gibi önemli transferlerle başlayan Siyah-Beyazlılar’da alınan kötü sonuçların faturası Graeame Souness’a kesilecek gibi gözüküyor. 18 puanla 12. sırada yer alan Newcastle’da, Wigan’a kaybedilen kupa karşılaşmasının ardından taraftarlar da teknik direktör Souness’a büyük tepki gösterdi. İskoç çalıştırıcı tepkileri ise haklı bulduğunu söyledi. 
     
     Emre oynamıyor 
     İngiliz basınında yer alan haberlerde, Aston Villa önünde de alınacak bir yenilginin Souness’ın sonunu hazırlayabileceği ifade edildi. Tecrübeli teknik adam, Büyük takımlarda bu baskılar olağandır. Bu durumun üstesinden geleceğiz. Takımıma olan güvenim tam'' diye konuştu. Bugün TSİ 17.00’de başlayacak zorlu mücadelede sakatlığı bulunan temsilcimiz Emre Belözoğlu’nun formasından uzak kalacağı bildirildi. 
     
     Xavi şoku 
     Barcelona, bu sezonki başarısında önemli rol oynayan Xavi’nin sakatlığıyla sarsıldı... Önceki gün yapılan antrenmanda dizinden sakatlanan İspanyol futbolcunun, rahatsızlığının ciddi olduğu tespit edildi ve Xavi bıçak altına yattı. Yapılan açıklamada milli yıldızın 6 ay süreyle futboldan uzak kalacağı bildirildi. 
     
</TEXT>
</DOC>
