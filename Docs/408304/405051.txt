<DOC>
<DOCNO> 405051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko53.html </URL>
<DATE> 2005/12/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Eski milletvekili "göz kamaştırmayan far" icadı için patent alıyor 
</HEADLINE>
<TEXT>

     Eski milletvekili, göz doktoru Turhan Alçelik'in, kısa farın aydınlatma mesafesini 25 metreden 75 metreye yükselten ''Göz Kamaştırmayan Far'' projesi için 114 ülkede korunmasını sağlayacak patent başvurusunda bulunduğu bildirildi. 
     Destek Patent'ten yapılan yazılı açıklamada, Alçelik'in, dünya otomotiv sektöründe büyük yankı uyandıracak bir buluşa imza attığı ifade edilerek, buluş sayesinde, kısa farın aydınlatma mesafesinin 25 metreden 75 metreye yükseldiği, karşıdan gelen araç sürücülerinin de gözünün kamaşmayacağı belirtildi. 
     Açıklamada, Alçelik'in, buluşu için 114 ülkede korunmasını sağlayacak patent başvurusunda bulunduğuna değinilerek, Türkiye'yi teknoloji alanında dünyanın bir adım önüne geçirecek projenin korunmasına yönelik gerekli işlemleri yürüten Destek Patent'in, bilginin her alanda koruma altına alınması için gerekeni yapacağı kaydedildi. 
     
</TEXT>
</DOC>
