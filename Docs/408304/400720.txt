<DOC>
<DOCNO> 400720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko63.html </URL>
<DATE> 2005/12/05/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Bakan Çelik Türkiye'deki ulusalcı hareket içe kapanmaktır 
</HEADLINE>
<TEXT>

     Milli Eğitim Bakanı Hüseyin Çelik, küreselleşmeye karşıt olarak gelişen ulusalcılığa ilişkin olarak, ''Türkiye'deki ulusalcı hareket, içe kapanmayı esas alan ve bir anlamda ipek böceği politikası uygulayan bir harekettir. İpek böceği kendi etrafında kozayı örer, örer ve sonuçta içinde ölür'' dedi. 
     Milli Eğitim Bakanı Çelik, Ziraat Bankası'nın Bankacılık Okulu'nun 14. Dönem öğrencilerinin mezuniyet, 15. Dönem öğrencilerinin de başlamasına ilişkin yapılan töreninde yaptığı konuşmada küreselleşmeye değindi ve bunu bir akarsuya benzeterek, bunun önüne geçilemeyeceğini, ancak regüle edilebileceğini ifade etti. 
     Küreselleşmenin zararlı unsurlarını ayıklayıp avantajlarından yararlanılabilmesi durumunda çok büyük bir iş başarılmış olacağını da söyleyen Bakan Çelik, artık kişilerin küreselleşmenin baş aktörü haline geldiklerini vurguladı. 
     Sekizinci Cumhurbaşkanı Turgut Özal ile birlikte Türkiye'de iletişim teknolojileri altyapısının tamamlandığını, ancak bilgi teknolojileri ayağının eksik kaldığını kaydeden Bakan Çelik, şu anda bunu tamamlamaya gayret ettiklerini söyledi. Çelik, 31 Aralık itibariyle 45 bin okulun internete kavuşmuş olacağını ifade etti. 
     
     KÜRESELLEŞME VE ULUSALCILIK 
     Dünyadaki gelir dengesizliği arttıkça gayri memnunluk durumunun da had safhaya yükseldiğini belirten Çelik, bunun sonucunda küreselleşmeye karşı farklı tavırlar geliştiğini, bunlardan birinin de ulusalcılık hareketleri olduğunu söyledi. 
     Türkiye'de de böyle bir hareket görüldüğünü kaydeden Çelik, küreselleşmenin millet ve milliyetleri ortadan kaldırmadığını, bunun nasıl algılandığının önemli olduğunu vurguladı. 
     ''Millet olarak sizi siz yapan asli çekirdeğe sahipseniz, iyi bir eğitim almışsanız, küreselleşme rüzgarları sizi oradan oraya savuramaz diyen Bakan Çelik, ''Türkiye'deki ulusalcı hareket içe kapanmayı esas alan ve bir anlamda ipek böceği politikası uygulayan bir harekettir. İpek böceği kendi etrafında kozayı örer, örer ve sonuçta içinde ölür'' şeklinde konuştu. 
     
     AB ÜYELİĞİNE GELEN ELEŞTİRİLER 
     Türkiye'nin AB üyeliğine karşı akla hayale gelmeyen tavırlar oluşturulduğunu da söyleyen Çelik, Türkiye'nin dünya ile entegrasyon ve medeni olma iddiası bulunduğunu hatırlattı ve ''AB'ye girersek kendimiz olmaktan çıkarız'' iddiasının yanlış olduğunu kaydetti. 
     
     YABANCILARA MÜLK SATIŞI VE TATLISES ÖRNEĞİ 
     Yabancılara mülk satışına yönelik olarak da İbrahim Tatlıses'i örnek gösteren Bakan Çelik, ''Geçenlerde İbrahim Tatlıses, Ben gidiyorum Cannes'de ev sahibi oluyorum kimse bir şey demiyor diyor. Nedense bazı hocalarımız bu meseleyi İbrahim Tatlıses kadar algılayabilmiş değil'' diye konuştu. 
     
     İNCİL DAĞITIMI 
     ''Din elden gidiyor'' diyenleri de eleştiren Milli Eğitim Bakanı, ''Kendi kendimizle çelişmemeliyiz'' derken, Avrupa'da çoğunu da Türklerin açtığı 5 bin caminin bulunduğunu belirtti ve ''Siz gideceksiniz Avrupa'da 5 bin cami açacaksınız... Kiliseyi camiye çevireceksiniz, bu sizin en tabii hakkınız olacak, ama bir başkası gelip de burada 5-10 tane incil dağıtırsa kıyamet kopacak. Böyle şey olur mu '' diye sordu. 
     Küreselleşmenin demokratikleşmeyi de yükselen değer hale getirdiğini vurgulayan Bakan Çelik, demokratikleşmenin, ''Cumhuriyetin olmazsa olmazı'' haline getirilmesi gerektiğini ifade etti. 
     Bakan Çelik, ulusalcılık adına medeni dünya ile kendileri arasına bariyer koymaya çalışanların bu konuda tavırlarını yeniden ele alması gerektiğini de sözlerine ekledi. 
     
     ZİRAAT BANKASI GENEL MÜDÜRÜ ÇAĞLAR 
     Ziraat Bankası Genel Müdürü Can Akın Çağlar ise Banka hakkında bilgi verirken, aktif büyüklük, ödenmiş sermaye, mevduat payı, şube ağı ve karlılıkta sektörün 1 numarasını olduklarını anlattı. 
     Ekim ayı itibariyle bankanın karının 1 milyar 421 milyon YTL'ye ulaştığını da açıklayan Çağlar, geçen yıl itibariyle sektörün karının yüzde 24'lük kısmını Ziraat Bankası'nın elde ettiğini ifade etti. 
     1989 yılında açılan Bankacılık Okulu'ndan şimdiye kadar 1.298 kişinin mezun olduğunu ve bunlardan 837'sinin bankada, geri kalanların ise özel sektörde görev aldıklarını belirten Çağlar, amaçlarının burayı bir bankacılık akademisi haline getirmek ve İstanbul'da da bir şubesini açmak olduğunu sözlerine ekledi. 
     
</TEXT>
</DOC>
