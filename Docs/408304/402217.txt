<DOC>
<DOCNO> 402217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/guncel/gun05.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'in dosyası 'kayıp' 
</HEADLINE>
<TEXT>


GÖKÇER TAHİNCİOĞLU Ankara 

Egebank'ın Bayraktar Holding'den Murat Demirel'e devrinde Bankacılık Kanunu'na muhalefet edildiği iddiasıyla Demirel aleyhinde açılan davanın dosyası Yargıtay'da kayboldu. Yargıtay, kaybolan dosyayla ilgili soruşturma başlattı. 
Bayraktar Holding bankayı Demirel'e devrederken, hisse devirlerinin banka kayıtlarına işlenmediği gerekçesiyle Şişli Başsavcılığı'nca Demirel, Aydoğan Semizer, Sami Erdem ve Turan Özer hakkında dava açıldı. 1998'de başlanan davada Şişli 2. Asliye Ceza Mahkemesi sanıkların beraatına karar verdi. Yargıtay kararı bozdu. Yerel mahkeme yeniden baktığı davada Demirel ve Erdem'in 1'er yıl hapsine, diğer sanıkların beraatine karar verdi. Ancak mahkeme cezayı erteledi. Yargıtay, bu kararı 22 Temmuz 2005'te onadı. Ancak Yargıtay Başsavcılığı'nın tebliğnamesinin, zaman kazanılması için sanıklara tebliğ edilmediği ortaya çıktı. Sanık avukatları, karara itiraz ederek davanın zamanaşımına girmesi gerektiğini savundu. İtirazı değerlendirerek Yargıtay Ceza Genel Kurulu'na göndermek isteyen Yargıtay Başsavcılığı dosyayı bulamadı. Başsavcılık, eski belgelerden eksik bir dosya oluşturarak kurula gönderdi. Kurul, dosyayı önümüzdeki hafta değerlendirmeyi kararlaştırdı. 



</TEXT>
</DOC>
