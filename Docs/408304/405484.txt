<DOC>
<DOCNO> 405484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur40.html </URL>
<DATE> 2005/12/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İstanbul'da banliyö trenleri çarpıştı 15 yaralı 
</HEADLINE>
<TEXT>

     İstanbul'da Sirkeci - Halkalı seferini yapan banliyö trenine arkadan gelen başka bir tren çarptı. İl Sağlık Müdürlüğü yaralı sayısını 15 olarak açıkladı. 
     Sirkeci'den hareket ederek Halkalı seferini yapan banliyö treni, saat 16.00 sıralarında Bakırköy Menekşe mevkiinde raylardan geçen 16 - 17 yaşındaki bir gence çarpmamak için durunca, aynı yönde ilerleyen başka bir banliyö treni de arkadan vurdu. 
     Kazada, trenin çarptığı çocuk ile iki trende bulunan yolculardan 14 kişi yaralandı. Yaralılar, olay yerine ulaşan ambulanslarla çeşitli hastanelere sevk edilirken trenlerde küçük çaplı hasar meydana geldi. 
     Arkadan çarpan trenin ön vagonunda bulunan bir kadın, trenden düşerek yaralandı. Kadına ilk müdahale, olay yerine gelen sağlık ekipleri tarafından yapıldı. 
     Görgü tanıkları, kazanın sinyalizasyon sisteminin olmamasından kaynaklandığını ileri sürdü. Ulaşım tek yönlü ve kontrollü bir şekilde sağlanıyor. 
     
     Yaralılar tedavi altında 

     İstanbul Valisi Muammer Güler, tren kazasında hafif yaralananların hastanelerde tedavi gördüğünü söyledi. 
     Güler kazaya ilişkin, ''saat 16.00 sıralarında Halkalı - Sirkeci seferini yapan banliyö treninin Kanarya İstasyonu'nda bir kişiye çarpmak suretiyle durması neticesinde, arkadan gelen başka trenin buna çarptığı ve pek fazla bir hasarın olmadığı ama hafif yaralının hastanelerde tedavi görmekte olduğu bilgisi intikal etti. Arkadaşlarımız inceliyorlar" dedi. 
     
     TCDD'den açıklama 

     Konuyla ilgili açıklama yapan TCDD Birinci Bölge Müdürü Üzeyir Ülker ise, Sirkeci - Halkalı seferini yapan banliyö trenine arkadan gelen başka bir banliyö treninin çarptığını ancak duramadığını söyledi. 
     İlk banliyö treninde fazla yolcu bulunmadığını ifade eden Üzeyir Ülker, ''banliyölerde fazla bir şey yok. Çarpan banliyö fren yapmış, ama duramamış'' dedi. 
     Ülker, öndeki banliyönün arka ünitesindeki iki tekerleğinin raydan çıktığını da sözlerine ekledi. 
     
</TEXT>
</DOC>
