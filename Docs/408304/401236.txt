<DOC>
<DOCNO> 401236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/axspo03.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da şenlik var 
</HEADLINE>
<TEXT>



Galatasaray Teknik Direktörü Eric Gerets, takım içinde yaşanan sorunları çözmek, dargınları barıştırmak ve derbi öncesinde kenetlenme sağlayabilmek için bugün özel bir barbekü partisi düzenleyecek. Florya Tesisleri'nde bahçesinde antrenman sonrasında verilecek ziyafete, Başkan Özhan Canaydın ve yöneticilerin de davet edildiği öğrenildi. Yemeğin masraflarını ise geçen ay basına kapalı yapılan bir idmanda tartıştıkları ortaya çıkan kaptan Hakan Şükür ile Song'un karşılayacağı bildirildi. 
Sarı-kırmızılı futbolcular ve teknik heyet buna benzer bir kaynaşma yemeğini yemişler, hesabı da Samsunspor maçında tartışan Hasan Şaş ile Necati ödemişti. 

Son fire Ergün 
Öte yandan derbi hazırlıklarını çift antrenmanla sürdüren Aslan'da sakatlar kervanına Ergün de eklendi. Sol kasığında ağrı hisseden tecrübeli yıldız idmanı yarıda bırakırken, sakatlıkları olan Hasan Şaş, Cihan ve Uğur antrenmana katılmadı. Sakatlığı düzelen Altan ise takımla çalıştı. Akşam yapılan çalışma taktik ağırlıklı geçerken izinli olan Hakan idmanda yer almadı. 

Aslan'da 'Çek' krizi 

Galatasaray'da son dakika operasyonuyla Mönchengladbach'dan transfer edilen Çek futbolcu Marek Heinz, büyük bir 'çek' krizine neden oldu. Başkan Özhan Canaydın'ın ricası sonucu İkinci Başkan Ergun Gürsoy ile Almanya'ya giderek transferi bitiren eski yöneticilerden Abdürrahim Albayrak'ın, nakit sıkıntısı çeken kulübe destek olabilmek için gerekli olan 740 bin dolarlık yaklaşık 1 trilyon lira peşinatı ödediği, Canaydın'ın da buna karşılık Albayrak'a kişisel çekini kestiği öğrenildi. 
Albayrak'ın, kendi ödemelerini yapabilmek için geçtiğimiz hafta süresi dolan çeki tahsil ettiği, bunu öğrenen Canaydın'ın ise bu olaya kırıldığı iddia edildi. Milliyet'e konuşan Albayrak, "Böyle bir kırgınlık varsa çok üzülürüm" dedi, "Ne Galatasaray'ın ne de başkanının verdiği çekin üzerini yazdıracak kadar şerefsiz değilim. Böyle bir şey olamaz. Benden yine yardım isteseler, koşa koşa gider elimden geldiği kadar veririm" ifadelerini kullandı. 

Herkes gergin 

Florya'da, tesis personelinin ikram ettiği çayı yudumlarken, antrenman izlemenin keyfi bir başkadır. Hele bir de önemli derbiler öncesinde bu idmanları seyredebilme şansına sahipseniz, yani kepenkler henüz kapatılmamışsa, günün haberini de kurtardınız demektir. 
Beşiktaş derbisi için dün sabah yapılan ikinci antrenmana da işte bu tespitlerimizi yapabilmek için gittik. İki saati bulan çalışma, yine ısınma amaçlı koşu ile başlarken, açma - germeler, uzun paslar, bol kontrollü paslar ve dar alanda çift kale maçlarla devam etti. Benim gözüme batan tek şey, oyuncuların tuhaf gerginlikleri oldu. Herkes birbirine bol bol bağırdı, çağırdı, büyükler küçüklere, yaşıtlar da birbirlerine fırsat buldukça fırça attı. Bütün bunlar olup biterken, Teknik Direktör Gerets ne mi yaptı Hemen söyleyeyim. Bugünkü antrenmanı basına kapattı 


</TEXT>
</DOC>
