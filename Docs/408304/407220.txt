<DOC>
<DOCNO> 407220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo10.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik yap parayı kap 
</HEADLINE>
<TEXT>


MEHMET ÇİFTÇİ 


İspanyol basını, Real Madrid'in Kuzey Irak'ın Erbil kentinde Kürt çocukları için futbol okulu açmasına geniş yer verirken, çeşitli iddialar ortaya attı. 

Real Madrid Başkanı Florentino Perez'in, ülkenin en büyük inşaat şirketi ACS'nin sahibi olması nedeniyle okulu bahane ederek, Kuzey Irak'ın yeniden yapılanmasından pay kapmaya çalıştığı ileri sürüldü. ABC gazetesi, futbol okulu açma girişimi için arabuluculuk yapan Mensejeros de la Paz barış elçileri adlı misyoner kuruluşun, aynı zamanda K.Irak ile İspanya arasındaki sosyal, ekonomik ve kültürel ilişkileri de aktif şekilde yürüttüğünü yazdı. ABC, bölgede 3 yıldan beri faaliyet gösteren bu misyoner grubun başkanı papaz Angel Garcia'nın, K.Iraklı yerel yönetimle çok yakın ilişki kurduğunu ve 200'den fazla hasta Kürt çocuğunu İspanya'ya götürerek tedavi ettirdiğini belirtti. Gazete Garcia'nın, Kürt yöneticilere gençlerin İspanya'da eğitimlerini sürdürmeleri için özel burs ve kimsesiz çocuklara bakım evi açma sözü verdiğini de yazdı. 


</TEXT>
</DOC>
