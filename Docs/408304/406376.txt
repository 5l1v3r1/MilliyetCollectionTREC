<DOC>
<DOCNO> 406376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/siyaset/siy04.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hrant Dink'e bir dava daha 
</HEADLINE>
<TEXT>


NEZİH GÜROL İstanbul 


Agos gazetesindeki bir yazısında "Türklüğü tahkir ve tezkif" ettiği iddiasıyla yargıladığı davada 6 ay hapis cezasına çarptırılan, ancak cezası ertelenen Hrant Dink'e, bu kez de kararı eleştiren yazısı nedeniyle "adil yargılamayı etkilemeye teşebbüs" suçundan bir dava daha açıldı. 
Davası 7 Eylül'de sonuçlanan Dink'in cezası, ertelenmişti. Dink'in kararla ilgili açıklamalarının Agos'ta yayımlanması üzerine, aralarında avukat Kemal Kerinçsiz'in de bulunduğu 10 kişi suç duyurusunda bulundu. Soruşturma sonucu, Dink, yazar Aydın Engin ve sorumlu yazı işleri müdürleri Arat Dink ile Serkis Seropyan hakkında, "adil yargılamayı etkilemeye teşebbüs" suçundan dava açıldı. Sanıkların 6 aydan 3 yıla kadar hapsi istendi. 
Davanın iddianamesine göre, 14 Ekim'de gazetenin ilk sayfasında Dink'in kararla ilgili basın açıklamasında, "Bu suç algılamamla ırkçılıktır. Bu alnıma sürülmek istenen kara bir leke, yargı, eğer bunu düzeltmezse ülkemi terk eder, çeker giderim" dediği kaydedildi. 

'Sanığın hakkıdır' 
Dink, hakkında açılan yeni davaya çok şaşırdığını söyleyerek, "Ben, hakkında karar verilmiş bir sanığım. Sanığın temel hakkı yargıyı etkilemektir. Bir sanık yargıyı etkilemeye çalışmazsa kim uğraşacak " diye konuştu. 


</TEXT>
</DOC>
