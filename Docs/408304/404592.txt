<DOC>
<DOCNO> 404592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/siyaset/axsiy02.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine çuval gerginliği 
</HEADLINE>
<TEXT>


Kuzey Irak'ta Türk askerinin başına çuval geçirilmesi sırasında çevirmenlik yapan 2 Türk'ün, "Milli Savunma Bakanı, telefonda Türk yüzbaşıya 'olayı çöz' diyerek şiddetle bağırıyordu" sözlerini Bakan Gönül doğrulamadı 

ANKARA Milliyet DIŞ HABERLER SERVİSİ 


Milli Savunma Bakanı Vecdi Gönül'ün, Kuzey Irak'ta 11 Türk askerinin başına çuval geçirilmesi konusunda ABD'li bir albayla tartışan yüzbaşıyı telefonla arayarak sert bir ifadeyle, "Olayı çöz, sorumluları bul" uyarısında bulunduğu iddiası için, "Benim üslubum değil" dediği öğrenildi. 
ABD askerlerinin, Kuzey Irak'ın Süleymaniye kentindeki Türk Özel Hareket Dairesi kararg hına düzenledikleri baskında 11 Türk askerini başlarına çuval geçirerek tutuklaması olayını, Tuncay Çelik ve Savaş Dalkılıç adlı iki Türk görgü tanığı Amerikan Associated Press AP ajansına anlattı. 
Bir arkadaşından, merkezi San Diego'da bulunan Titan isimli savunma şirketinin Türkiye'nin güneydoğusunda görev yapacak çevirmenler aradığını öğrendiğini söyleyen Çelik, "Sadece Saddam'dan kurtulurken Amerikalıların tarafında olmak istemiştim" dedi. Çelik'in, 40 çevirmenle birlikte 173. Hava İndirme Tugayı ile çalışmak üzere Kerkük'teki üsse geldiğini, Dalkılıç'la da burada tanıştığını kaydeden AP, iki Türk'ün, kendilerini korumadığı gerekçesiyle Titan'a dava açmaya hazırlandığını duyurdu. 

'Telefonda bağırıyordu' 
AP'ye göre, Amerikan askerleri 4 Temmuz 2003'te operasyon düzenledikleri binada direnişçi yerine üniformasız 11 Türk askeri buldu. Çelik ve Dalkılıç ise başından sonuna dek operasyonun içinde yer aldı. 
Olayı haber alan Türk subaylarının Kerkük'ten Süleymaniye'ye geldiğini anlatan Çelik, Amerikalı bir albay ile bir Türk yüzbaşının sert şekilde tartıştığını, kendisinin de bu diyaloğu çevirmekle görevlendirildiğini söyledi. 
Tartışma sürerken yüzbaşının uydu telefonunun çaldığını kaydeden Tuncay Çelik, "Telefonda Türk savunma bakanının Vecdi Gönül ve danışmanının sesini açık şekilde duyabiliyordum. Şiddetle bağırıyor ve Türk yüzbaşıyı sorumluları bulma konusunda tehdit ediyordu" dedi. 

Türk askerlerine turuncu mahk m elbisesi giydirdiler 

Çevirmen Dalkılıç'ın turuncu mahk m elbisesi giydirilmiş, başlarına çuval geçirilmiş, elleri kelepçeli 11 askere sorguda tercümanlık yaptığı belirtildi. Ancak Dalkılıç'ın iddiasına göre, araya giren bir Türk albay kendisine, "Çevirmenlik yaparsan Türkiye'ye döndüğünde ağır şekilde cezalandırılırsın" dedi. Çelik ve Dalkılıç, Türk gözlemcilerin kendilerine sorguda esir askerlerin neler söylediğini, nereye götürüldüklerini sorduğunu, ancak kendilerinin hiçbir şey anlatmadıklarını belirtti. 

Sığınma başvurusu 
İki Türk, gözlemcilerin kendilerine, "Bir şey anlatmazlarsa Türkiye'ye dönemeyecekleri"ni söylediğini belirtti. 
Kısa zamanda "İçinde olmamaları gereken bir duruma düştüklerini" anlayan Çelik ve Dalkılıç, Amerikalı yüzbaşı Patricia Cawdrey'in tavsiyesiyle sığınma hakkı için ABD'ye başvurduklarını söyledi. Bu süreçte hesabına çalıştıkları Titan'dan da korunma için yardım isteyen Çelik ve Dalgılıç, taleplerinin reddedildiğini belirtti. 
Tek çarelerinin ABD'ye sığınmak olduğuna karar veren Çelik ve Dalkılıç, bir kargo uçağına binerek Irak'tan ABD'ye gitti. Delaware'deki Hava Kuvvetleri Üssü'nde sığınma talebinde bulunan Çelik ve Dalkılıç'ın başvuruları, 3.5 ay içinde kabul edildi. Şimdi Titan'a açtıkları 1 milyon dolarlık tazminat davasının sonucunu bekleyen Çelik ve Dalkılıç, kendilerine 6 bin dolar maaş öneren şirketin ayda sadece 1500 dolar verdiğini belirtti. 
AP'ye konuşan tercümanların Gönül'le ilgili iddiası, Ankara'da rahatsızlık yarattı. 


</TEXT>
</DOC>
