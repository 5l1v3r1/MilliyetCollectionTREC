<DOC>
<DOCNO> 402177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas07.html </URL>
<DATE> 2005/12/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yılbaşında bu hediyeleri almayın 
</HEADLINE>
<TEXT>

     REUTERS 

      Yılbaşı öncesi 'en kötü hediye listesi' yayımlandı. Birinci sırada elektrikli buz kesicisi yer aldı. En çok makbule geçenler ise klasik mutfak eşyaları... 
     Önümüz yılbaşı. Hangi hediyeler makbule geçer, hangilerinin parası boşa gider 
     Avustralya'da 'Choice' adlı tüketici dergisi, 'işe yaramaz Noel hediyeleri' listesi yayımladı. Yaklaşık 12 bin kişinin katıldığı anket sonucunda, verilebilecek en kötü hediyenin elektrikli buz kesicisi olduğu belirlendi. Yayında, en kötü hediye listesinde üst sıralarda yer alan ürünlere sahip insanların görüşlerine de yer verildi. Elektrikli buz kesicisi sahibi bir tüketici ürünle ilgili, "Hiçbir zaman doğru düzgün çalışmıyor ve her seferinde ortalığı altüst ediyor. Üstelik sonuçta aldığınız buz miktarı gösterdiğiniz çabaya değmiyor" yorumunda bulundu. 
     
     EN KÖTÜ HEDİYELER 
     En kötü hediyelerde ikinci sırayı dondurma makinesi, üçüncü sırayı 'ayak kaplıcası' aldı. Hayal kırıklığına uğramış bir ayak kaplıcası sahibi, "Eğer yorgunsanız, ayaklarınız yorulmuşsa, son yapmak isteyeceğiniz şey, ortalıkta koşuşturarak, havlular hazırlamak, ayak kaplıcasını doldurmak ve dökmemeye çalışmak olacaktır. Üstelik kaplıcanız, 10 dakika sonra buz gibi soğuyacaktır. Birkaç dakikalık konfor için çok fazla iş" dedi. 
     Satın alınmaması gereken hediyeler listesi, 40 ürünü içeriyor. Bu ürünler arasında, elektrikli konserve açacağı, dikey grill, aromaterapi difüzeri, epilasyon cihazları, ısıtmalı bigudiler, saç kıvırma maşaları, elektrikli kesiciler en başlarda yer alıyor. 
     
     BUNLARI ALIN 
     Araştırmada en kullanışlı hediyelerin ise tost makinesi, elektrikli su ısıtıcısı ve el mikseri olduğu ortaya çıktı. 
     
</TEXT>
</DOC>
