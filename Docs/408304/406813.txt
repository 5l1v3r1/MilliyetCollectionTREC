<DOC>
<DOCNO> 406813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonyas08.html </URL>
<DATE> 2005/12/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeşilçam, yeni yılda çıkartma yapmaya hazırlanıyor 
</HEADLINE>
<TEXT>

     
     Burcu BİLGİN 
     
Türk Sineması’nın usta yönetmenlerinin imzasını taşıyan 3 iddialı yapım, yeni yılla beraber birbiri ardına vizyona girmeye hazırlanıyor. 
     AA muhabirinin yaptığı derlemeye göre, "Babam ve Oğlum" ile "Organize İşler" adlı ilgi gören yapımların ardından izleyici, yeni yılda 3 iddialı Türk filmiyle tanışmaya hazırlanıyor. 
     Bir dönem ünlü sanatçı Rüştü Asyalı’nın beyazperdede can verdiği "Keloğlan", yıllar sonra farklı bir uyarlamasıyla sinema seyircisiyle buluşacak. 
     Çekimlerinin başladığı günden bu yana ilgiyle izlenen "Keloğlan Kara Prens’e Karşı" adlı yapımda Tayfun Güneyer kamera arkasına geçti. Keloğlan’ı Mehmet Ali Erbil’in, "Kara Prens"i Özcan Deniz’in canlandırdığı filmde, "Bir İstanbul Masalı" dizisiyle tanınan Ahu Türkpençe "Balkız", Petek Dinçöz ise "Cankız" karakterini canlandırıyor. Filmde, Gazanfer Özcan, Nükhet Duru, Ayşen Gruda, Hakan Bilgin, Ekin Türkmen ve Sinemis Candemir diğer rolleri paylaşıyor. 
     İzleyici karşısına 6 Ocak 2006 tarihinde çıkacak filmin öyküsü ise kısaca şöyle 
     Hikaye, Keloğlan’ın Mehmet Ali Erbil kel olduğu gün başlar. 
     Keloğlan, İyilikler Ülkesi Prensesi Cankız’a Petek Dinçöz vurgundur. 
     Cankız ise kötülerin yaşadığı komşu ülke Vandamlar Krallığı’nın Prensi olan Kara Prens’e Özcan Deniz ilgi duymaktadır. Ancak, İyilikler Ülkesi’nin padişahı ve sultanı, biricik kızlarının Keloğlan ile evlenmesini istemektedirler..." 
     
     "HABABAM SINIFI ÜÇBUÇUK" 
     "Hababam Sınıfı" serisinin yeni halkası da 2006 yılıyla birlikte seyirciye "merhaba" diyecek. 
     "Hababam Sınıfı Üçbuçuk" isimli korku-komedi filmi, 6 Ocak 2006 tarihinde "Keloğlan Kara Prens’e Karşı" adlı yapımla aynı gün seyirci karşısına çıkacak. 
     Ferdi Eğilmez’in yönettiği bu filmde de başrolü Mehmet Ali Erbil üstleniyor. Erbil’e, Seda Sayan, Kibariye, Şafak Sezer, Memet Ali Alabora, Peker Açıkalın, Cengiz Küçükayvaz, Melih Ekener, Hakan Yılmaz, Dost Elver, Sümer Tilmaç, Zihni Göktay, Halit Akçatepe, Hamit Hasbakal, Tuncay Akça, Seçkin Piriler ve Deniz Oral rol alıyor. 
     Senaryosunu Kemal Kenan Ergen’in kaleme aldığı filmin müzikleri Cem Erman’ın imzasını taşıyor. Filmde olaylar şöyle gelişiyor 
     Okul müdürü Deli Bedri Mehmet Ali Erbil , sürpriz bir evlilik kararı alır ve yeni eşi Deli Bedriye Seda Sayan ve üvey oğluyla birlikte okula taşınır. 
     Hababam Sınıfı, önceleri kendi taraflarında zannettiği Deli Bedriye’nin aslında dişli bir düşman olduğunu kısa zamanda anlar. 
     Hababam Sınıfı’ndan kurtulmaya ant içen Deli Bedri, karısı ve üvey oğlunun yardımıyla Hababam Sınıfı’na yeni bir savaş açar... 
     
     TÜRK KORKU FİLMİ DABBE... 
     Türk Sineması’nın "Okul" ve "Büyü" adlı yapımlarla birlikte el atmaya başladığı korku türünün yeni bir örneği geliyor "Dabbe"... 
     Seyirciyle 10 Şubat 2006 tarihinde buluşacak filmin yönetmeni Hasan Karacadağ. Ümit Acar, Kaan Girgin, Serdar Özer, Ebru Aykaç, Süha Tok, Serhat Yiğit, Zeynep Hasdal Çolakoğlu, Fulya Candemir, Sabri Tekinalp ve Murat Seviş’in rol aldığı filmin senaryosu da Hasan Karacağ’ın imzasını taşıyor. Müziklerini Türkay Türkmen ve Olay Andaç’ın hazırladığı yapımın görüntü yönetmeni Seyhan Bilir... 
     Yaşamını Japonya’da sürdüren Hasan Karacadağ’ın çekimleri İzmir’in Selçuk ilçesinde gerçekleştirilen filmi, üçlemenin ilk halkasını oluşturuyor. Kıyametin internet aracılığıyla yayılacağı teması üzerine kurulu film, ismini kutsal kitaplarda anlatılan "Dabbet-ül Arz"dan alıyor. Filmin konusu şu şekilde 
     2005 yılının sonlarına doğru Amerika’da bir intihar salgını 
     başlar. Çok geçmeden bu intihar vakalarının benzerleri Türkiye’de de yaşanmaya başlar. İlk tuhaf intihar olayı İzmir’in Selçuk ilçesinde görülür. Tarık isimli kendi halinde bir genç, internete girdiği uzun gecelerin ardından birdenbire dünyayla ilişkisini keser. Kısa süre sonra da korkunç bir yöntemle kendini öldürür. Selçuk emniyet amirliği, bu intiharı özel incelemeye alır. Tarık’ın yakın arkadaşları Hande, Cem ve Sema’yı sorgular. Bu sırada Tarık’ın bu arkadaşlarına internet aracılığıyla tuhaf görüntüler eşliğinde mesajlar gelmeye başlar. Mesajları gönderen, kısa süre önceden intihar eden Tarık’ın ta kendisidir. Bir ölüden mesaj almanın mantıksız olduğunu düşünen üç arkadaş, zaman içinde çevrelerinde garip varlıklar görmeye başlarlar. Göründükleri insanlara korkunç anlar yaşatan bu varlıklar, kişilerin bilinçlerini ele geçirerek onların hayalle gerçek arasında ayrım yapmalarını engellemekte, çok geçmeden de kendilerini öldürmelerine sebep olmaktadırlar. Bu esrarengiz olaylar üzerinde araştırmalar yapan Hande, ulaştığı bilgileri Komiser Süleyman ile paylaşır. Ona göre, yeryüzündeki tüm ölümleri gerçekleştiren Dabbet-ül Arz isimli bir varlık bulunmaktadır. Dabbe’nin bunun için kullandığı araçlar ise dünyaya bir örümcek ağı gibi yayılan internetle aynı mekanda, fakat farklı boyutta yaşayan cinlerdir. Dabbe, perdeyi aralamış, gerçekler tersyüz olmaya başlamıştır. Kıyametin son alametleri artık her yerdedir... 
     
</TEXT>
</DOC>
