<DOC>
<DOCNO> 401267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/bila.html </URL>
<DATE> 2005/12/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan'ın 'Kürt sorunu' söylemi değişti, kimlik söylemi sürüyor 
</HEADLINE>
<TEXT>


Başbakan Recep Tayyip Erdoğan'ın, "Kürt sorunu vardır ve daha çok demokrasiyle çözülecektir" diyerek, Ankara'da başlayıp Diyarbakır'da değiştirmeye başladığı söylemini, Yeni Zelanda'da terk ettiği görülüyor. 
"Kürt sorunu"nu kabul eden ve "demokratik Cumhuriyet"le çözüleceğinden söz eden Erdoğan, Yeni Zelanda'da söylemini "bölücülük sorunu vardır"a dönüştürdü. "Kürt kökenli vatandaşların sorununun Türk kökenli vatandaşların sorunu kadar" olduğunu da vurguladı. 
Başbakan'ın yaklaşımında birinci değişiklik, "Kürt sorunu yerine bölücülük sorunu" kavramını kullanması. Erdoğan'ın Yeni Zelanda'daki sözlerinde dikkat çeken bir diğer yön de, sorunun çözümünde, "daha çok demokrasi" vurgusu yerine, "Müslümanlık ortak paydası" vurgusu yapması... 

Neyi kastediyor 
Erdoğan, kimlik konusundaki söylemini ise koruyor. "Demokratik Cumhuriyet"ten ne kastettiğini açıklamamış olmakla birlikte, "vatandaşlık bağı"nı üst kimlik , Türk ve Kürt dahil olmak üzere tüm diğer kimlikleri eşit alt kimlikler olarak görüyor Başbakan. Bu bakış açısıyla sorunları da eşitliyor Türk'ün, Kürt'ün, Laz'ın sorununun diğerinin sorunu kadar olduğunu öne sürüyor. 
Anlaşılıyor ki Başbakan, "çözüm"ü, Anayasa'da yer alan "Türk ulusu", "Türklük" olgusunu, "vatandaşlık bağı"nın altına itip, Kürtlük ve diğer etnik gruplarla eşitlemekte görüyor. Erdoğan, "vatandaşlık ve Müslümanlık" ortak paydasını öne çıkaran, "ulus"u geri iten bir yaklaşıma sahip. 
Başka bir açıklaması olmadığına göre, Başbakan'ın, -Öcalan'ın sahip çıktığı- "Demokratik Cumhuriyet"ten bunu anladığı izlenimi doğuyor. 

Öcalan'ın söylemi 
Erdoğan'ın gündeme getirdiği "demokratik Cumhuriyet" kavramının, Abdullah Öcalan'ın Avrupa İnsan Hakları Mahkemesi'ne gönderdiği savunmalardaki ana tezinin de adı olduğuna daha önce de birkaç kez değinmiştik. Tabii, Öcalan'ın "Demokratik Cumhuriyet"ten kastettiği, Kürtlerin Anayasa'ya ve buna paralel olarak yasalara geçirilmesi iki kurucu ulus tezi Kürtçenin eğitim dili olarak kullanılması bir ortak devlet yapılanmasıydı. 
Öcalan, her ne kadar bu yapılanmanın üniter devlet içinde olabileceğini belirtse de, önerdiği model adı konmamış bir federasyon niteliğindeydi. Bu önerisini sadece Türkiye için değil, Kürtlerin yaşadığı Irak, İran ve Suriye için de yapmıştı. Pratikte, bu devletlerin mevcut sınırları korunarak, "Türkiye'de Türk-Kürt Irak'ta ve Suriye'de Arap-Kürt ve İran'da Fars-Türk olmak üzere demokratik dört ortak devlet" yapılanması önermişti. 
Bu tez Öcalan'ın, Türkiye'ye getirilmesinden sonra İmralı'da yöneldiği strateji değişikliğinin ifadesiydi. Bağımsız Kürt devleti tezinden "Demokratik Cumhuriyet" tezine böyle geçiş yaptı... 

'Bölücülük sorunu' 
Türkiye için bu tezi şu önerilerle desteklemeye çalıştı 
"Türk ulusu-Kürt ulusu, yerine 'Türkiye ulusu' demokratik ülke, özgür anayurt demokratik Ortadoğu, birleşik anayurt." 
Öcalan'ın, "üniter yapı içinde demokratik çözüm" dediği yaklaşımın özü bu. Öneriler "üniter yapı"yı değil, federasyonu işaret etse de bu iddiasını basına yansıyan son açıklamalarında da koruyor. Öcalan, Mudanya Savcısı'nın kendisiyle görüşmesinden sonra avukatlarına yaptığı açıklamalarda, Erdoğan'ın açıklamalarını olumlu bulduğunu belirtikten sonra, "Türkiye Cumhuriyeti vatandaşlığını anayasal üst kimlik olarak kabul ediyoruz" diyor. 
Erdoğan, "Kürt sorunu" kavramından, "bölücülük sorunu" kavramına doğru söylemini değiştirirken, Öcalan, "üst kimlik" konusunda Başbakan'ın söylemini sahipleniyor. Öcalan'ın bu görüşleri, fikir babası olduğu ve önerisiyle kurulan Demokratik Toplum Partisi DTP tarafından savunuluyor. Erdoğan'ın üst kimlik yaklaşımı ile Öcalan ve DTP'nin talepleri, bir "Türk ulusu sorunu"na gebe görünüyor. 



</TEXT>
</DOC>
