<DOC>
<DOCNO> 400122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko03.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası desteğini 2.1 milyar dolar artırdı 
</HEADLINE>
<TEXT>


Dünya Bankası Direktörü Vorkink, 'mükemmel ekonomik gelişmenin bir yansıması olarak', kredi miktarının 6.6 milyar dolara çıkartılacağını açıkladı 

ANKARA Anka 

Dünya Bankası, Temmuz 2003'te başlayıp Temmuz 2006'da bitmesi gereken Türkiye Ülke Destek Stratejisi'nin süresini bir yıl uzattı, strateji kapsamında sağladığı desteği de 4.5 milyar dolardan 6.6 milyar dolara çıkardı. 
Dünya Bankası'ndan yapılan açıklamada, Türkiye'de son iki yılda yaşanan olumlu gelişmelerin bu kararın alınmasında etkili olduğu vurgulandı. Açıklamada, makroekonomik yönetim ve iş ortamındaki gelişmeler alanında Türkiye'nin sonuçlara bakıldığında performans üstü gelişim kaydettiği belirtildi. 

AB ve iş için destek 
Türkiye'nin insani alanda da büyük gelişme kaydettiğinin altı çizilen açıklamada buna örnek olarak kızların ortaöğretime katılım ve çocuk ölümlerindeki gelişim gösterildi. 
Dünya Bankası Türkiye Direktörü Andrew Vorkink, "2003'te kabul edilen stratejinin temel elemanları geçerliliğini korurken, hükümetin önceliklerini, Türkiye'nin AB üyelik programını ve hükümetin daha çok ve daha iyi iş imk nlarını yaratma çabasını desteklemek için" bu kararı aldıklarını söyledi. 
Vorkink, gelişmelerin, 2001 krizinin ardından yaşanan sürecin ne kadar başarılı geçtiğini gösterdiğini vurgulayarak şöyle dedi "Türkiye'ye sağladığımız yardımdaki artış 2001 krizinden bu yana sağladığı mükemmel ekonomik gelişmenin yansımasıdır" dedi. Vorkink, son iki yılda makroekonomik yönetim ve iş ortamında performans üstü gelişim kaydedildiğini vurguladı. 


</TEXT>
</DOC>
