<DOC>
<DOCNO> 403139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo34.html </URL>
<DATE> 2005/12/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bıçakcı Türkiye'ye karşı olumlu hava var, sıkıntı yaşamıyoruz... 
</HEADLINE>
<TEXT>

     Futbol Federasyonu Başkanı Levent Bıçakcı, olaylı Türkiye-İsviçre A milli maçı sonrası devam eden FIFA'nın duruşmalı toplantılarına katılmak üzere İsviçre'ye gitti. 
     Atatürk Havalimanı'nda konuşan Bıçakcı, yarın FIFA'da Türkiye-İsviçre maçına ilişkin duruşma olduğunu belirterek, ''Hem İsviçre basın medya grubundan 4 kişi, hem de bizden Hamit ve Halil Altıntop kardeşler dinlenecek, ama Hamit sakatlığı nedeniyle gelemiyor. Ayrıca biz yaralı olan İsviçreli futbolcu Stefan Grift'in gelmesi için çaba göstermiştik. Sanırım o da çağrıldı. Şu anda bir haber geldi. O da perşembe günü dinlenecek.'' Soruşturmanın bu oturumla bitip bitmeyeceğinin belli olmadığını ifade eden Bıçakcı, ''Belki devam edecek. Şu anda bir belirsizlik var'' dedi. 
     Bıçakcı, soruşturma sonucunda Türkiye'ye seyircisiz oynama veya tarafsız sahada oynama gibi cezalar verileceği şeklinde basında haberlerin yer aldığının hatırlatılması üzerine, şunları söyledi 
     ''Tamamen yazarların yorumları onlar. Şu anda belirlenmiş öyle bir şey yok. Türkiye'ye karşı olumlu bir hava var. Sıkıntı yaşamıyoruz. Zaten raporlarda olan konular konuşuluyor, tartışılıyor. Raporların dışında İsviçre ve bizim medyamızda yer alan konulara girildi, ama herkes o konuları reddetti. Böyle bir şey olmadığını belirtti, dolayısıyla o konular kapandı. Yarın İsviçre medyasından gelenlerin neler söyleyeceklerini bilmiyorum. Çünkü bizlere hiçbir şekilde yazılı ifadeleri ya da müracaatları gelmedi.'' Levent Bıçakcı, federasyon başkanlığı seçimlerine ilişkin de şunları kaydetti 
     ''Şu anda o konu çok açıklığa kavuşmuş değil. Ankara'daki hukukçu meslektaşlarımızın bize gönderdiği çalışmaya göre, genel kurul 19 ve 20 Ocak'ta yapılacak. Genel kuruldan önce seçim maddesi oylanacak. Ondan sonra seçime gidilecek şeklinde bir yorumları var. Bu çok içime oturmuyor, biraz ters geliyor. Çünkü hem orada oylanacak, aynı gün de seçime gidilecek. Onun için konuyu inceleyeceğiz. Belirli bir hukuka kavuştuğunda sizlerle paylaşacağız.'' 
     
</TEXT>
</DOC>
