<DOC>
<DOCNO> 405864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/siyaset/siy01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök İrtica artıyor 
</HEADLINE>
<TEXT>


Kubilay'ın şehit edilişinin 75. yılında Genelkurmay Başkanı Özkök TSK'ya seslendi İrticai faaliyetlerde gözlenen hızlı artış, genç beyinlerin karanlık çevrelerce esir alınmasına sebep olmaktadır 

ANKARA Milliyet 


Kubilay'ın Menemen'de şehit edilişinin 75. yılında devletin zirvesinden mesajlar geldi. Cumhurbaşkanı Ahmet Necdet Sezer, "Menemen olayını bugün bile ibretle anımsıyoruz" derken, Genelkurmay Başkanı Orgeneral Hilmi Özkök irticai faaliyetlerin arttığını vurguladı. 
Bu olayı "Cumhuriyet'e başkaldırı" olarak niteleyen Sezer, "Kubilay'ı acımasızca katledenlerin temsil ettikleri zihniyetin ve günümüzdeki uzantılarının çok iyi değerlendirilmesi gerekmektedir" dedi. 

Gericilerin eylemi 
Sezer, mesajında şöyle dedi 
"Menemen'de bir grup gericinin gerçekleştirdiği eylem, Cumhuriyet karşıtlarının çirkin yüzlerini göstermesi yönünden ibretle anımsanması gereken bir olaydır. Bağnaz düşüncelerin birey, toplum ve devlet yaşamını etkilememesi için duyarlı olmalı, ilerici atılımları ilk günkü bilinçle sürdürmeliyiz." 
Özkök de, Türk Silahlı Kuvvetleri TSK mensuplarına yayımladığı mesajında, Kubilay'ın şehit edildiği 23 Aralık 1930'un Türk devrim tarihinde bir dönüm noktası olduğunu vurguladı. Özkök, karanlık güçlerin ülkeyi Ortaçağ'ın karanlıklarına geri götürmeyi amaçladıklarını ifade etti. 
Özkök, TSK'ya şöyle seslendi "Unutmayınız ki, Türk ulusunun o gün gösterdiği bu kararlılığın bir benzerini gösteremeyerek bugün karanlık güçlerin esiri olan ülkeler, içine düştükleri karanlık dünyadan h l aydınlığa çıkacakları günü beklemektedirler. Türk ulusu, küçük bir toplumsal olay olmanın çok ötesinde özellikler içeren önceden planlı başkaldırıyı hiçbir zaman unutmamıştır. Bu olaylar sayesinde Türk ulusu, bir takım kutsal değerleri kullanarak kendisini yanıltmaya ve tahrik etmeye çalışan karanlık güçlerin gerçek yüzlerini görme fırsatını bulmuştur. 

Genç hafızalara 
İrtica daima aydınlık geleceğimizin en büyük düşmanı olagelmiştir. Özellikle son yıllarda irticai faaliyetlerde gözlenen hızlı artış, genç beyinlerin artan oranda karanlık çevrelerce esir alınmasına sebep olmaktadır. Gençlerimizin bu güçler tarafından ele geçirilmesinin, ülkemizin geleceğini de kararttığını unutmayınız. 
Gençlerimize gelecekte kendilerini bekleyen tehlikeleri anlatabilmenin önemli bir yolu, Şehit Kubilay'ın şahsında simgeleşen bu başkaldırıyı gençlerimizin hafızalarında sürekli canlı tutmaktır." 

Erdoğan Kubilay kararlılık sembolü 

Başbakan Recep Tayyip Erdoğan da Kubilay'la ilgili mesaj yayımladı. Erdoğan mesajında, "Kubilay'ın, bu kararlılığın bir sembolü olarak Cumhuriyet tarihimizde müstesna yeri vardır. Türk milleti Cumhuriyet değerlerini, milli birlik ve beraberliğini her şart altında korumaya kararlıdır. Türkiye Cumhuriyeti, milletimizin bu kararlılığının güvencesi altında önüne çıkan her engeli aşarak muasır medeniyet hedefine doğru ilerlemeye devam edecektir" dedi. TBMM Başkanı Bülent Arınç da, "Cumhuriyetimizin temel değerleri uğruna canını feda etmekten çekinmeyen binlerce vatan evladımızdan biri olan Kubilay'ı saygıyla anıyorum" dedi. 

Deniz Baykal'dan tepki konuşması 

EZELHAN ÜSTÜNKAYA Ankara 

CHP Genel Başkanı Deniz Baykal, bugün İzmir'e giderek, Menemen'de Kubilay'ı anma törenlerine katılacak. Menemen Tren Garı önünde kortej ile buluşacak olan Baykal, daha sonra milletvekilleri ile Menemen Yıldıztepe'de gerçekleştirilecek törende hazır bulunacak. Baykal, burada, Başbakan'ın İzmir'le ilgili tartışma yaratan sözlerine tepki niteliğinde sert bir konuşma yapacak. Baykal'ın talimatı ile daha önce seçim çalışmalarını başlatan parti yönetimi, "CHP'nin kalesi" olarak bilinen Ankara'nın Çankaya ilçesi ile İzmir'e ilişkin özel çalışma kararı aldı. CHP için simgesel anlam taşıyan Çankaya ve İzmir seçmeni, yakın takibe alınacak. 


</TEXT>
</DOC>
