<DOC>
<DOCNO> 403814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas02.html </URL>
<DATE> 2005/12/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Aspartam', kansere yol açabilir 
</HEADLINE>
<TEXT>

     İngiltere'de Avam Kamarası Gıda ve Çevre Komisyonu, 6,000 gıda maddesi, ilaç ve içeceğin içinde bulunan yapay tatlandırıcı ''Aspartam''ın kansere yol açabileceği uyarısında bulundu. 
     ''Aspartam''ın kansere neden olduğuna dair ciddi ve güvenilir deliller bulunduğunu belirten komisyon Başkanı Liberal Demokrat Parti milletvekili Roger Williams, bu maddenin kolalı içecekler, çocukların tercih ettiği kahvaltı gevrekleri, çikolatalar ve hatta çocuklar için üretilen bazı şuruplarda kullanıldığına dikkat çekti. 
     İngiltere'de araştırma yapan bazı bilimadamları da Komisyon'un çağrılarına destek vererek, Aspartam içeren gıda maddeleri ve ilaçların raflardan kaldırılmasını istedi. Aspartam'ın İngiltere'deki hangi gıda maddelerinde bulunduğunu geniş bir liste olarak yayımlayan Daily Mail gazetesi de aileleri çocuklarını bu yapay tatlandırıcının kullanıldığı ürünlerden uzak tutmaya çağırdı. 
     Gazete, bu ürünlerin arasında meyveli yoğurttan dondurulmuş tatlılara, dondurmadan naneli şekerlere, düşük kalorili gıdalardan ilaçlara, sakızdan meyveli içeceklere kadar pek çok gıdanın bulunduğunu duyurdu. 
     
</TEXT>
</DOC>
