<DOC>
<DOCNO> 407151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas13.html </URL>
<DATE> 2005/12/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Renkli ve kokulu mumlardaki tehlike... 
</HEADLINE>
<TEXT>

     Özellikle yılbaşı öncesi hediye olarak rağbet gören, dekorasyonda da yaygın olarak kullanılan kokulu ve renkli mumların kanserojen madde içerebileceği bildirildi. 
     Ondokuzmayıs Üniversitesi OMÜ Fen Edebiyat Fakültesi Kimya Bölümü Organik Kimya Anabilim Dalı Başkanı Prof. Dr. İsmail Gümrükçüoğlu, AA muhabirine yaptığı açıklamada, son yıllarda yaygınlaşan kokulu ve renkli mum yapımında kullanılan malzemelere ise dikkat edilmesi gerektiğini söyledi. 
     Birbirinden renkli ve cazip kokuları olan mumların tüketiciler açısından albenisinin yüksek olmasına rağmen sağlık açısından risk taşıyabileceğini vurgulayan Gümrükçüoğlu, muma renk vermek için veya koku katmak için kullanılan bazı kimyasal maddelerin kanserojen olabileceğine dikkati çekti. 
     Yüksek karbon sayılı yağ asitlerinden parafin yapılan mumlarda kanserojen etkili "azo" boyar maddeler kullanılmasının sağlık açısından tehlikeli olduğunu belirten Gümrükçüoğlu, yüzlerce çeşidi bulunan azo boyar maddelerin yaygın olarak tekstil sektöründe kullanıldığını bildirdi. 
     Bunun da özellikle cilt kanserine neden olduğunun bilindiğini ifade eden Gümrükçüoğlu, şunları kaydetti 
     ’Mumlara renk ve koku verebilmek çok değişik, çok farklı kimyasal maddeler kullanılıyor. Bunlardan en yaygın olanı da kumaş boyamasında kullanılan azo boyar maddelerdir. Boyarmadde olarak azo grubu içeren ve binlerce çeşidi bulunan bu maddelerin tekstilde kullanıldığında cilt kanserine neden olduğu biliniyor. Bu maddeler eğer satın alınan mumlarda da kullanılmışsa sağlık açısından risk yaratır." Prof. Dr. Gümrükçüoğlu, kanserojen madde içeren mumların yakılması durumunda kanserojenlerin solunarak akciğerlere ulaşacağını ve bunun da ilerleyen yıllarda sağlık açısından olumsuzluk yaratacağına işaret etti. 
     Gümrükçüoğlu, kanserojen madde içeren mumların yakılmasa bile bulunduğu ortama zararlı olabileceğini ifade ederek, "Renkli ve kokulu mumlar alınırken dikkat edilmeli, mümkünse TSE belgeli mumlar alınmalıdır" dedi. 
     
</TEXT>
</DOC>
