<DOC>
<DOCNO> 403894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/spor/spo04.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon yarı maratonu 
</HEADLINE>
<TEXT>


Bordo-mavililer'de üç başkan adayı Divan Kurulu'na listeleriyle başvurdu, pazar günkü seçim için saatler sayılmaya başlandı. İlk etapta İskender Önal'ın tecrübeli kadrosu bir adım öne çıktı 


Trabzonspor'da pazar günü yapılacak başkanlık seçimi için başvurular dün sabah saat 10.00'da sona ererken, adaylar kulis çalışmalarına hız verdi. 
Adaylıklarını daha önce açıklayan Özkan Sümer, İskender Önal ve Nuri Albayrak dün listeleriyle birlikte Divan Kurulu'na başvurularını yaptı. Sadri Şener Merkez Binası'ndaki Divan Başkanlık Kurulu'na önce Nuri Albayrak geldi. Başkan Dr. Nizamettin Algan'a 700 imzalı dilekçesini ve yönetim kurulu listesini teslim eden Albayrak'ı rakibi İskender Önal izledi. Özkan Sümer'in listesini ise Aydın Fettahoğlu ve Yusuf Reha Alp verdi. Sümer, daha sonra binaya geldi. Adayların pusulalarının rengi de zarf çekme usulüyle belirlendi. İskender Önal mavi, Özkan Sümer sarı, Nuri Albayrak ise pembe oy pusulalarını kullanacak. Kongre Divan Başkanlığı'na ise Avukat Cengiz Çebi'nin ortak aday gösterilmesi benimsendi. 
Bu arada listeler konusundaki ilk değerlendirmelerde tecrübeli yöneticileri yanına alan İskender Önal'ın ismi bir adım öne çıktı. Albayrak, İstanbul ağırlıklı bir liste sunarken, Özkan Sümer'in Hayrettin Hacısalioğlu'nu yönetime alamayıp, sadece birkaç arkadaşını listeye dahil etmesi dezavantaj olarak gösterildi. 

Volkan yok 

Karadeniz ekibi, Beşiktaş ile yapacağı maçın hazırlıklarını ara vermeden sürdürdü. Teknik Direktör Vahid Halilhodziç yönetimindeki çalışmaya tüm futbolcular katıldı. Sakatlıkları bulunan Kürşat ve Volkan takımdan ayrı koşu yaptı. Volkan'ın, karşılaşmada forma giyemeyeceği açıklandı. Bordo-mavili takım, bugünkü çalışmayla hazırlıklarının Trabzon bölümünü tamamlayıp, yarın sabah İstanbul'a gidecek. 

Sümer'den ziyaret 

Kongreye en son adaylığını koyan Özkan Sümer, Atay Aktuğ ile de son görüşen isim oldu. Dün Mehmet Ali Yılmaz Tesisleri'ne giden Sümer, başkanlıkta son iki gününü geçiren Aktuğ ile kulüp ve takımın durumu hakkında bilgi aldı. 

Önal'ın listesi 

Önder Karaduman, Mehmet Öksüzoğlu, Necmettin Aytekin, Mehmet Hasançebi, Tevfik Öz, Hasan Yener, Hüseyin Tütüncü, Ali Şefik Abdioğlu, Ekrem İmamoğlu, Yusuf Bahadır, Ömer Yalçın Atalar, Mustafa Beyazlı, Hüseyin Balaban, Ahmet Şükrü İpek 

Sümer'in listesi 

İhsan Alioğlu, Temel Kazancı, Mahmut Aksu, Aydın Fettahoğlu, Hüseyin Ateş, Ünal Ekinci, Yusuf Reha Alp, Mehmet Akif Karslıoğlu, Ali Karahasan, Mehmet Emin Özer, Süleyman Aydoğdu, Ömer Sağır, Levent Erkuloğlu, Hüseyin Köksal. 

Albayrak'ın listesi 

Haşim Sayitoğlu, İbrahim Hacıosmanoğlu, Emin Kahraman, Kahraman Altuntaş, Faruk Kanca, Yusuf Şimşek, Köksal Güney, İbrahim Baturoğlu, Zeyyat Kafkas, Aydın Pişiren, Ahmet Uğur Zihni, Zekai Fırat Dülger, Serhat Akçay, Cemal Sağlam. 


</TEXT>
</DOC>
