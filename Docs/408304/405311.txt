<DOC>
<DOCNO> 405311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun50.html </URL>
<DATE> 2005/12/21/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
New Yorklular dondurucu soğuk altında yürüyor 
</HEADLINE>
<TEXT>

     New York'taki toplu taşıma grevi ikinci gününe girerken, New Yorklular için ulaşım dondurucu soğukların da etkisiyle tam bir azaba dönüştü. 
     Muhtemel aksaklıkları göz önünde bulundurarak işlerine yetişebilmek için sabah 05.00 sularında yollara dökülen New Yorklular, işlerine giderken, bisiklet ve kaykay gibi araçları da kullanıyor. 
     Bu sabah da dondurucu soğuğa rağmen binlerce New Yorklu gibi, belediye binasındaki ofisine gitmek için Brooklyn Köprüsü'nü yürüyerek geçen New York Belediye Başkanı Michael Bloomberg, tatil ve alışveriş döneminin başladığı günlerde yapılan grevin ekonomik sonuçlarının, yapılan işin niteliğine göre ''ciddi olmaktan yıkıcılığa kadar'' uzandığını söyledi. 
     ''Grevde kazanan yok. Burada herkes kaybetmiş durumda'' diyen Bloomberg, işlerinin başına dönünceye kadar toplu taşıma işçilerini temsil eden sendika ile görüşmelerin yapılmayacağını ifade etti. 
     New York Büyükşehir Ulaşım İdaresi MTA ve Ulaşım İşçileri Sendikası arasındaki görüşmelerde MTA, üç yıllık sözleşme kapsamında her yıl için yüzde 4'lük zam önerirken, sendika, yıllık yüzde 8'lik artış talep ediyor. 
     
</TEXT>
</DOC>
