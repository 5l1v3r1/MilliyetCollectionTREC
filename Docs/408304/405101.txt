<DOC>
<DOCNO> 405101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo27.html </URL>
<DATE> 2005/12/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hagi'nin cezası belli oldu... 
</HEADLINE>
<TEXT>

     Galatasaray’ın eski teknik direktörü ve futbolcusu Gheorghe Hagi, 4 yıl önce forma giydiği bir maçta hakem Erol Ersoy’a hakaret ettiği iddiasıyla yargılandığı davada 17 ay hapis cezasına çarptırıldı. Hagi’nin hapis cezası, paraya çevrilerek ertelendi. 
     Şişli 7. Asliye Ceza Mahkemesi’ndeki duruşmaya, Hagi’nin avukatı Ebru Erdem ile Erol Ersoy’un avukatı Hilmi Öztürk katıldı. 
     Duruşmada son savunmayı yapan avukat Erdem, müvekkiline Türkiye Futbol Federasyonu Disiplin Kurulu, hakeme de Merkez Hakem Kurulu’nca gerekli disiplin cezasının verildiğini belirterek, "Bunun dışında müvekkilimin suçu yoktur. Beraatini istiyorum" dedi. 
     Davayı karara bağlayan hakim, futbol hakemliği yapan Erol Ersoy’un, ceza hukuku uygulamasında kamu görevlisi olarak kabul edildiğini hatırlattı. 
     Bu nedenle artırım maddelerini de dikkate alarak Hagi’ye "memura hakaret", "memura müessir fiil" ve "yayın yoluyla hakaret" suçlarından toplam 17 ay hapis cezası veren hakim, suçun işleniş şekilleri ve sanığın sabıkasız oluşunu gözönüne alarak Gheorghe Hagi’nin hapis cezasını 2 bin 857 YTL paraya dönüştürdü. 
     Hakim, daha sonra da cezasının ertelenmesi halinde ileride suç işlemekten çekineceği konusunda mahkemede vicdani kanaat oluştuğu için Hagi’nin para cezasını da 647 sayılı kanunun 6. maddesi uyarınca erteledi. 
     Şişli Cumhuriyet Başsavcılığı’nca hazırlanan iddianamede, 2001 yılında Ali Sami Yen Stadı’nda Galatasaray ile Gençlerbirliği futbol takımları arasında yapılan maçta forma giyen Hagi’nin, kendisine kırmızı kart gösteren orta hakem Erol Ersoy’a tükürerek hakaret ettiği ve tekme attığı ileri sürülüyordu. 
     
     HAGİ "YERE TÜKÜRDÜM" DEMİŞTİ 

     Galatasaray-Gençlerbirliği maçında kırmızı kart görmesinin ardından orta hakem Erol Ersoy'a hakaret edip, yüzüne tükürdüğü gerekçesiyle hakkında soruşturma başlatılan Hagi savcılığa verdiği ifadesinde, "ben hakeme değil yere tükürdüm" demişti. 
     Hagi, Şişli Cumhuriyet Başsavcılığı'nda verdiği ifadesinde, "maçta hakem Erol Ersoy bana kırmızı kart gösterdi. Maçın temposuyla sinirlerim biraz gerilmişti. Ama ben hakem Erol Ersoy'un yüzüne tükürmedim, yere tükürdüm. Ersoy'a hırsız' diye bağırırken o maçta üç puanımız çalındığını kastederek söyledim. Başka bir anlamda söylemedim. Hakeme tekme atmadım" şeklinde konuşmuştu. 
     

     
</TEXT>
</DOC>
