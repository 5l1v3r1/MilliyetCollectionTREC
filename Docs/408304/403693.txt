<DOC>
<DOCNO> 403693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko43.html </URL>
<DATE> 2005/12/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Avrupa'da otomobil satışları geriliyor... 
</HEADLINE>
<TEXT>

     Feyzullah Yarımbaş AA 

Avrupa'da otomobil satışlarının kasım ayında, bir önceki yılın aynı dönemine göre yüzde 2,8 gerileyerek 1 milyon 169 bine indiği bildirildi. 
     Brüksel merkezli Avrupa Otomobil Üreticileri Birliği'nin verilerine göre birçok ülkede otomobil satışlarında durgunluk gözlenirken, kasım ayında en çok daralan pazarlar yüzde 13 ile Yunanistan, yüzde 12,2 ile Norveç, yüzde 10 ile Polonya, yüzde 9,1 ile Portekiz ve yüzde 7,9 ile İngiltere oldu. 
     Geçen ay Avrupa'da otomobil satışları daha çok Letonya, Estonya, Danimarka ve Belçika gibi küçük ülkelerde hızı artarken, büyük ülkelerden sadece İtalya'da yüzde 3,1 artış kaydedildi. 
     Otomobil üreticilerine göre dağılıma bakıldığında ise pazardaki daralmaya rağmen satışlarını artıran büyük üreticiler, yüzde 6,5 ile BMW, yüzde 5 ile Toyota, yüzde 1.9 ile DaimlerChrysler ve yüzde 1,4 ile FIAT oldu. 
     Avrupa'da yüzde 20,3 payla pazar lideri olan Volkswagen'in kasım ayı satışları, bir önceki yılın aynı ayına göre yüzde 0,5 gerileyerek 237 bin 680 olarak açıklandı. 
     Peugeot ve Citroen markalarını bünyesinde bulunduran pazar ikincisi Fransız PSA grubunun satışları da yüzde 1,6 geriledi. Geçen ay 154 bin 603 otomobil satan PSA'nın pazar payı yüzde 13,2 seviyesinde gerçekleşti. 
     Kasım ayında Avrupa'daki satışları yüzde 0,1 gerileyen GM, yüzde 10,8 olan pazar payıyla üçüncü sırada yer alıyor. 
     Avrupa'daki diğer büyük markalardan satışları yüzde 5,8 gerileyen Ford, yüzde 10 pazar payıyla dördüncü, satışları yüzde 15,3 gerileyen Renault da yüzde 9,7 pazar payıyla beşinci sırada yer alıyor. 
     Avrupa otomobil pazarında yılın ilk 11 ayına ait veriler de, bir önceki yılın aynı dönemine göre yüzde 0,5 gerileyen toplam otomobil satışlarının, 14 milyon 148 bin adet olarak gerçekleştiğini ortaya koyuyor. 
     
</TEXT>
</DOC>
