<DOC>
<DOCNO> 404002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko31.html </URL>
<DATE> 2005/12/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan Hiç kimsenin kayıtdışı için mazereti kalmamıştır 
</HEADLINE>
<TEXT>

     Maliye Bakanı Kemal Unakıtan, hiç kimsenin kayıtdışı için mazereti kalmadığını belirtti ve 10 yıl içinde kayıt dışı ekonomi oranını gelişmiş ülkeler seviyesine indirmeyi hedeflediklerini bildirdi. 
     Unakıtan, Türkiye-AB mali işbirliği çerçevesinde Almanya Maliye Bakanlığı ve İngiltere Gelir ve Gümrükler İdaresi tarafından ortak yürütülecek ''Vergi İdaresinin Kapasitesinin Geliştirilmesi Projesi'' ile kayıtdışı stratejisi konusunda düzenlenen toplantıda, Türkiye'de kayıtdışılığın yapısal, psikolojik ve vergi sisteminden kaynaklanan 3 temel unsuru bulunduğunu bildirdi. 
     Kişi başına gelirin düşük olmasının, kurumsallaşma eksikliğinin, kronik enflasyonun, hızlı kentleşmenin ve adaletsiz gelir dağılımının yapısal unsurları oluşturduğunu kaydeden Unakıtan, vergi sisteminin adil olmadığı yönündeki inanç ile kamu harcamalarının yerinde yapılmadığı yolundaki görüşün de psikolojik unsur olarak ortaya çıktığını anlattı. 
     
     İSTİHDAM VERGİLERİ 
     Maliye Bakanı, sistemden kaynaklanan etkenler hakkında da şu bilgiyi verdi 
     ''Türkiye'de maalesef sık vergi afları getirildi. Vergi yasalarında sık sık değişiklikler yapıldı. Vergi yasaları, adeta yamalı bohça olmuş. Şimdi yeni vergi yasaları getiriyoruz. Yine ülkemizde yaygın istisna ve muafiyetler var. Vatandaşta Gücünüzün yettiğinden vergi alıyorsunuz anlayışı var. Bunu da değiştiriyoruz. Kurumlar Vergisi'nde istisna ve muafiyetleri daraltıyoruz. Bundan sonraki vergi yasalarında da istisna ve muafiyetler daraltılacak. 
     Vergi denetimlerinde eksiklik var. Vergi ve sigorta prim oranları yüksek. Vergi oranlarını ekonomiye uygun hale getirmemiz lazım. Kurumlar ve gelir vergisi oranlarını onun için düşürüyoruz. Sigorta prim oranı da yüksek. Türkiye'de ücretlerin üzerindeki vergi yükü fazla. Türkiye'yi daha iyi rekabet eder duruma getirmemiz lazım. İstihdam üzerindeki vergi yükünü Avrupa'ya göre, OECD ülkelerine göre ayarlamamız lazım. Bunu da yapacağız. 
     Bir diğer neden de Türkiye'deki oto kontrol eksikliği. Vergi tabanı yetersiz. Bunu da değiştiriyoruz.'' 
     
     NEDEN ETKİN DENETİM YAPILAMIYOR 
     Maliye Bakanı Unakıtan, Türkiye'de verginin etkin bir şekilde idare edilememesi ve etkin bir denetim yapısının bulunmamasının da kayıtdışı ekonominin nedenleri arasında bulunduğunu ifade etti. 
     Unakıtan, incelenecek mükelleflerin seçiminde ve denetiminde kullanılacak bilgilerin yeterince toplanamaması, bilgilerin iyi analiz edilip, değerlendirilememesi, denetim gücünün iyi organize ve koordine edilememesi, denetim gücünün yetersiz olması, denetim standartlarının geliştirilmemesi ve cebri tahsilattaki etkinsizliğin bu alanda sıkıntı yarattığını anlattı. 
     
     ''ALO 189'U ARAYIN'' 
     Kayıtdışının ülke ekonomisini bir bütün olarak olumsuz etkilediğini, kamunun sağlıklı gelir kaynaklarına ulaşmasını engellediğini ve işletmeler arasında haksız rekabete yol açtığını da belirten Unakıtan, şöyle devam etti 
     ''Türkiye, eski Türkiye değil. Kayıt içinde olanların, kayıtdışında olanlara tahammülü mümkün değil. Kayıt içindekiler cezalı duruma geliyor. Buna göz yummamız mümkün değil. Elbirliği yapmamız lazım. İster deterjan, ister kablo, ister gıda... Bir işyeri kayıtdışı ise, o sektördekiler bunu bilir. Onları boğmamız lazım. Artık çürük elmaları sepetten atmamız lazım. Alo 189'umuz var. Burada böyle oluyor diye lütfen bize bildirin. Gereğini yapacağız. 
     Dürüst çalışan insanların yanında olmamız gerekiyor. Onların da bizim yanımızda olması gerekiyor. Kayıtdışı çalışan ve üretenler, kalitesiz iş yapıyor, gıda maddeleri ile halkın sağlığını tehdit ediyorlar. Halkın sağlığı ile oynamanın anlamı var mı Hayatı gidiyor insanın ya da yavaş yavaş hayatı kararıyor. Adam 3 kuruş fazla kazanacak. Bütün hikayesi o...'' 
     
     ''YABANCI YATIRIMCI DA AYNI ŞEYİ İSTİYOR'' 
     Maliye Bakanı Unakıtan, Türkiye'nin çeşitli bölgelerinde oteller kuracak bir yabancı yatırımcının kendisine gelerek ''Sizden bir tek şey istiyorum. Lütfen kayıtdışını önleyin'' dediğini de aktardı. 
     Kayıtdışını önlemeye dönük önemli adımlar attıklarını anlatan Unakıtan, ''Hiç kimsenin kayıtdışı için mazereti kalmamıştır. Enflasyon yok, vergiler indirildi. Geldiğimizde vergi barışını da yaptık'' diye konuştu. 
     Unakıtan, kayıtdışı ile mücadele ortamını hazırlarken, akaryakıt pompalarına yazar kasa konulması, dağıtım şirketlerinin on-line takibine imkan sağlayan sayaçlar takılması, ödemelerin bankacılık sisteminden geçirilmesi zorunluluğu gibi idari tedbirlere başvurduklarını hatırlattı. 
     
     SAHA ÇALIŞMASI İLE MÜCADELE 
     Sigara ve alkol ile akaryakıtta kaçakçılığı önlemeye yönelik çalışmaların son aşamaya geldiğini kaydeden Unakıtan, şöyle konuştu 
     ''Mükellefe daha iyi hizmet ve kayıt dışı ekonomi ile daha etkin mücadele edilebilmesi için gelir idaresini yeniden yapılandırarak, teknolojik alt yapısını büyük ölçüde tamamlamış bulunmaktayız. Bugün beyannamelerin yüzde 70'i elektronik ortamda alınmaktadır. Bu birçok gelişmiş ülkenin ilerisindedir. 
     Bundan sonra daha çok, saha çalışması ile kayıtdışı ekonomiyi 10 yıllık zaman diliminde gelişmiş ülkeler seviyesine indirmeyi hedefliyoruz. Hedefimiz bu... Bunun için mücadele devlet politikası olarak benimsenecek, kamuoyunun destek ve katılımı sağlanacak ve mücadelede kararlı olunacaktır.'' 
     
     STRATEJİK HEDEFLER 
     Unakıtan, kayıtdışı ekonomiyle mücadeledeki stratejik hedefleri de, ''Vergi idaresinin mükellefe hizmeti ön planda tutacak şekilde etkinlik ve verimliliğinin artırılması, iyi organize edilerek vergi denetiminde hız ve etkinlik kazanılması, modern, entegre bir bilgi teknolojisi destek sistemi kurulması ve sistemin rasyonelleştirilmesi, basitleştirilmesi'' olarak sıraladı. 
     Mükellefin gönül rızası ile vergi ödeyebilmesinin, ona iyi hizmet vermekle mümkün olabileceğine işaret eden Unakıtan, mükellefle diyalog içinde olan, çağrı merkezleri ile onun bilgi ihtiyacına anında cevap verebilen ve toplumda vergi bilinci oluşmasına katkıda bulunan bir gelir idaresi oluşturduklarını bildirdi. 
     
</TEXT>
</DOC>
