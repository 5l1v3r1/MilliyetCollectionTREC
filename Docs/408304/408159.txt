<DOC>
<DOCNO> 408159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/spo03.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın geç olmadan 
</HEADLINE>
<TEXT>


Galatasaray, Riva'dan 200 milyon dolar kazanabilir. Ancak proje 2006 yılının ikinci yarısına kalırsa lüks konutta ortaya çıkması beklenen doygunluk planları bozar, gecikme nedeniyle kulübün borçları da artar 


HABER ANALİZ TEBERNÜŞ KİREÇCİ 


Galatasaray, borç yükünden kurtuluş projesi olarak görülen 1 milyon 175 bin metrekarelik Riva'daki araziye lüks konut yapımı için genel kuruldan onay alamadı. Bugünkü değeri 150 milyon dolar civarında olan bu araziye sarı - kırmızılılar bir inşaat şirketiyle anlaşarak 700 civarında konut yapmayı planlıyordu. Arazinin inşaat alanının 235 bin metrekare olduğunu düşündüğümüzde buraya yapılacak villa sayısı projeye göre değişmekle birlikte bini bile aşabilir. 
Cari fiyatlara baktığımızda, eğer iyi bir inşaat şirketiyle anlaşılırsa projenin toplam satış bedelinin 500 milyon doları aşması içten bile değil. Anlaşmaya bağlı olarak kulübün kasasına girecek para da 200 milyon doları aşabilirdi. Çünkü proje kapsamında her villanın arsası yaklaşık 1.000-1.500 metrekare olacak ki bu İstanbul'da son dönemde satışa çıkarılan projelerin neredeyse hiçbirinde olmayan bir alan. 

Vakit kaybedilmemeli 
Galatasaray'ın bankalara olan toplam borcunun 150 milyon dolar civarında olduğunu gözönünde bulundurursak, yönetime verilen yetkinin geciktirilmemesi gerekiyordu. Bunun birden fazla nedeni var. İlk neden borçlar faizli. Yani 6 ay sonrasında bu borçlar en az yüzde 10 oranında artacak. Bu da yaklaşık 15 milyon dolar yapar. İkincisi belki bundan önemlisi, 2006 ortalarından itibaren İstanbul'da lüks konuta olan talebin doygunluğa ulaşacağı tahminleri yapılıyor. İstanbul'da son dönemde yapılan projelerin neredeyse tamamına yakını gelir seviyesi yüksek kesime yönelik projeler. Bu projeler 2006 ortalarından itibaren doygunluğa ulaşacak. 
Yönetim kuruluna izin verilseydi proje birkaç ay içerisinde satışa çıkabilirdi ki, bu demirin tam tavında dövüleceği anlamına geliyor. Nisanda verilecek yetkiyle, konutlar en erken 2006 yılının eylül - ekim aylarında satışa sunulur. Kulübün kasasına para girişi 2007 başına kalabilir. 
Bir taraftan lüks konutta talebin düşecek olması, diğer yandan kulüp borcunun sürekli gibi iki önemli faktörü gözönüne aldığımızda Galatasaray'ın vakit geçirmeden Riva projesine start vermesi gerekiyor. Aksi takdirde yarının ne getireceği belli olmaz. 

TOKİ ile sıcak temas 

Riva İnceleme Komisyonu, TOKİ Toplu Konut İdaresi ile ilk toplantısını yaptı. TOKİ'ye bağlı Emlak Gayrimenkul Yatırım Ortaklığı A.Ş.'nin Genel Müdürü Feyzullah Yetgin, Sportif A.Ş. binasında düzenlenen toplantı sonrası tekliflerini Selahattin Beyazıt başkanlığındaki 15 kişilik komisyona ilettiklerini belirterek, "Bir dahaki toplantıda sonuca varmayı umut ediyoruz. Anlaşırsak Riva'ya 1000 tane villa yapacağız" dedi. Komisyon başkanı Beyazıt ise "TOKİ'nin teklifi çok iyi, çok memnunuz. Bir ay içinde kararımızı vereceğiz" açıklamasını yaptı. 

Canaydın'dan 2006 mesajları 

Galatasaray Başkanı Özhan Canaydın, sarı-kırmızılı kulübü 2006 yılında güzel günlerin beklediğini belirterek umutlu konuştu. CNN Türk'te yayınlanan "Referans Noktası" programına konuk olan Canaydın, birçok konuda açıklamalar yaptı. Riva arazisini verimli şekilde değerlendirmek istediklerini vurgulayan Başkan, "Galatasaray'ı kurtarmak için Riva'yı değerlendirmek istiyoruz. Riva çok sağlam zemine sahip bir arazi. İstanbul'a yapılması düşünülen, 3. boğaz köprüsü oradan geçecek. Buraya talep çok yoğun. Gördüğüm kadarıyla 150 milyon dolar gibi bir gelirimiz olacak" dedi. 
Bütün mülkleri gelir getiren gayrimenkule dönüştürme çabasında olduklarını da kaydeden Özhan Canaydın, "Buna Florya da dahildir. Avrupa'nın birçok kulübü bu yönde ilerledi. Bütün Galatasaray camiasının yeni yılını kutluyorum. Yeni yılla birlikte takımlarının eski günlere döneceğinden şüpheleri olmasın" ifadesini kullandı. 

'Gerets'i gönderin' 

Galatasaray'ın 2006 Mart ayında yapılacak olağan genel kurul toplantısında şartlı başkan adayı olduğunu açıklayan Yılmaz Toköz, takımda acil operasyon yapılması gerektiğini iddia etti. Toköz, "Yönetim, Tromso ve Fenerbahçe maçlarının kahramanı Gerets'in sözleşmesini karşılıklı fesh etmelidir. Bu gerçekleşirse takımın başına Bülent Ünder, yardımcılığına da Bülent Korkmaz getirilmeli. Kabul ederse Cüneyt Tanman da idari menajer olabilir" dedi. Yılmaz Toköz, Riva Projesi Kongresi'nin 15 Nisan'dan önce yapılmasının mümkün olmadığını sözlerine ekledi. 

Altan'ın derdi para 

Cim Bom'dan, Çaykur Rize'ye kiralanan Altan, kulüpteki maddi sıkıntıyı kaldıracak kişisel gücü olmadığı için ayrılmak zorunda kaldığını söyledi. Tecrübeli futbolcu, "Galatasaray'a oynamaya gelmiştim. Oynayacak kapasitede bir oyuncu olduğuma da inanıyorum. Kişisel olarak maddi sıkıntıyı geçiştirebilecek gücüm olsaydı, ayrılmayı zaten düşünmezdim" dedi. 


</TEXT>
</DOC>
