<DOC>
<DOCNO> 403110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo05.html </URL>
<DATE> 2005/12/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Futbolcu pazarı Gençlerbirliği... 
</HEADLINE>
<TEXT>

     Ö.Hakan Kibar 

Gençlerbirliği, yetiştirdiği ve dünyanının çeşitli ülkelerinden düşük ücretlerle transfer ettiği futbolcularla Turkcell Süper Ligi'nin ''Futbolcu pazarı'' konumunu sürdürüyor. 
     Başkent ekibinde daha önce forma giymiş toplam 23 futbolcu, şu anda Süper Lig'de mücadele eden 12 takımda yer alıyor. Beşiktaş'ta 4, Fenerbahçe'de 3, Galatasaray'da 2 ve Trabzonspor'da da 1 futbolcu takımlarının başarıları için ter döküyor. 
     Bu sezon ligde inişli çıkışlı bir grafik çizen Beşiktaş'ta, Gineli Souleymane Youla, Ali Tandoğan, Veysel Cihan ve Mısırlı Ahmed Hassan, lig lideri Fenerbahçe'de Serkan Balcı, Deniz Barış ve kaptan Ümit Özat, lideri takibini sürdüren Galatasaray'da Ergün Penbe ve Ümit Karan, Trabzonspor'da ise kaleci Hasan Sönmez ile Ankaragücü'nde forma giyen İlhan Mansız 23 oyuncu arasında öne çıkan futbolcular. 
     Kayserispor'da başarılı bir grafik çizen ve şu anda Galatasaraylı Ümit Karan ile 12 golle gol krallığında ilk sırada yer alan Gökhan Ünal da Gençlerbirliği'nde ter dökmüş futbolcular arasında bulunuyor. 
     Başkent ekibinde forma giymiş futbolcular ve şu anda oynadıkları kulüpler ise şöyle 
     Konyaspor Ümit Bozkurt, El Saka Mısır . 
     Malatyaspor Mustafa Özkan, Hakan Aslantaş, Hakan Söyler. 
     Diyarbakırspor Sammy Steve Gtari Tunus , Tolga Doğantez. 
     Çaykur Rizespor Murat Salar. 
     Kayserispor Gökhan Ünal, Bülent Karaman. 
     Kayseri Erciyesspor Emre Toraman. 
     Gaziantepspor Sedat Ağçay. 
     Ankaragücü İlhan Mansız. 
     
     AVRUPA'YA DA İHRAÇ EDİYOR 
     Gençlerbirliği'nde geçmiş sezonlarda forma giyen toplam 7 futbolcu şu anda Avrupa'da çeşitli ülkelerin birinci ve ikinci liglerinde top koşturuyor. 
     Kırmızı-siyahlılarda uzun bir süre başarıyla oynayan Belçikalı Filip Deams, Almanya Birinci Ligi ''Bundesliga'' takımlarından Borussia Mönchengladbach'da futbol hayatını sürdürüyor. 
     Kamerunlu orta saha oyuncusu Njitap Geremi, yaklaşık 5 milyon dolar karşılığında Real Madrid'e transfer olmuş ve takımına en fazla transfer ücreti kazandıran futbolcu olmuştu. Kırmızı-siyahlılarda 3 sezon ter döken Geremi şu anda İngiltere'nin önemli kulüplerinden Chelsea'da forma giyiyor. 
     Başkent ekibinde 4 sezon forma giyen başarılı orta saha oyuncusu Polonyalı Thomas Zdebel de şu anda Almanya İkinci Lig ekiplerinden Bochum'da ter döküyor. 
     Hırvat asıllı Avustralyalı futbolcu Josip Skoko ise bu sezon başında İngiltere Premier Ligi'nin yeni takımı Wigan Atletic'e transfer oldu. 
     Gençlerbirliği kalesini başarıyla koruyan Polonyalı oyuncu Niys Patrick, Belçika Birinci Lig ekiplerinden FC Brüksel'de futbol yaşamına devam ediyor. 
     İtalya Seri A takımlarından Siena'da forma giyen Arnavut Bogdani de 1997-1998 sezonunda Gençlerbirliği'nde oynamıştı. 
     Avusturya Birinci Lig ekiplerinden Pasching'de futbol yaşamını sürdüren Yüksel Sarıyer, Gençlerbirliği'nden Avrupa'ya transfer olan başka bir futbolcu. Yüksel ayrıca, Avusturya Milli Takımı'nda da forma giyiyor. 
     
</TEXT>
</DOC>
