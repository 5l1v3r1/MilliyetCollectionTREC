<DOC>
<DOCNO> 403203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas18.html </URL>
<DATE> 2005/12/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İnsansı robot 'Asimo', resepsiyonda çalışacak 
</HEADLINE>
<TEXT>

     Japon teknolojisinin ulaştığı tepe noktalarından biri olan insansı robot ''Asimo'''nun, Nisan ayından itibaren resepsiyon görevlisi olarak çalışmaya başlayacağı bildirildi. 
     Asimo'nun sahibi Honda'dan yapılan açıklamada, şirketin Wako kentindeki bir şubesinin kafesinde ''çalışmaya'' başlayacak Asimo'nun görevinin, ''müşterileri karşılamak ve onlara kahve ikramında bulunmak'' olduğu belirtildi. 
     1.30 metre boyunda ve 54 kilo ağırlığındaki Asimo'yu geliştiren mühendis Satoshi Shigemi, düzenlediği basın toplantısında, ''Asimo'nun kapasitesi eskiden insanlara hizmet etmek için yeterli değildi. Yeni Asimo, resepsiyon görevlisi olarak çalışabilecek'' dedi. 
     Asimo'nun misafirlere gidecekleri yere kadar eşlik edebileceğini ve onlara içecek sunabileceğini ifade eden Shigemi, Asimo'nun seri olarak üretilip, yıllık 140 bin avro ücretle isteyen işyerlerine kiraya verilmesinin düşünüldüğünü de açıkladı. 
     Beyaz astronot elbisesi giymiş bir çocuk görünümde olan Asimo, saatte 6 kilometreye kadar bir hızla yürüyebiliyor. Kendi ekseni etrafında dönebilen ve zigzaglar çizebilen Asimo, belirli bir hızda koşma yetisine de sahip bulunuyor. 
     İstanbul'da 20-29 Kasım 2004 tarihleri arasında düzenlenen ''Auto Show'' fuarına katılan Asimo, Başbakan Recep Tayyip Erdoğan ile tokalaşarak, büyük sükse yapmıştı. Asimo, merdiven inip çıkabiliyor, konuşabiliyor ve bir insan zarafetinde davranışlar sergileyebiliyordu. 
     
</TEXT>
</DOC>
