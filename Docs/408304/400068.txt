<DOC>
<DOCNO> 400068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur18.html </URL>
<DATE> 2005/12/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bursa'da 2.5 katlı bina çöktü 
</HEADLINE>
<TEXT>

     Bursa’da, matbaa olarak kullanılan 2.5 katlı bir bina sabah saatlerinde çöktü. Matbaanın kapalı olduğu sırada meydana gelen, binanın yanındaki düğün salonunun duvarının da yıkılmasına neden olan olayda, ölen ya da yaralanan olmadı. 
     AA muhabirinin aldığı bilgiye göre, eski Santral Garaj yakınındaki Hacıilyas Mahallesi Keskin Sokak’ta, Öner ve Ecem Düğün salonlarının yanındaki, Şeref Güler’e ait olan, matbaa olarak kullanılan bina, saat 06.30 sıralarında henüz belirlenemeyen nedenle çöktü. 
     Üst bölümü depo olarak kullanılan binanın çökmesiyle bitişiğinde yine aynı kişiye ait olan ve düğün salonu olarak kullanılan diğer binanın yan duvarı da yıkıldı. 
     Bölgedeki bir otoparkın görevlilerinin ihbarı üzerine olay yerine giden polis, harabe halindeki binada kimse bulunmadığını tespit etti. 
     Yetkililer, binanın, bakımsızlıktan yıkıldığının tahmin edildiğini, çökmenin meydana geldiği saatte matbaanın ve düğün salonlarının açık olmaması sayesinde şans eseri yaralanma ve can kaybı olmadığını bildirdiler. 
     Bu arada, binanın çöktüğünü öğrenerek olay yerine gelen matbaanın sahibi ve düğün salonunun işletmecisi, düğün salonu ve matbaa binalarının aynı kişiye ait olduğunu hatırlatarak, binalardan birinin betonarme, yıkılan binanın ise "yığma" şeklinde inşa edildiğini söylediler. 
     Binada 15 yıldan beri faaliyet gösterdiklerine işaret eden Şükrü Öner, "Şu anda tüm makinelerimiz enkazın altında. Maddi zararımız çok büyük ama olayın matbaanın çalıştığı ya da düğün olduğu sırada meydana gelmemesi sevindirici" dedi. 
     Olayla ilgili soruşturma başlatıldığı bildirildi. 
     
</TEXT>
</DOC>
