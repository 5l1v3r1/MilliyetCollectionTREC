<DOC>
<DOCNO> 401265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yazar/altan.html </URL>
<DATE> 2005/12/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bizim 'Oğluş' ve açılmayan kapılar... 
</HEADLINE>
<TEXT>


Bizim "Oğluş", açık kahverengiyle, kirli bal rengi, uzun ve lülemsi kabarık tüyleri, gözlerinin üstünden de karmakarışık sarkan Yorkhire Terriere cinsi, ufacık türden iki karışlık bir köpek... Eve sevdiği biri geldiğinde, başlar hoplayıp zıplamaya sonra da art ayaklarının üstünde kalkıp, ön patileriyle onun bacaklarına sarılır... 
Ve hemen göstermeye girişir hünerini... 
Hüneri, salondaki sehpanın üstüne çıkıp, ya sigara paketini, ya çakmağı, ya ağızlığı, ya k ğıt bir mendili kapıp kaçmaktır... 
Attığın yapay bir kemiği, yahut küçük bir sopayı kapıp geri getirme gibi, bir eğitimden geçmediği için kendince bulduğu kapıp kaçma oyununda, kaptığını geri getirme ve oyunu karşılıklı sürdürme alışkanlığı yoktur. 
Sadece sehpanın üstündeki küçük bir şeyi kapıp kaçar, sonra da ağzında kaptığı şeyle, uzaktan yere yapışıp karmakarışık tüyleri arasındaki gözleriyle sana bakar 
- Sıkıysa gel de al, gibilerden... 

"Oğluş" artık 16 yaşında... Onun hayatındaki 1 yıl, bizim 7 yılımıza eşit olduğundan, 112 yaşında sayılabilir... 
Artık ne eskisi kadar hoplayıp zıplaya biliyor ne de, h l sürdürmeye çalıştığı hüner gösterilerinde, eskisi kadar kolay çıkabiliyor sehpaların üstüne... Uzun, karmakarışık tüyleri de aşırı düğmüklendiğinden, tıraş edinilince, neredeyse sıçan kadar kaldı zavallı... 
Geceleri tıkanırmışçasına, boğuk hırıltılar çıkarıyor, kusacakmış gibi oluyor, tısır tısır bir süre dolaştıktan sonra, kendince öksüre tıksıra sepetinde uyumaya çalışıyor. 

Kendisini yıllardan beri tanıyan dost veteriner, çektiği röntgenden sonra kalbinin büyümüş olduğunu söyledi. Yatıştırıcı iğneler yaptı kalçasına. 
"Oğluş" veterinerden eve döndüğünde, art ayaklarından biri üstüne basamıyor, topal topal dolaşmaya çalışıyordu evde... 

Salonun dibindeki bir köşede, içinde helezoni incecik yeşil gövdeleriyle bambu çubuklarının bulunduğu büyükçe bir kavanoz var... 
Bizim "Oğluş" bayılır, art ayakları üstünde kalkıp o kavanozdan su içmeye... Topal topal yine deniyor kavanozdan su içmeyi, ama artık bir türlü beceremiyor ve yere doğru kayıyor... 

Yeşil helezoni bambu çubuklarının durduğu cam kavanozdan, tüyleri tıraş edilmiş ihtiyar "Oğluş"cuk, su içmeye davrandıkça yere doğru kaya dursun... 

Yeryüzündeki devletleri yönetme iddiasındaki nutukçular da, sık sık kendi aralarında toplanıp, kimsenin bilmediği kararlar alıyorlar başka devletlerin yönetici kadrolarıyla gizli ilişkilere geçiyorlar... Ve sık sık da, kayıyor gibi oluyorlar... 

İddialara göre, vatanlarını, bayraklarını, milletlerini, devletlerini herkesten daha çok sevdikleri için hem yönetmeye çalışıyorlar ülkelerini, hem yönetimlerini sürdürmeye... 
Onların yerine yönetici olmak isteyenler de, hiç beğenmiyorlar onların yönetimini 
- Siz ülkemizi de, devletimizi de batırıyorsunuz, diyorlar... 
Karşılıklı tartışmalar, didişmeler, bazen de sille tokat girişmeler, sürüp gidiyor 
- Asıl siz içinize sindiremiyorsunuz kalkınma hamlelerimizi... 

Pakistan depreminde ölenlerin sayısı 70 bini aşıyor...3 milyon insan, evsiz barksız, pes perişan havaların iyice soğuduğu dağ köylerinde... 
Irak'ta sürüp gidiyor ölmeler, öldürmeler... 
Başkan Bush nutuk söylüyor... 
Kenya'da da, korkunç bir deprem ve binlerce ölü... 
Ankara'da, Barzani ile ilgili gizli görüşmeler... 

"Oğluş" yine başardı kavanozdan su içmeyi... 
Başbakan Yardımcısı Abdüllatif Şener, geçim sıkıntısından yakınanlara 
- Hiçbir şey 2002'den daha kötü değil. Ama elimizde sihirli bir formül de yok, demiş. 
Sade "Oğluş" değil, martılarla kargalar da hiç farkında değiller, insanlardan bazılarının nasıl yoksul, bazılarının nasıl şatafatlı yaşadığının. 

Sahi, neden bazılarımız çok yoksul, bazılarımız da çok şatafatlı yaşıyor ki acaba 
Böyle bir sorunun yanıtını aradıkça, kimi 
- Beş parmak bir olmaz, diyor... 
Kimi 
- Kader, diyor... 
Kimi 
- Düzenin bozukluğundan ötürü, diyor... 
Kimi 
- Kapalı odalarda kimin kimi kazıkladığı bilinmediğinden, diyor... 
Bazen de bu tür soruları soranlar, içeri tıkılıyor... 
"Oğluş"un ayakları vazodan yine kaydı... 

Sihirli bir formül yok, yoksulları da şatafatlı yaşatmak için... 
Ancak, acaba son 80 yıldaki "siyasetçi yalanları" üstüne bir inceleme yapılamaz mı 
Sonra da, son 80 yıldaki bütçe yasalarının, kalkınmış ülke bütçeleriyle bir karşılaştırılması 
Ve bir de, her yıl dışarıdan alınan milyarlarca dolarlık borcun, nerelere harcandığı 

Şu sırada yine kim bilir ne kadar insan öldü Irak'ta 
"Oğluş" ise, genç yaşta canlı bomba olmaya kalktığı için değil, iyice ihtiyarladığı için, öksüre tıksıra yaklaşıyor ömrünün son parantezine. 

Enseyi karartmayın... 
Hele hele bir mesleğiniz var da, aynı mesleği daha önce benimsemişlerin, nasıl yaşamış olduğunu merak ediyorsanız... 
Yok, merak etmiyorsanız... 
Martılarla kargalar da merak etmiyor ne var ki onlar arasında, yoksul ve şatafatlı yaşayan yok... 

Tangur tungur, düşe kalka, alkış malkış, inana inanmaya, yuvarlanıp gidiyoruz işte... 
"Oğluş" bir bilseydi nasıl yaşadığımızı, kim bilir ne kadar şaşar ve nasıl şükrederdi "insan" olarak doğmadığına... 



</TEXT>
</DOC>
