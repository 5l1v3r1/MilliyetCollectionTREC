<DOC>
<DOCNO> 407807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/axgun02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıya 5 metre kala can verdiler 
</HEADLINE>
<TEXT>


Bursa'da, bir tekstil fabrikasında çıkan yangında biri üç aylık hamile, 5 kadın işçi öldü. İşçilerin, yoğun duman yüzünden kapıya 5-6 metre kala yere yığıldıkları belirlendi 

ENSAR TEKİN - EMRE KOŞAK - BÜLENT CİVANOĞLU Bursa DHA ESKİŞEHİR AA 

Bursa, Merkez Nilüfer ilçesine bağlı Yaylacık mevkiinde Lokman Özay'ın 47 sahibi olduğu, ev tekstili üreten Özay Grup Tekstil İthalat ve İhracat Fabrikası'nda saat 02.30'da belirlenemeyen bir nedenle çıkan yangının ardından büyük bir patlama meydana geldi. Yangın, elyaf malzeme bulunması nedeniyle kısa sürede büyüdü. 
Gece vardiyasında çalışan Ayşe Denizdalan 15 , Sadife Düdüş 18 , Gülden Çiçek 21 ve 3 aylık hamile Sevgi Sesli Akpınar 32 dumandan zehirlenerek öldü. Kaybolduğu belirtilen Necla Özveren'in 27 de uzun aramalardan sonra cesedine ulaşıldı. 

5 kişi hastanede 
Yangın çıktığında fabrikada bulunan 30 personel arasında bulunan işçilerden Kevser Zorlu, ölen Gülden Çiçek'in kardeşi Dilan Çiçek, Ferhan Karakuş, Melek İyidemir ve Dilek Karadeniz de dumandan zehirlenerek hastaneye kaldırıldı. 
Ölen işçilerin yangın sırasında ikinci kattaki atölyenin en arka bölümünde çalıştığı, patlamanın ardından paniğe kapılarak diğer çalışanlar gibi atölyenin orta bölümünde bulunan çıkış kapısı yerine daha uzaktaki ana çıkış kapısına yöneldikleri ancak yoğun dumandan etkilendikleri belirlendi. 

Sahibi de koştu 
Fabrikada 01.30'a kadar işyerinde çalıştığı ve işçiler tarafından çok sevildiği belirtilen Özay, yangını duyduktan hemen sonra fabrikaya koşarak kurtarma çalışmalarını izledi. Rahatsızlanan Özay, tedaviye alındı. 
Hastane yetkilileri, sinir krizi geçirdiği belirlenen ve tansiyonu yüksek olan Özay'ın, müşahede altında tutulduğunu söyledi. Fabrikanın sigortalı olduğu belirtildi. 
Personel Müdürü Nilüfer Pehlivan, yangının başlamasının ardından, ölen genç kızlardan birinin kendisini aradığını ve "Ölüyoruz, kurtarın bizi. Yanıyoruz" feryatlarıyla uyandığını söyledi. 
Pehlivan, "Onlara 'camı kırıp, atlayın' dedim. Fabrikaya ulaştım, ama kurtaramadık. İtfaiye zamanında müdahale etmesine rağmen alevler her tarafı sardı. Herhalde korkudan camdan atlayamamışlar" dedi. 

Alevler rüzg rla yayıldı 

BİR görgü tanığı, yakınlardaki evinde balkona sigara içmeye çıktığında fabrikanın çatısında alev gördüğünü, alevlerin rüzgarla birlikte çok çabuk yayıldığını belirterek, şunları anlattı "O sırada patlamalar meydana geldi. 1 saat içinde fabrikayı sardı. Hemen fabrikaya geldik, çıkan çıkmıştı. Biz de çıkış kapısına 5 - 6 metre mesafede yere yığılmış dört kişiyi çıkardık. Hatta birini ben çıkardım, ambulansa götürdüm, doktor öldüğünü söyledi." 

Hediye babasında kaldı 
Yangında yaşamını yitiren Ayşe Denizdalan'ın cenazesi Yaylacık Mezarlığı'nda toprağa verildi. Baba Refik Denizdalan, kızının bugün doğum gününü kutlayacağını söyleyerek, kendisiyle birlikte ölen arkadaşı Sadife Düdüş'e aldığı oyuncak ayıyı elinden bırakmadı. 

Mesaiye kalmıştı 
Yangında, üç aylık hamile eşi Sevgi Sesli Akpınar'ı kaybeden Talip Akpınar, akşam vardiyasında çalışan eşinin saat 24.00'te kendisini arayıp "mesaiye kalacağım" dediğini belirterek, "Sabah 07.00'de ölüm haberini alınca yıkıldım" dedi. Sevgi Akpınar ve Gülten Çiçek de namaz sonrası Hamitler Mezarlığı'nda toprağa verildi. Uzun süre Necla Özveren'in öldüğünden habersiz olan anne Sevgi Özveren'i işçiler sakinleştirdi. Necla Özveren'in bugün Bursa'da, Sadife Düdüş'ün de Balıkesir'de toprağa verileceği bildirildi. 



</TEXT>
</DOC>
