<DOC>
<DOCNO> 400469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko20.html </URL>
<DATE> 2005/12/04/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Bakan Güler Doğal gaz boru hattı projeleri hayata geçecek 
</HEADLINE>
<TEXT>

     Enerji ve Tabii Kaynaklar Bakanı Mehmet Hilmi Güler, ''Kerkük-Yumurtalık ve Samsun-Ceyhan Boru Hattı Projeleri'ni hayata geçirmek istiyoruz. Bu projelerin oluşması uluslararası çok karmaşık ilişkilere bağlı'' dedi. 
     TEKS Otel'de partisince düzenlenen İl Danışma Meclisi Toplantısı'na katılan Güler, AK Parti olarak hiçbir zaman boş vaatlerde bulunmadıklarını söyledi. 
     İlkeli bir politika izlediklerini ifade eden Güler, ''Vatandaş kronometre tutuyor. Bunu niye yapmadın, onu niye bitirmedinin hesabını vermek zorundasınız. Bizim bir ilkemiz var. Kim başlamış önemli değil, aciliyetine göre o projenin bitmesini sağlıyor, daha sonra onun kazanımları ile diğerlerini bitiriyoruz'' diye konuştu. 
     Bakü-Tiflis-Ceyhan Boru Hattı'nda 2 pompayı 3 ay içinde devreye sokacaklarını kaydeden Güler, şöyle konuştu 
     ''Bölgede 4 büyük pompa var. Ayrıca, bunun ardından Kerkük- Yumurtalık ve Samsun-Ceyhan Boru Hattı Projeleri'ni hayata geçirmek istiyoruz. Bu projelerin oluşması uluslararası çok karmaşık ilişkilere bağlı. Örneğin, Samsun-Ceyhan boru hattını isteyen var, istemeyen var. Bunları iç ve dış olarak ayırmak gerekiyor. Yerli ve yabancı sermaye güçlerinin baskıları var, uluslararası siyasi boyutlar var, öyle kolay değil bu işler.'' 
     
     DERELERİN ISLAHI 
     Güler, Trabzon ve Rize bölgelerindeki derelerin iyileştirilmesi ve sel felaketlerinin önüne geçmek için çalışmaların devam ettiğini de bildirdi. 
     Bölgede çeşitli gölet ve baraj yapım çalışmalarının sürdürüldüğünü kaydeden Güler, ''Bizim hedefimiz 2023 yılından sonra suyun tek damlasını bile denize boşuna akıtmamaktır. Artık, su petrolden çok daha değerli bir durumdadır'' dedi, Geceyi Ordu'da geçirecek olan Güler, yarın çeşitli ziyaretlerde bulunacak. 
     
</TEXT>
</DOC>
