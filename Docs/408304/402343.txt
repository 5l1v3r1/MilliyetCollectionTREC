<DOC>
<DOCNO> 402343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonspo12.html </URL>
<DATE> 2005/12/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ortega, Fenerbahçe'ye sorun olmaya devam ediyor 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
FENERBAHÇE'den Arjantin'in Newell's Old Boys takımına transfer olan Ortega, Fenerbahçe'ye sorun olmaya devam ediyor. 
     Ortega'yı transfer eden Arjantin'in Newell's Old Boys takımı, Fenerbahçe'ye Ortega transferinden doğan taksitleri ödeyemeyeceğini açıkladı. Bu gelişme üzerine Uluslararası Spor Mahkemesi, CAS tarafları İsviçre'ye davet etti. Uzlaşma sağlanmaması halinde Ortega'nın futbol oynayamayacağı ve bu durumdan karlı çıkacak takımın River Plate olacağı belirtildi. 
     Newell's Kulübü, Arjantin basınına yaptığı açıklamada, Fenerbahçe'ye Ortega transferinden doğan ödemeleri kulübün mali sıkıntı çekmesi nedeni ile durdurduğunu ifade etti. Newell's takımı Ortega ile anlaşmalarında Fenerbahçe'ye 4 taksitte ödenmek üzere toplam 2 milyon 240 bin euro borcu bulunduklarını ve bunun 560 bin euro'luk dilimi ödediklerini, ancak kalan diğer 3 taksiti mali sıkıntılar nedeni ile durdurmak zorunda kaldıklarını açıkladı. Bu haber üzerine harekete geçen Fenerbahçe ise acilen CAS'a başvurarak arabuluculuk yapmasını istedi. CAS Fenerbahçe'nin isteği ile Newell's takımı yöneticileri ile Fenerbahçe yönetimini İsviçre'ye davet etti. 
     Bu arada Arjantin'in River Plate Kulübü, CAS'a yaptığı açıklamada, Newell's Kulübü'nün borçlarını yeniden taksitlendirilmek şartı ile üzerine alabileceğini söyledi. Fenerbahçe'nin River Plate'in şartlarını kabul etmesi durumunda, Ortega el değiştirerek, Newell's' den River Plate transfer olacak. 
     
</TEXT>
</DOC>
