<DOC>
<DOCNO> 406409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yazar/altan.html </URL>
<DATE> 2005/12/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çabalama kaptan ben gidemem... 
</HEADLINE>
<TEXT>


Uzunca bir tatilin de yaklaşmakta olduğunu görerek, bitmekte olan yılın son günlerini hiç değilse güneydeki Akdeniz kıyılarında geçirmeye karar vermiş genç bir diplomat, çok sevdiği kedisini bir dostuna bırakmış 
- Ne olur, demiş ben yokken bakıver bizim Minnoş'a. Al işte bu da, onun sevdiği mama paketi. Sana fazla bir zorluk çıkarmaz. Göreceksin bak, sen de çok seveceksin Minnoş'u... 
Dostu 
- Tamam tamam, demiş sen hiç merak etme... 
- Dur az daha unutuyordum arada sırada büyükanneme de telefon eder, halini hatırını sorarsan, doğrusu memnun olurum. Biliyorsun artık çok ihtiyarladı... 

Yeni yıla girilmiş, uzunca süren tatil de bitmiş ve bizim genç diplomat evine dönüp, kedisini almak için dostuna uğramış. 
Dostu 
- Senin kedi öldü, demiş. 
- Ne, Minnoş öldü mü, o benim canım Minnoş, o güzelim kedicik .. Yahu ne ruhsuz, ne duygusuz adamsın sen... Biliyorsun onu ne kadar sevdiğimi. Öyle kabak gibi "Senin kedi öldü" diyeceğine acı haberi vermek için, biraz daha yumuşak, biraz daha teselli edici bir dil kullanamaz mıydın ne bileyim, örneğin "Minnoş, balkonda küçük bir yün yumağıyla oynarken, birden 10'uncu kattan aşağı düşüverdi maalesef" falan diyemez miydin Gerçekten çok ruhsuz, çok duygusuz bir adamsın sen. Peki, büyükannem nasıl 
Genç diplomatın dostu 
- Büyükannen mi, demiş şey, balkonda küçük bir yün yumağıyla oynarken, 10'uncu kattan aşağı düşüverdi maalesef... 

360 derecelik bir daire çizerek ateş eden bir mitralyöz gibi önüne geleni azarlaya azarlaya, kimin neyle ilgilenip, neyle ilgilenmemesi gerektiğini ihtar eden ve habire yasalardan dem vuran bazı politikacılarımız da var ya... 
Hani kendilerine 
- AB ile müzakereler başladıktan sonra, özellikle insan hakları konusunda uyulacağı kabul edilen ilkelerin hayata geçirilme temposu ne lemde, diye sorulduğunda... "Geberdiler" diyeceklerine "Sizlerin de vereceği desteklerle hızla çalışıyoruz gerçekleştirmeye" diyemezler miydi 

Hoş, şimdi bazıları, hastanelerde sürünen ve yeterli ilgi gösterilmediği için, hayatını kaybeden hastalar için 
- Geberip gidiyorlar, demiyorlar sizlerin de vereceği desteklerle, hızla çalışıyoruz düzeltmeye, diyorlar. 
Ne kadar güzel, ne kadar göğüs kabartıcı... 
Alkışlayalım arkadaşlar... 

Bir yanda Edirne Emniyet Müdürü Hanefi Avcı'nın, Kapıkule gümrüğünde saptadığı, akıl almaz boyutlardaki rüşvet olayları bir yanda Van'da olup bitenlerden kim söz etse "yargıya müdahale ettiği" iddiasıyla haklarında mızraklanan jurnaller bir yanda da, tarih ve uluslararası diplomasi üstüne analizlerde git gide koyulaşan "Türk'e Türk propagandası"... 
Nasreddin Hoca'ya sormuşlar 
- Hoca, aç tavuk kendini buğday ambarında sanırmış acaba bizim tarih ve uluslararası diplomasi üstüne analizcilerimiz de öyle mi, diye... 
Hoca 
- Yok, demiş öyle değil... 
- Ya nasıl 
- Bütün o analizler, buğday ambarının dış kapı şifresi... O şifreyi kullanmadan, içeri girip arpalıktan yararlanma olanağını kimse bulamaz... 

Galatasaray İlköğretim Okulu öğretmenleri, "Çocuk Gözüyle Çocukça Buluşlar" adı altında öğrencilerinin gerek resim, gerek yazıyla yarattıkları, hiç tozlanmamış görkemli hayal dünyalarından derlemeler yayımlıyor. 
Bu derlemelerin ikinci kitabı da, ilköğretim öğrencilerinin "İcat etmek istediğiniz şey nedir " sorusuna verdikleri yanıtlarla, o yanıtlara uygun olarak yaptıkları renkli resimlerden oluşmuş... 

Bendeniz için, eşi menendi bulunmayan bir şahyapıt sayılacak derlemelerden öğrencilerin, "insanlık için" yapmayı hayal ettikleri birkaç buluş örneği 
"Soba zehirlenmesi yaratmayan kömürü yaratmak isterdim - Çağdaş Yıldırım 1-A." 
"İnsanların su bulamadığı yerlere giden bulut yapan makine - Çiğdem Türkoğlu 6-B." 
"Beyni olup da güzel kullanmayan kişilerin beyinlerini güzel kullanmasını sağlayan makine - Nesrin Gezen 4-B." 

Hazine'den geçinmeliler takımından vatanını, milletini, bayrağını, toprağını, tarihini herkesten daha çok sevdiği iddiasıyla ömür geçiren "atanmışlar" da, "seçilmişler" de yararlanabilirler "Çocuk Gözüyle Çocukça Buluşlar" derlemesinden. Geleneklerimize uygun biçimde, pas da geçebilirler telif haklarını... 

Tabanıyla övünen bir politikacı, ayağına uygun bir mokasen bulmak için, bir ayakkabıcı dükk nına girmiş. 
Ama ayakları öylesine büyükmüş ki, 45 numarayı denemişler, çok küçük gelmiş 46 numara da öyle, 48 numara da öyle... 
Sonunda tezg htar 
- Ayakkabılarımız arasında daha büyük boy yok, demiş. Ama isterseniz, bir de ayakkabı kutularını deneyebiliriz... 
Politikacı 
- Tabanımla ayağımdan vazgeçecek değilim ya, demiş ve giymiş kutuları... 
Şimdi ayaklarında kimsenin anlam veremediği karton kutularla dolaşıyormuş öyle... 

Rıza Tevfik'in bir taşlamasından alınmış 3 tane dörtlükle bitirelim yazıyı 
Beni dişliyemez yılanlar bile 
Sürtünür, kaşınır, geçer hergele. 
Yumruk, şamar vuran küstahın hele, 
Demirden de olsa eli kırılır. 

Fikrimi sarmadı şimdiye değin, 
Arsızca sözleri bilmem ne Bey'in. 
Bana çifte atan şaşkın eşeğin, 
Kendi çiftesiyle beli kırılır. 

Bendedir şivesi şık ağzının 
Ona sesi uymaz yaban kazının. 
Öyle hödüklerin bozuk sazının, 
Namım anıldıkça teli kırılır. 



</TEXT>
</DOC>
