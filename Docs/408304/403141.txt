<DOC>
<DOCNO> 403141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo36.html </URL>
<DATE> 2005/12/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Fenerbahçe taraftarı ısınacak 
</HEADLINE>
<TEXT>

     Fenerbahçe Kulübü, taraftarların kış aylarında olumsuz hava koşullarından etkilenmesini önlemek amacıyla Fenerbahçe Şükrü Saracoğlu Stadı'nda doğalgaz tabanlı ısıtma sistemi kuracak. 
     Kulübün resmi internet sitesinden yapılan açıklamada, Fenerium tribünün de tamamlanmasıyla stadın, Avrupa'nın en önemli futbol arenalarından biri haline geleceği belirtilerek, ''Taraftarların kış aylarında olumsuz hava şartlarından etkilenmemesi için her şey düşünülüyor. Fenerium tribününün üstünün kapanmasıyla hiçbir tribünün yağış almayacağı statta, taraftarların soğuk havadan korunması için yeni bir sistem hayata geçiriliyor'' denildi. 
     Statta doğalgaz tabanlı ısıtma sistemi kurulacağı belirtilen açıklamada, böylece maçları izlemek için tribünlere gelen taraftarlar için yeni bir konfor sağlanmış olacağı ve kış aylarında tüm tribünlere ısınma hizmeti sunulacağı bildirildi. 
     
     100. YIL KUTLAMALARI 
     Fenerbahçe'nin 100. yıl kutlamaları kapsamında hazırlanan çok sayıda projeyle ilgili çalışmalar da sürdürülüyor. 
     Kulüpten yapılan açıklamada, bu çerçevede, kulüp başkanı Aziz Yıldırım, asbaşkanlar Murat Özaydınlı ile Mahmut Uslu'nun, dünyaca ünlü besteci Fazlı Say ile bir araya geldiği, çok kapsamlı müzikli bir sanat eseri hazırlayacak Say'ın projesinde, marşlar ve çocuk şarkılarının da yer alacağı kaydedildi. 
     Danslar ve görsel öğelerin yer alacağı gösteride kapsamlı yeni bir teknolojinin kullanılacağı ve gösterinin çeşitli kentlerde sergileneceği ifade edildi. 
     
</TEXT>
</DOC>
