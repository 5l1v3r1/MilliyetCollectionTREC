<DOC>
<DOCNO> 403789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur27.html </URL>
<DATE> 2005/12/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bodrum'da şiddetli yağmur ve lodos 
</HEADLINE>
<TEXT>

     Bodrum’da etkili lodos ve şiddetli yağmur, yaşamı olumsuz etkiledi. 
     Muğla’nın Bodrum İlçesi’nde dün akşam başlayan lodos ve şiddetli yağmur nedeniyle sık sık elektrik kesintisi yaşandı, bazı evlerin zemin katlarını su bastı. 
     Vatandaşlar, sağanak ve lodos nedeniyle ulaşımda zorluklar yaşadı. 
     Evlerini su basan zemin katlarda yaşayan vatandaşlar, suları kendi imkanlarıyla çıkarmaya çalıştılar. Cadde ve sokaklarda biriken yağmur suları ise belediye ekiplerince tahliye edilmeye çalışıldı. 
     Bodrum’da aralıklarla etkili olan şiddetli lodos, kent merkezindeki ağaçların kalın dallarının koparak 2 otomobilin üzerine düşmesine neden oldu. 
     Bir hukuk bürosunun bulunduğu binanın bahçesindeki ağaçlardan şiddetli lodosun etkisiyle kopan dallar, Bodrum Adliye Otoparkı’nın önündeki 34 NNK 28 plakalı cip ile plakası tespit edilemeyen bir minibüsün üzerine düştü. Minibüsün arka camı patladı, cipin arka bölümünde hasar meydana geldi. 
     
</TEXT>
</DOC>
