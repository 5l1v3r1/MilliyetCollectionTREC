<DOC>
<DOCNO> 402582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonyas10.html </URL>
<DATE> 2005/12/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Hollywood ve Yeşilçam Gecesi'' rengarenk geçti... 
</HEADLINE>
<TEXT>

     Bodrum'da düzenlenen ''Hollywood ve Yeşilçam Gecesi'' kapsamında düzenlenen kıyafet balosunda, davetliler birbirinden ilginç kostüm ve kıyafetler giydi. 
     Bodrum'da ünlülerin ve Reuters'in avukatlığını yapmış Mine Howie tarafından düzenlenen ''Hollywood ve Yeşilçam Gecesi''ne, davetliler, ünlü film yıldızlarının filmlerde giydikleri kıyafetler ve birbirinden ilginç kostümlerle katıldı. 
     Howie, 12 yıldır Bodrum'da yaşadığını belirterek, şöyle dedi 
     ''Her yıl ayrı ayrı partiler düzenliyorum. Bu partilerde dostlarımla bir araya geliyor, yeni dostluklar kuruyoruz. Bu yıl da ünlü film yıldızların kostümlerinden oluşan kıyafet balosu gerçekleştirdik. Gecede, Ağrı'nın Patnos İlçesi'nin Meydandağı Köyü ile Düzce'nin Çilimli Köyü'nde okuyan öğrencilerimiz için para topladık.'' 
     
     TARKAN'DAN KONT DRAKULA'YA 

     Bodrum'da düzenlenen geceye katılan davetliler, Tarkan, Kont Dracula, Sharon Stone, Marliyn Monroe, Kaptan Custo gibi ünlülerin kostümlerini giyerek eğlenceli anlar yaşadılar. 
     
Gecenin sonunda, davetliler, kendi aralarında oylama yaparak gecenin en iyi erkek ve kadın kostümünü giyen kişileri seçtiler. 
     Oylama sonucu, erkeklerde Tarkan kostümü giyen ve geceye kurt köpeğiyle birlikte katılan Ahmet Kurt, kadınlarda ise Liza Minelli kostümü giyen Damla Ebussuudoğlu birinci seçildi. 
     Birinci seçilenlere, çeşitli hediyeler verildi. 
     
</TEXT>
</DOC>
