<DOC>
<DOCNO> 402081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy12.html </URL>
<DATE> 2005/12/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ANAVATAN'lı Şirin'den Org. Özkök'e mektup... 
</HEADLINE>
<TEXT>

     Anavatan Partisi İstanbul Milletvekili Emin Şirin, Genelkurmay Başkanı Hilmi Özkök’e yazdığı mektupta, TBMM’deki Muhafız ve Tören Taburu’nun yerleşim yerinin Kara Harp Okulu olması TBMM’de "sembolik" bir binasının bulunması önerisinde bulundu. 
     Şirin, AK Parti Tokat Milletvekili Resul Tosun’un açıklamalarıyla yeniden gündeme gelen TBMM’deki Muhafız Taburu’nun kampüs dışına taşınması tartışmalarıyla ilgili olarak, Genelkurmay Başkanı Orgeneral Özkök’e mektup gönderdi. 
     Genelkurmay Başkanlığı’ndan dün yapılan açıklamada, "muğlak bir muhataba hitap edildiğini" ifade eden Şirin, "Sizi, özellikle milletvekillerine ve fikirlerini nezaket sınırları içerisinde ifade edenlere saygılı olmaya ve yukarıdan bakmamaya davet ediyorum" dedi. 
     Şirin, taburun yerleşim yerinin Kara Harp Okulu olması gerektiğini belirterek, "TBMM’de çok daha ufak sembolik bir binası ve yeri bulunmalı. Talimlerini kesinlikle TBMM sahasının dışında bir yerde yapmalı" önerisinde bulundu. 
     
     "SESİNİZİ, BRİFİNGLERLE DUYMAK İSTİYORUZ" 

     Emin Şirin, milletvekillerinin, Genelkurmay Başkanlığı’nın sesini başörtüsü ve tabur tartışmalarında değil, iç ve dış güvenlik konusundaki brifinglerle duymak istediğini kaydetti. 
     "Sizleri duymak istediğimiz hiçbir konuda duyamadık" diyen Şirin, Genelkurmay’ı Kıbrıs, Kuzey Irak, Türk askerlerinin başına çuval geçirilmesi ve Şemdinli olaylarındaki tutumlarından dolayı eleştirdi. 
     Milletvekili Resul Tosun’un siyasi anlayışına, siyasi amaçlarına sahip çıkmadığını vurgulayan Şirin, "Ancak bir milletvekiline ve milletvekilliğinin manevi şahsiyetine daha dikkatli bir üslup içinde olmanız gerektiğini düşünüyorum" dedi. 
     
</TEXT>
</DOC>
