<DOC>
<DOCNO> 406271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy09.html </URL>
<DATE> 2005/12/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Baykal eleştirdi, Kocaoğlu özür diledi 
</HEADLINE>
<TEXT>

     
     Elif DEMİRCİ İZMİR, DHA 

     
CHP Genel Başkanı Deniz Baykal, CHP İzmir Miletvekili Türkan Miçooğluları'nın kameralar önünde AKP'li İsmail Katmerci'yi şarap içmesi için ısrarından rahatsız olup bunu İzmir Büyükşehir Belediye Başkanı Aziz Kocaoğlu'na iletti. Kocaoğlu da Milletvekili Katmerci'yi arayıp özür diledi. 
     İzmir Büyükşehir Belediye Başkanı Aziz Kocaoğlu, İzmir'in Expo 2015'e adaylığı ile ilgili olarak 21 Aralık Çarşamba günü Ankara Sheraton Otel'de tanıtım resepsiyonu verdi. Başbakan Recep Tayyip Erdoğan'ın Gavur İzmir’ imasında bulunduğu yönündeki tartışmaların damga vurduğu resepsiyonda, İzmirli AKP ve CHP'li milletvekilleri de biraraya geldi. Resepsiyonda CHP'li Türkan Miçooğluları, İzmir'in modernliğini göstermeleri gerektiğini vurgulayarak, kameralar önünde AKP'li İsmail Katmerci'nin eline şarap kadehini tutuşturup bir yudum içmesini istedi. Bunun üzerine AKP'li Katmerci, kadehi ucundan tuttu, ancak içmeyeceğini söyledi. Alkollü ortamda CHP'li vekillerin ısrarı, daha sonra Katmerci'ye harmandalı oynaması için de sürdü. Bu sırada bir CHP'li Milletvekili'nin, Allahın Konyalısı, harmandalı oynamayı ne bilir'' diye seslendiği duyuldu. Katmerci bu sırada sıkıntılı anlar yaşadı. Bu görüntüler bazı televizyonlara da yansıdı. 
     Devrim Şehidi Kubilay'ın ölümünün 75'inci yıl anma törenlerine katılmak için İzmir'e gelen CHP Genel Başkanı Deniz Baykal, İzmir Büyükşehir Belediye Başkanı Aziz Kocaoğlu ile Ankara'daki bu toplantıyı değerlendirirken televizyonlara yansıyan görüntüden rahatsızlığını belirtti. Bunun üzerine de Başkan Kocaoğlu, AKP'li Katmerci'yi arayıp özür diledi. 
     Başkan Kocaoğlu'nun kendisini telefonla aradığını söyleyen İsmail Katmerci, Kocaoğlu, Baykal'ın milletvekilleri adına benden özür dilediğini söyledi. Çok şaşırdım. Baykal'ın bu hassasiyeti beni çok memnun etti, çok nazik bir insan. Miçooğluları, o gece bana şarap ikram etti, içmeyeceğimi söyleyince şarap kadehini tutmamı istedi. Ben de bunu yapabileceğimi belirterek, kadehi ucundan tuttum. Ancak Baykal'ın özrü çok hoşuma gitti'' dedi. 
     
     BEN ÖZÜR DİLEDİM 

     İzmir Büyükşehir Belediye Başkanı Aziz Kocaoğlu, Ankara'da düzenlenen İzmir tanıtım gecesi’nde bazı CHP milletvekillerinin içki içmeye zorladığı AKP İzmir milletvekili İsmail Katmerci'den kendisinin özür dilediğini açıkladı. Kocaoğlu, CHP Genel Başkanı Deniz Baykal'a Ankara'daki gecenin çok olumlu geçtiği konusunda bilgi verdim. Baykal, televizyon haberlerinde bazı AKP'li milletvekillerine İçki istermisin ’ sorusuyla başlayan, daha sonra ısrara dönüşen bazı polemikler izlediğini söyledi. Keşke bunlar da yaşanmasıydı’ dedi. Ben, Ankara'daki gecede bu duruma şahit olmamıştım. İçki konusunda ısrar edilen milletvekilinin İsmail Katmerci olduğunu öğrendim. Kendisini telefonla aradım. Haberim olmadığını, Genel Başkan Deniz Baykal'ın uyarısı üzerine kendisini aradığımı söyledim. Böyle bir durumun, bizim ev sahibi olduğumuz gecede meydana gelmesinden dolayı kendisinden özür diledim. Kusura Bakmamasını istedim'' dedi. Kocaoğlu, Katmerci'nin de kendisine bu duyarlılığından dolayı teşekkür ettiğini söyledi. 
     
</TEXT>
</DOC>
