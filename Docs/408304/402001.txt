<DOC>
<DOCNO> 402001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun38.html </URL>
<DATE> 2005/12/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Chirac Yasalar tarih yazmaz, tarihi tarihçiler yazar 
</HEADLINE>
<TEXT>

     Fransa Cumhurbaşkanı Jacques Chirac, ''Tarihi yazmak, tarihçilerin işi'' diyerek, ''sömürge yasasıyla'' ilgili kamuoyunda son günlerde çıkan tartışmaya katıldı. 
     Chirac, tarihi olaylar karşısında parlamentonun tutumunu belirlemek üzere bir komisyonun kurulmasını kararlaştırdı. 
     Konuyla ilgili açıklama yapan Chirac, bütün tarihçilere ve hassasiyetlere açık olacak bu komisyonun raporunu 3 ayda hazırlayacağını söyledi. 
     Chirac, ''Cumhuriyet sistemimizde resmi tarih yok. Yasalar, tarih yazmaz, tarih yazımı, tarihçilerin işidir'' dedi. 
     Fransa'da geçen yıl kabul edilen yasa, Fransa'nın eski ve deniz aşırı yeni sömürgelerinde sert tepkiyle karşılanmıştı. Yasa, Fransa'nın geçmişteki sömürgecilik rolünün olumlu görülmesini öngörüyor. 
     İçişleri Bakanı Nicolas Sarkozy, sömürge yasasına yönelik sert tepkiler yüzünden Martinique ve Guadeloupe adalarına dün başlaması gereken gezisini ertelemek zorunda kalmıştı. 
     Fransa'da özellikle tarihçilerin sert tepkisine yol açan yasanın değiştirilmesine yönelik muhalefetin getirdiği teklif, geçen ay büyük oy çoğunluğuyla reddedilmişti. 
     
</TEXT>
</DOC>
