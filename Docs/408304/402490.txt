<DOC>
<DOCNO> 402490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun18.html </URL>
<DATE> 2005/12/11/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Papua Yeni Gine depreminin büyüklüğü 6,5 olarak düzeltildi 
</HEADLINE>
<TEXT>

     Papua Yeni Gine'de meydana gelen depremin büyüklüğü 6.5 olarak düzeltildi. 
     ABD Jeolojik Araştırma Merkezi, büyüklüğü daha önce 6.8 olarak açıklanan depremin merkez üssünün de New Ireland adasındaki Taron kentinin 250 kilometre güneyinde okyanus dibi olduğunu bildirdi. Depremin, daha önce New Britain bölgesinde yerden 10 kilometre derinlikte meydana geldiği açıklanmıştı. 
     Avustralya'nın kuzeyi, Endonezya'nın doğusunda kalan New Britain bölgesini etkileyen depremde, henüz can ya da mal kaybına ilişkin haber alınmadığı belirtildi. 
     Bu arada Pasifik Tsunami Uyarı Merkezi, depremin "bölgesel tsunamilere" yol açabileceğini açıkladı. 
     Merkez, depremin Pasifik'i etkileyecek tsunami riskine yol açmadığını, ancak yer yer hasara yol açabilecek tsunamiler doğurabileceğini bildirdi. Bölgedeki yetkililere gereken önlemlerin alınması çağrısı yapıldı. 
     New Britain bölgesi, Papua Yeni Gine'nin başkenti Port Moresby'nin 475 kilometre kuzeydoğusunda bulunuyor. 
     1998 yılında Papua Yeni Gine açıklarında denizde meydana gelen ve büyüklükleri 7.0 olan iki depremin yol açtığı üç tsunami, ülkenin kuzey kıyısında Aitape kasabası yakınında 2 bin 100 kişinin ölümüne yol açmıştı. 
     
</TEXT>
</DOC>
