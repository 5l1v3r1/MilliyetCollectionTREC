<DOC>
<DOCNO> 406703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko46.html </URL>
<DATE> 2005/12/26/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Halk Bankası, ATSO üyelerine turizm kredisi verecek 
</HEADLINE>
<TEXT>

     Halk Bankası Genel Müdürü Hüseyin Aydın, sadece orta ve uzun vadeli kredilerde değil, evrensel bankacılığın gerektirdiği şekilde bireysel kredi bankacılığı da yapmak istediklerini bildirdi. 
     Halk Bankası'nın, Antalya Ticaret ve Sanayi Odası TSO üyelerine yönelik hazırladığı 'Güneş Paketi' adı verilen turizm kredisi protokolü düzenlenen törenle imzalandı. Ayrıca paketin de tanıtımı yapıldı. 
     Halk Bankası Genel Müdürü Hüseyin Aydın, yaptığı konuşmada, Halk Bankası hakkında bilgi verip geçmişteki yaptıkları bankacılıkla ilgili özeleştiri yaptı. 
     Halk Bankası'nın 2001-2002 yılları arasında özünden ayrı çalıştığını, ancak geçen yıldan bu yana kendi misyonuna döndüğünü belirten Aydın, KOBİ'lerin bu ülkenin vazgeçilmezleri olduğunu söyledi. 
     Halk Bankası'nın 2003 yılındaki toplam kredi miktarının 1.3 katrilyon lira olduğunu anlatan Aydın şöyle konuştu 
     ''Aktif büyüklük bakımından Türkiye'nin ilk 5'inde bulunan ve toplam büyüklüğü 19 katrilyon lira olan bankanın kredilerinin 1.3 katrilyon lira olması anlaşılır ve izah edilir değildir. Bir bankanın asli görevi ülkenin girişimcilerine ve sanayicisini kredilendirmektir. Bugün kredilerimiz 6 katrilyon liraya ulaşmıştır. 2006 yılında bu miktar kat kat artacaktır.'' Halk Bankası'nın özel bir banka ile bütünleştiğini, bu bütünleşmeden dolayı organizasyon ve teknolojik yapıyı değiştirdiğini vurgulayan Aydın, şöyle devam etti 
     ''Halk Bankası şu anda teknolojisini yeniledikten sonra Türkiye'nin en iyi teknolojisine sahip banka oldu. Kredi verme süresini kısalttık. Belgeler tamamlandıktan sonra 1-2 gün içinde krediyi veriyoruz. Bir zamanlar 6-9 ay arasında kredi alınabiliyordu. Şu anda 70'e yakın kredi çeşidimiz var. Değişimi başlattık ve müşterilerimizin ayağına gidiyoruz. Sadece orta ve uzun vadeli kredilerde değil, evrensel bankacılıktaki her şeyi yapmak istiyoruz. Bireysel kredi bankacılığı da yapmak istiyoruz. İnternet bankacılığında 35 bin üyemiz var. WAP ve Televizyon bankacılığımız da ilgi çekmektedir.'' Aydın, Antalya'da 2004 yılında 27 firmaya 20 milyon avro yabancı kaynaklı kredi tahsisi sağladıklarını, firma sayısının 2005'de 47'ye kullanılan kredi miktarının da 75 milyon avroya ulaştığını bildirdi. 
     
     ''ANTALYA'NIN GÜNEŞİ TÜRKİYE'Yİ ISITIYOR'' 
     Antalya TSO Başkanı Kemal Özgen de, Antalya'nın güneşinin Türkiye'yi ısıtmaya ve aydınlatmaya devam ettiğini söyledi. 
     Antalya için bu yıl alınan turizm teşviklerinin 1 milyar dolara yaklaştığını vurgulayan Özgen, önümüzdeki yıldan itibaren yeni tahsislerin durmasını, tanıtım ve kalite üzerinde yoğunlaşmayı arzu ettiklerini söyledi. 
     Antalya turizminin Türkiye için büyük bir nimet olduğunu anlatan Özgen, Antalya turizmine ivme kazandırma zamanı olduğunu bildirdi. Turizm sektörünün bir ihracat sektörü olduğunu belirtti. Özgen, ''Kur riski yoktur. bu nedenle döviz kredisi ile finansman maliyetini düşürmek mümkündür. Siyasetimizin de daha fazla gerilim yaratmamasını temenni ediyoruz. Sektörümüz olumsuz beklentilerle aşırı fiyat rekabetinden kaçınmalıdır'' dedi. 
     Antalya TSO'nun bir süredir çok ortaklı şirket kuruluşu için çalıştığına da değinen Özgen, odalar, belediyeler ve sektör olarak bir şirkette güçlerini birleştirmeleri gerektiğini söyledi. 
     Özgen, Antalya Turizm ve Tanıtma Şirketi'nin, turizmin her alanında hizmet verebileceğini, tanıtımı da çok daha güçlü ve profesyonel bir şekilde yapabileceğini belirterek, profesyonel bir şirketin, kongre turizminde, yurtdışındaki organizasyonlarda çok daha etkili çalışabileceğini, bu şirkete turizm sektörünün sahip çıkması gerektiğini ifade etti. 
     Turizm Master Planı çalışmalarının valilik tarafından başlatılmasını istediklerini vurgulayan Özgen, 2006 Kasım ayında 'Akdeniz Turizm Forumu ve İşbirliği Günleri' adı altında turizmde büyük bir organizasyon düzenlediklerini sözlerine ekledi. 
     Halk Bankası'nın ATSO üyelerine yönelik hazırladığı 'Güneş Paketi' turizm sektöründe faaliyet gösteren işletmelerin finansman ihtiyaçlarını karşılayacak ve ölü sezonda tesislerin yeniden düzenlenmesine katkı sağlayacak. Halk Bankası'nın 'Güneş Kredisi Paketi' 2 yıl ödemesiz 7 yıl vadeli olacak. 
     
</TEXT>
</DOC>
