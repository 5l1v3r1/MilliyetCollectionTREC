<DOC>
<DOCNO> 405242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/yas06.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trevanian 74 yaşında öldü 
</HEADLINE>
<TEXT>



'Trevanian' takma adıyla tanınan Amerikalı romancı Rodney Whitaker, 74 yaşında hayata veda etti. Temsilcisi Michael V. Carlisle, 14 Aralık'ta Batı İngiltere'de kronik akciğer hastalığı nedeniyle ölen Whitaker'ın ertesi gün defnedildiğini söyledi. Carlisle, ailesinin isteğine uyarak, ünlü romancının mezarının yerini açıklamadı. Trevanian adını kullanarak yazdığı casusluk ve macera romanlarıyla ünlenen Whitaker, kendi adı, Nicholas Seare ve Benat LeCagot da dahil bir dizi takma adla değişik konularda yayın yaptı. Yayıncısı, Trevanian'ın, ölümünden sonra yayımlanabilecek büyük miktarda malzeme bıraktığını belirtti. Trevanian'ın Türkçeye de çevrilen kitapları arasında, 'Şibumi', 'Katya'nın Yazı', 'İnfazcı', 'Hesaplaşma' ve 'Yirminci Mil' en bilinenleridir. Kitapları dünyada milyonlarca baskı yapan Whitaker, edebiyat yaşamı süresince pek göz önüne çıkmayarak kendisine esrarengiz bir imaj yaratmıştı. Ünlü yazarın esrarengizliğinin ölümünden sonra da devam edeceği ortaya çıkmış oldu. 


</TEXT>
</DOC>
