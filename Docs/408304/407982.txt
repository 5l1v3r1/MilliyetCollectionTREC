<DOC>
<DOCNO> 407982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy03.html </URL>
<DATE> 2005/12/30/ </DATE>
<TIME> 06.40 </TIME>
<AUTHOR>  </AUTHOR>
<HEADLINE>
AKP'Li de hükümeti uyardı 
</HEADLINE>
<TEXT>

     ANKARA Milliyet 

Genelde muhalefet milletvekillerinin hükümete yönelik gündeme getirdiği tarıma ve çiftçiye ilişkin eleştiriler dün ilk kez bir iktidar milletvekili tarafından gündeme getirildi. 
     AKP Mersin milletvekili Ali Er, hükümeti çiftçinin sorunlarının çözülmesi konusunda uyardı. Er, Akdeniz bölgesindeki çiftçinin sorunlarına ilişkin gündem dışı konuşması sırasında AKP Grup yöneticilerinden sık sık, kendisini dinlemeleri ve bunları bakanlara aktarmaları konusunda uyardı. Narenciye ve sera üreticilerinin sorunlarını anlatan Er, "Çiftçiler, AKP’ye destek devam etmesine karşın, ’Bizi ihmal ederlerse biz de oturur düşünürüz’ diyor. O nedenle hem hükümeti, hem Meclis’i uyarıyorum, çiftçiye destek vermek gerekir" dedi. Narenciyede ton başına 50 dolarlık katkının 100 dolara çıkartılmasını, domatese de ton başına 50 dolarlık destek verilmesini isteyen Er "Eğer bu yapılmazsa, yıllardır bizi seçen seçmenlerimize duyduğumuz sorumluluk gereği yapılmayanları anlatır ve eleştiri hakkını kullanırım" diye konuştu. 
     
</TEXT>
</DOC>
