<DOC>
<DOCNO> 405054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy01.html </URL>
<DATE> 2005/12/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bakan Çiçek Yargıya müdahalenin boyutu, Türkiye sınırlarını aştı 
</HEADLINE>
<TEXT>

     Adalet Bakanı Cemil Çiçek, yargıya müdahalenin Türkiye sınırlarını aştığını belirterek, ''Bir ülkeden terör örgütü yöneticisini istiyoruz, 'yargı bağımsızdır, karışamayız' yanıtı alıyoruz. Sizin yaptığınız ne Yargının işine karışmanın ötesinde ne anlamı var '' dedi. 
     TBMM Genel Kurulu'nda bakanlığının bütçesi üzerinde milletvekillerinin soru ve eleştirilerini yanıtlayan Çiçek, son zamanlarda yargıyla ilgili konuşmaların dozunun kaçtığını, bunlara karşı yargının sessiz kalmasından ''suçlamaları kabul ettiği'' sonucuna varılmaması gerektiğini söyledi. 
     Son günlerde tartışmalara cevap olarak, Anayasa'nın ''mahkemelerin bağımsızlığı'' başlıklı 138. maddesini okuyan Çiçek, sözlerine şöyle devam etti 
     ''Bu kadar açık hükümler karşısında bu ülkede 2 ayda olup bitenlere bakın. Türkiye'de herhangi bir ihtilaf yargının önüne geldiği zaman, dava açılıp açılmaması, tutuklama, tahliye, davayla ilgili mahkumiyet veya beraat kararı verilmesi, doğrudan doğruya yargı yetkisiyle ilgilidir. Eğer bunlar yargı yetkisinin kullanılması değilse, nedir yargı yetkisinin kullanılması Son zamanlarda herkes, belli davalar sebebiyle, kendisini hakimin savcının yerine koydu, beraat ettirdi, mahkum ettirdi, sanıkları buldu. Eğer bu böyle olacaksa, daha dosya bilinmeden, içeriğinde ne var bilinmeden hükümler verilecek, sanıklar mahkum hale getirilecek, tahliyeler, mahkumiyetler gerçekleşecekse Adalet Bakanlığı'na, hakim ve savcıya, yargı teşkilatına ne gerek var Maşallah herkes, her mesleğin mensubu kendisiyle ilgili aklamayı, mahkumiyetleri yapıyor, kararları da veriyor. Geriye dönük olarak da yargı bunları onaylarsa görevini yapmış oluyor, onlar gibi karar vermezse yargı gereğini yapmamış oluyor. Bu çelişkileri her gün yaşıyoruz. Bir şey oluyor 'bravo yargıya, hukuk, demokrasi ders verdi' deniyor, başka zaman da 'tu kaka, böyle hukuk olur mu ', Böyle değerlendirme olur mu '' 
     
     ''BİZİMKİ MÜSTEMLEKE YARGISI DEĞİL'' 
     Yargıya müdahale boyutunun giderek Türkiye sınırlarını aştığını belirten Çiçek, ''Bir dava açılıyor, 2 gün içerisinde karar vermesi isteniyor. Suçta kullanılan bir tabancanın otomatik mi, yarı otomatik mi olduğunu Belçika yargısı 2 yıldır karar veremedi. Onlarınki yargıysa, bizimki de yargıdır, bizimki müstemleke yargısı değil'' dedi. 
     Yargının da her kurum gibi hata yapabileceğini vurgulayan Çiçek, ''Biz, yargının hatasını ne savunuruz ne de onu örtbas etme niyeti içine gireriz. O bizatihi yargıya en büyük kötülük olur. Yargı bağımsızlığını, hakim teminatını sağlamak hem bizim görevimizdir hem bu görevi yapanların, yaptıkları görevin ne kadar kutsi olduğunu bilerek, o dikkat içinde çaba göstermeleri lazım. Bilmeleri lazım ki yaptıkları her iş ülkede tartışma konusu olabilecektir bundan sonra. Bunu eleştiri içinde tutmak ayrıdır, ama bu ülkenin içişlerine müdahale tarzında işi bu noktalara getirmek ayrıdır'' diye konuştu. 
     Türkiye'nin başka ülkelerden istediği teröristler olduğunu anlatan Bakan Çiçek, ad vermeden Fehriye Erdal ile ilgili iade talebine işaret ederek, ''Burada hayatını kaybedenler, oranın yargısı için birşey ifade etmiyor. Ne karar verilecek bilemiyoruz. Muhtemelen olumsuz karar verecekler. Yani Türkiye'nin iadesi noktasında karar vermeyecekler'' dedi. 
     Başka ülkeden terör örgütünün yöneticisinin iadesini istediklerini, ''yargı bağımsızdır, karışamayız'' yanıtı aldıklarını kaydeden Çiçek, şöyle konuştu 
     ''Sizin yaptığınız ne Yargının işine karışmanın ötesinde ne anlam ifade ediyor Bu ülkede yargı bağımsızlığı adına çok şey söylendi, büyük laflar edildi ama son 2 aydan beri yaşanan olayları yargı bağımsızlığıyla bağdaştırmak mümkün değil. Herkes konuşuyor. Bu dönemde konuşması gerekenler de maalesef susuyor. O da dikkat çeken husustur. Yargı, yaptığı yargılamada hata yapıyorsa bunu düzeltmek yine yargı yoluyladır, miting, protestolarla değil. CMK'da itiraz yolları var. Bu da olmuyorsa AİHM gibi süreç var. Ama öyle bir noktaya getirildi ki terazinin bir tarafına yargı oturtuldu, diğer tarafına başka kesimler oturtuldu. Birisi vicdandan, insaftan yana, yargı ise insafsızlığı, kanunsuzluğu, kuralsızlığı temsil ediyor noktasına getiriliyor. Bu doğru değildir.'' 
     
     ORHAN PAMUK DAVASI 
     Çiçek, isim vermeden Yazar Orhan Pamuk davasıyla ilgili şu değerlendirmede bulundu 
     ''Bir bardak suda fırtına koparılmasaydı, fırsatçılık yapılmasaydı, bu davalar üzerinden siyaset yapılmasaydı, muhalefet yapılmasaydı, başka tür hesaplarla yaklaşım söz konusu olmasaydı, dosyanın içeriği bilinerek meseleye bakılabilseydi bugünkü sıkıntılar da olmazdı. Bu konuyu gündeme getiren Hükümet veya sizler değil. Filanca yerde bir mülakat, basın tarafından gündeme geliyor. Yazılıp çizilmelerden sonra bir takım insanlar, Türkiye'nin muhtelif yerlerinden savcılıklara başvurmuşlar. İki yerden takipsizlik kararı verilmiş. Sanki bu takipsizlik kararlarını verenler bu ülkenin yargısı, bu ülkenin savcıları değilmiş gibi, bu kararlar yok farzedilerek ta Brüksellerden açıklama yapılıyor. İki karar var biri basın açısından zamanaşımı dolduğu, diğeri gerekli savunmayı aldıktan ve bakanlığa sorduktan ve yanıt aldıktan sonra 'eleştiri sınırı içinde kalıyor, dava açmaya gerek yok' deyip takipsizlik kararı veriyor. 
     Bir başka yerde de bir başka vatandaş grubunun açtığı dava sebebiyle bugün tartışılan konu gündeme geliyor. Bize tekrar sormuş. Bugün dokuza yirmi kala geldi. Üniversitelerden de bilim adamlarını davet ediyoruz, görüşlerini alıyoruz. Burada bir ihmal sözkonusu değil. Dava, 30 Haziran'da açılıyorsa, biz zaten 8 Haziran itibarıyla, '1 Haziran'da yeni yasalar yürürlüğe giriyor' demişiz. 
     Yazı bize 31 Mayıs akşamı gelmiş. Ertesi gün 1 Haziran'da yeni CMK yürürlüğe giriyor. Usul hükmüdür, yeni düzenlemelere göre, artık 'Adalet bakanlığının izni gerekmiyor, siz bakın gereği neyse onu takdir edin' diyoruz. Cevap vermeyerek işin bu noktaya gelinmesi arzumuz, asla sözkonusu değil. Bu varken mahkeme neden dolayı ihtiyaç duymuş Şimdi dosya gelmiştir, bakacağız inceleyip karar vereceğiz.'' 
     
     ''ÇELİŞKİYİ EN ÇOK AB YAPIYOR'' 
     Bakan Çiçek, Adnan Hoca davasında zamanaşımı ile ilgili iddialara yanıt verirken de, ''Eğer burada bu kararı verenlerin hukuki sorumluluğu varsa, gereğini yapmada bundan sonraki işlemi başlatacağız. Geçen yıl zamanaşımı, en çok suiistimal edilen konuların başında geliyordu. Bazı dosyalar sebebiyle bekletilip, zamanaşımı dolmasına 1 ay kala yargının önüne gönderildiğini gördük. 1 ay kala savcının onu araştırması, gereken işlemi yapması imkansızdır. Tüm savcılıkların zamanaşımı konusunda dikkatini çekerek hassas olmalarını istedim'' dedi. 
     Bazı durumlarda Adalet Bakanı'ndan bu işlere müdahale etmesinin istendiğini, ancak buna karşılık, ''adalete siyaset karışmasın'' denildiğine işaret eden Çiçek, ''Bu çelişkiyi en çok AB yapıyor'' dedi. 
     Çiçek, şunları kaydetti 
     ''İlerleme Raporu'nda önemli tespitler var. Tarama sürecinde yargının tam bağımsızlığı adına ''şunlar, şunlar olmasın' diyor. Ama somut olaya geldiğinde Hükümet ve bakandan müdahale edip, karar vermesi isteniyor. Görüşmelerde bunu dile getirdik 'yargıya müdahale etmeyin' demişiz. 'Filanca niye tutuklu, niye tahliye etmiyorsunuz ' Biz bunları yaşadık. Altında yatan ne Kim tahliye ettirecek Cezaevinin anahtarı bende mi Olması doğru mu Bazı suçlara karıştığı iddia edilen kişileri istiyoruz. 4-5 yıl o ülkede top gibi geziyor. Bir gecede ilham gelir, sabahleyin 'gelin alın' derler. Bu iş bu kadar kolaysa 4 senedir niye top gezdirdiniz 
     Bakınız Roj TV, terör örgütüne resmen destek veriyor. Med TV, İngiltere'de kapatılıyor. Sabahtan akşama terörle mücadele diyoruz. Roj TV'yi kapatmamak adına 'karışmam, yetkim yok' deniyor. Ama Türkiye'de somut davaya gelince, her türlü saygı ölçüsünü aşarcasına ve ülkenin kurumlarına, en başka TSK olmak üzere hiçbir zaman hakketmediği, uygun olmayan ifadelerle Türk yargısının işine karışma gayreti içinde oluyorlar. Eğer bu yaptıklarınız doğruysa, İlerleme Raporu'nda yazdıklarınızın tümü yanlıştır. AB'ye girmek istiyoruz ama çifte standarda hiçbir zaman razı olmayacağımızın iyi bilinmesi lazım. Hukuk her yerde aynı uygulanırsa bu birliğin bir anlamı olur.'' 
     
     HSYK'NİN YAPISI 
     Bakan Çiçek, HSYK'nin yapısıyla ilgili eleştirileri de hatırlatarak, fotoğrafı doğru görmek ve okumak gerektiğini, 1980 öncesinde HSYK'de Adalet Bakanı ve müsteşarının olmadığını, o günkü sistem işlemediği için bugünkü sisteme geçildiğini kaydetti. 
     Bakan Çiçek, ''Sık sık darbelere muhatap olduğumuz için mi nedendir, kendi yaptığını kötüleyen bir kesim haline geldik. Bu ülkede en büyük sıkıntıyı siyasetçi çeker, yeri gelir idama da gider, her türlü işi yapar, binlerce insan için gece gündüz koştururuz. Ama tu kaka yapılması gerektiğinde, en evvel siyasetçi...Buraya gelmede bizim hatamız var. İktidar muhalefet dalaşıyla siyaseti, yüzüne bakılamaz hale getirdik. Sanki bu ülkede herkes dürüst, görevini dört dörtlük yapıyormuş gibi siyaset ve siyasetçiyi sokağa çıkamaz hale getirdik. Bu ülkede filanca mesleğin mensupları ne kadar dürüstse biz de o kadar dürüstüz. Toplumun ortalamasıyız. Ne daha iyi, ne daha kötüyüz'' dedi. 
     
</TEXT>
</DOC>
