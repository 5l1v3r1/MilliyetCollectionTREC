<DOC>
<DOCNO> 401743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy34.html </URL>
<DATE> 2005/12/08/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Baykal'dan Rektör Aşkın'a destek 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, Yüzüncü Yıl Üniversitesi Rektörü Prof. Dr. Yücel Aşkın’ın sıradan bir savcılık soruşturmasının hedefi olmasının ötesinde, bir mücadele insanı olarak büyük acılar çektiğini savundu. 
     Baykal ve beraberindekiler Hakkari ve ilçelerindeki incelemelerinin ardından helikopterle Van’a geldi. 
     Van’da YYÜ Tıp Fakültesi Araştırma Hastanesi Yoğun Bakım Ünitesi’nde tedavi gören YYÜ Rektörü Prof. Dr. Yücel Aşkın’ı ziyaret eden Baykal, Aşkın’la yaklaşık 15 dakika görüştü. 
     Hastane çıkışında açıklama yapan Baykal, Aşkın’ın sağlık durumunun hastanede gözetim altında bulunmasını gerekli kıldığını, hekimlerin bu doğrultuda raporlar verdiğini dile getirdi. 
     Baykal, Aşkın’ın genel durumunun yaşadığı olaydan ciddi şekilde etkilendiğini gösterdiğini, bu nedenle önemli sağlık sorunlarının ortaya çıkmaya başladığını kaydetti. Baykal, ancak Aşkın’ın kararlı, inançlı ve kendine özgüveni, yüksek durumda bulunduğunu vurguladı. 
     Aşkın’ın maruz kaldığın işlemin altında yatan anlayışı doğru değerlendirdiğini bildiren Baykal, "Ziyaretimde Aşkın’a Türkiye’nin her yerinden kendisine ifade edilen destek ve dayanışma duygularını aktardım. Onun yaptığı çalışmaların değerinin ve öneminin Türkiye tarafından çok iyi anlaşıldığını, bugün ona yapılan haksızlıkların ona milletin gönlünde çok saygın bir yer açtığını ilettim. O da çok duygulandı" diye konuştu. 
     Rektör Aşkın’ın sıradan bir savcılık soruşturmasının hedefi olmasının ötesinde, bir mücadele insanı olarak büyük acılar çektiğini belirten Baykal, Türkiye’nin bir hukuk devleti olduğunu, hukukun üstünlüğünün mutlaka işlemesi gerektiğini, bu konuda toplumun en son sabır aşamasına geldiğini vurguladı. 
     Baykal, şunları söyledi 
     "Umut ediyorum ki 14 Aralık’ta yapılacak duruşma, toplum vicdanının kanamasına son verecektir. Adaletin siyasallaştırılmasına başta adalet mensuplarının izin vermeyeceğine inanıyorum. Siyaseti adaletin dışına çekmek zorunluluğumuz vardır. Adalet en temel değerimizdir. Hiç bir özel hesapla siyasi çıkar kaygısıyla adaletin oyuncak haline getirilmesine izin veremeyiz. Bütün Türkiye bu duygular içinde bu davayı ve bu gelişmeyi dikkatle izliyor. Biz de bugün buraya Anamuhalefet partisi olarak toplumumuzun hissiyatı doğrultusunda görev yapmak üzere geldik." Toplum vicdanıyla adaletin kararının çok sık çatışmaması gerektiğini dile getiren Baykal, bu gerilimin bir an önce ortadan kaldırılması gerektiğini vurguladı. 
     Baykal, çekilen acıların elbette telafi edilmesinin mümkün olmadığını, ancak bunların ötesinde acıları çektirme ısrarının Türkiye’yi büyük sıkıntılarla karşı karşıya bırakacağını, bunun hesabını vermenin çok güç olduğunu bildirdi. 
     Bir gazetecinin "Rektör Aşkın 14 Aralık’taki duruşmaya gelecek durumda mı sorusu üzerine Baykal, şunları söyledi 
     "Bilemiyorum. Onu doktorlar kararlaştıracak. Umarım uygun bir nokta olur. Bu konumdaki insanlar her an çok ciddi değişiklikler gösterir. Bu dava dolayısıyla çok namuslu ve çok dürüst insanlar intihar etti. Bir şeref ve onur intiharı ortaya çıktı. Bunun ötesinde yeni acılar kimseye yaşatılmamalıdır. Bunun hesabı ne bu dünyada ne ahrette verilir." Herkesin hukuku ve kanunları bildiğini, Türkiye’de birçok hukuk adamının ve baroların bulunduğunu dile getiren Baykal, duruşmanın büyük ilgiyle karşılanacağını, duruşma günü parti olarak milletvekillerinin de burada olacağını ifade etti. 
     Baykal, bu konunun giderek tüm Türkiye’de ve dünyada ilgi merkezi haline geldiğini, 14 Aralık’ta bu konuyu hep birlikte noktalamayı hedeflediklerini kaydetti. 
     Baykal, hastanedeki ziyaretinin ardından Rektör Yücel Aşkın’ın eşi Oya Aşkın’ı YYÜ yerleşkesindeki evinde ziyaret etti. Görüşme sırasında Oya Aşkın hukuka güvendiklerini, adaletin doğru karar vereceğini ifade etti. 
     Görüşmenin ardından konaklayacağı otele giden Baykal, geceyi Van’da geçirecek. 
     
</TEXT>
</DOC>
