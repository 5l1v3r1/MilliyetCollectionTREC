<DOC>
<DOCNO> 402871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas10.html </URL>
<DATE> 2005/12/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Lens kullanmak el becerisi istiyor 
</HEADLINE>
<TEXT>

     El becerisi olmayan kişilerin kontakt lens kullanırken korneayı çizerek, ciddi göz hastalıklarına neden olabileceği bildirildi. 
     Gaziantep Üniversitesi GAZÜ Tıp Fakültesi Göz Hastalıkları Ana Bilim Dalı Öğretim Üyesi Yrd. Doç. Dr. İbrahim Erbağcı, AA muhabirine yaptığı açıklamada, kontakt lens kullanımında hijyenin yanı sıra el becerisinin de önemli olduğunu ifade etti. 
     El becerisi olmayan insanların gözlerine lens takarken sıkça korneanın çizilmesine neden olduğunu, uzun tırnaklarla lens takılmaya çalışmasının da aynı sonucu doğurabildiğini ifade eden Erbağcı, şöyle konuştu 
     "El becerisi olmayan kişilerin kontakt lens kullanırken korneayı çizmesi ciddi göz hastalıklarına neden olabilir. Korneanın çizilmesi nedeniyle, gözde kızarıklık, iltihaplanma ve enfeksiyon meydana gelebilir. Bu nedenle lensin göze uyumlu olmasının yanında kişinin lensi kullanabilmesi de büyük önem taşıyor." Erbağcı, göz sağlığı için lens kullanan kişinin hijyen kurallarına uyması ve hijyenik bir ortamda bulunması gerektiğini vurguladı. Hijyen kurallarına uyulmamasının ciddi kornea enfeksiyonlarına neden olabildiğini ifade eden Erbağcı, şöyle devam etti 
     "İnsanlar lens kullanmadan önce mutlaka ellerini yıkamalı ve lenslerini satın aldıkları uygun solüsyonlarla temizleyip, yeterli derecede bekletmeli. Solüsyonların içindekiler bölümünü okuyup evde kendine musluk suyuyla solüsyon hazırlayanlar bile var. 
     İnsanların uygunsuz koşullarda lens kullanması ve bu lenslerle özellikle tatlı sulara, kaplıcalara girmesi istenmeyen sonuçlar doğurabilir. Özellikle tatlı sularda ve kaplıcalarda yaşayan amiplerin göze yerleşmesi sonucu, gözde kızarıklık, aşırı derecede ağrıyla birlikte seyreden bir rahatsızlık meydana gelebilir. Bu hastalığın aşırı derecede ilerlemiş durumu tedavi edilemeyebilir, tedavi için göz nakli gerekebilir." Erbağcı, son zamanlarda estetik kaygılar nedeniyle lens kullanımının arttığını belirterek, lens almadan önce mutlaka doktor muayenesinden geçmek gerektiğini ifade etti. 
     Lense karşı alerjisi olanlara ve gözyaşı yeterli olmayanlara lens kullanımının önerilmediğini dile getiren Erbağcı, "Gözüme uydu, rengi de hoşuma gitti" denilerek lens alınmaması gerektiğini kaydetti. 
     
</TEXT>
</DOC>
