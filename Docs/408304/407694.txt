<DOC>
<DOCNO> 407694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo23.html </URL>
<DATE> 2005/12/29/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Voleybol Federasyonu eski Başkanı Can'dan 'Çete' iddiası 
</HEADLINE>
<TEXT>

     Voleybol Federasyonu eski başkanı Hüsnü Can, Türk voleybolunu en üst düzeyde bıraktığını söyledi. 
     Can, bugün yapılan federasyonun 1. Mali Genel Kurulu sonrası yaptığı açıklamada, 2005 bütçe ve denetim kurulu raporlarının ibra edilmemesi ile ilgili olarak, ''Hiç üzgün değilim. Türk voleybolunu en üst düzeyde bırakıyorum. Gururluyum'' dedi. 
     Hüsnü Can, büyük bir çeteyle karşı karşıya olduklarını savunarak şöyle konuştu 
     ''Bugün burada büyük bir kaos oldu. Bu mali kongrede büyük bir baskı vardı. Bir çete oluşturmuşlar. Ben bir akademisyen olarak tek başıma bunlara karşı koyamadım. Bu insanlar seçimlerde başarılı olamadılar. Şimdi bir şeyler yapmaya çalışıyorlar. Türk voleyboluna hayırlı olsun. Daha dün voleybolun içinde olmayan insanlar bugün voleybolu kurtarmaya çalışıyorlar.'' 
     
     CAN ''BİZ KOLAY KOLAY PABUÇ BIRAKMAYIZ'' 
     Hüsnü Can, 2 ay sonra yapılacak seçimler için kendi yönetim kuruluyla oturup bir karar vereceklerini ifade ederek, ''Biz kolay kolay pabuç bırakmayız. 2 ay sonra kim seçilir bilmiyorum. Ben olmasam bile, bizim adayımız kazanır'' dedi. 
     
</TEXT>
</DOC>
