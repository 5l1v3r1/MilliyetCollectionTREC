<DOC>
<DOCNO> 401489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas06.html </URL>
<DATE> 2005/12/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Erotik ürün ilanlarına kanmayın 
</HEADLINE>
<TEXT>

     Erdoğan PAÇİN DHA 

      GENEL Merkezi Bursa’da bulunan Tüketicileri Koruma Derneği TÜKDER , gazete ilanıyla, erotik ürün ve kuru sıkı tabanca almak isteyenleri uyardı. Sipariş edilen ürün yerine farklı ürün gönderildiği belirtildi. 
     Bursa’da son bir ay içersinde 59 şikayet aldıklarını açıklayan Dernek Genel Başkanı Fikri Karagöz, ilanlara inanıp, kredi kartı numarasını verenlere, erotik ürün diye oyuncak bebek, kuru sıkı tabanca yerine, oyuncak tabancaların gönderildiğini söyledi. Karagöz, şöyle konuştu 
     Gazetelere ilan veren bazı firmalar vatandaşları kandırıyor, dolandırıyor. Örneğin kuru sıkı tabanca satan firma, müşterisinden kredi kartı numarasını aldıktan sonra oyuncak plastik tabanca gönderiyor. Erotik ürün satanlar ise müşterilerine ya oyuncak bebek ya da şipariş edilenin dışında ürünler gönderiyorlar. Bu şekilde firmalar müşteriyi dolandırmış oluyor. Gazetelerde verilen ilanlara itibar edilmemesini tavsiye ediyoruz. Bursa’da son bir ayda 59 kişinin şikayeti üzerine sıkı bir çalışma başlattık. Ancak firmalar sürekli zorluk çıkartıyor ve adres vermeme konusunda direniyorlar. Tüketicilerin bu tuzağa düşmemelerini istiyoruz.'' 
     
</TEXT>
</DOC>
