<DOC>
<DOCNO> 404677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun43.html </URL>
<DATE> 2005/12/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Çad Sudan'daki isyancı üsleri imha edildi 
</HEADLINE>
<TEXT>

     Afrika ülkelerinden Çad'ın Dışişleri Bakanı Ahmat Allam-Mi, hükümet güçlerinin Sudan sınırını geçerek, dün sınır kenti Adre'ye saldırı düzenleyen isyancıların üslerini tahrip ettiğini kaydetti. 
     Allam-Mi yaptığı açıklamada, ''Takip hakkını kullanan ulusal ordu, bu saldırıları püskürtmüş ve Sudan topraklarındaki isyancıların üslerini tahrip etmiştir'' dedi. 
     Bu arada, Çad ordusunun ülkenin doğu kesimindeki operasyonlar sorumlusu general Halife Weddeye de, dün Adre kentine iki ayrı saldırı düzenleyen isyancıları püskürttüklerini ve bu kişileri Sudan sınırından 5 kilometre içeriye kadar takip ettiklerini, daha sonra da Çad'a geri döndüklerini belirtti. 
     Hükümet güçlerinin kontrolünde bulunan kentte bugün durumun sakin olduğu, ancak kent merkezindeki çarşının kapalı bulunduğu bildirildi. 
     General Weddeye ayrıca, burada meydana gelen çatışmalarda 180 isyancının öldürüldüğünü, birçoğunun yaralandığını, hükümet güçlerinden ise 7 kişinin öldüğünü 17 kişinin yaralandığını kaydetti. Ancak bu sayılar, bağımsız kaynaklarca henüz doğrulanmadı. 
     Çad'ın Sudan sınırındaki Adre kentinde dün 100'den fazla kişinin ölümüne neden olan çatışmalar meydana gelmiş, Çad hükümeti komşusu Sudan'ı suçlamıştı. 
     Sudan ise çatışmalarla ilgili olarak yöneltilen suçlamaları reddetmişti. 
     
</TEXT>
</DOC>
