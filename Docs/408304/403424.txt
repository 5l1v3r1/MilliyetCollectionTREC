<DOC>
<DOCNO> 403424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo11.html </URL>
<DATE> 2005/12/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
KTÜ Tıp Fakültesi Szymkowiak ameliyat olmasına gerek yoktu 
</HEADLINE>
<TEXT>

     Karadeniz Teknik Üniversitesi KTÜ Rektör Yardımcısı, Tıp Fakültesi Ortopedi ve Travmatoloji Anabilim Dalı Öğretim Üyesi Prof. Dr. Ahmet Uğur Turhan, kulüp yöneticilerinin veya futbolcuların yönlendirilme sonucu sporcuları tedavi için yurt dışına gönderdiklerini savundu. 
     Turhan, AA muhabirine yaptığı açıklamada, tıpta güven meselesinin başta geldiğini ifade ederek, "Futbolcular, sanki yurt dışında tedavi olunca daha erken sahalara dönecekmiş gibi düşünerek, hayal kuruyorlar. Kulüp yöneticileri yönlendirme sonucu sporcuları tedavi için yurt dışına gönderiyorlar" dedi. 
     Turhan, şöyle devam etti 
     "Hiçbir futbolcu sakatlığı döneminde bize gelmedi. Buna anlam veremiyoruz. Yaklaşık 20-25 senedir Trabzonspor veya başka takım futbolcusu sakatlık sonrası fakültemizden yardım istemedi. Transfer edilen futbolcuyu Ankara’ya, İzmir’e, İstanbul’a götürüyorlar." 
     
     SZYMKOWİAK’IN SAKATLIĞI 
     Trabzonspor’un Polonyalı oyuncusu Szymkowiak’ın bacağının kırıldığını hatırlatan Turhan, şunları belirtti 
     "Gitti ameliyat oldu. Biz Tıp Fakültesi’nin ortopedistleri olarak filmlerini görmedik. Ancak duyduğumuza göre Szymkowiak’ın yardımcı kemiği kırılmış. Genellikle de o kemiğin kırıklarına ameliyat gerekmiyor. Yükü taşıyan kemik sağlam ise o kemiğin kırılmasında hastanın ameliyat olmasına gerek yok. Kemik kendiliğinden kaynar. 
     Ameliyat yaparsan ne kaybedersin, kişiye ameliyat yarası açarsın. 
     İyileşmesini, ondan sonra rehabilitasyonunu bekleyeceksin. Halbuki o sakatlık kendiliğinden iyileşir. Futbolcu belki de ameliyat riskine sokulmadan daha kısa süre içerisinde tekrar eski futbol hayatına dönebilir. Böyle bir kırıkta ameliyat yapılmayabilirdi. Futbolcuların başka yerleri tercih etmesi, bizim fakültenin eksikliğinden ya da bir başka sorundan kaynaklanmıyor." Fatih Tekke’nin durumu ile ilgili olarak da Turhan, şunları kaydetti 
     "Belindeki bir riskin, bir hasarın ya da bel fıtığının, kaslarla ilgili bir yaralanmanın Trabzon’da tespiti kolay. Fatih, yurt dışına belki seyahat için gitmiştir. Fıtıktan sonra da gördük ki Fatih normal başarısının altında performans sergiledi. Eski kıvraklığı ve hızı yoktu. Çünkü böyle bir fıtık ameliyatından sonra, bir kişinin sahalara hemen dönmesinin doğru olduğunu düşünmüyorum. Sporcunun eski kuvvetine kavuşması için asgari altı ayın geçmesi lazım. Futbolcuyu tekrar zorladığınız zaman nüksetme olayı gündeme gelir." 
     
</TEXT>
</DOC>
