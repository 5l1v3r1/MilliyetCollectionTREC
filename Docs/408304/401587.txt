<DOC>
<DOCNO> 401587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yasam/yas11.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, kaçak organ nakli cenneti 
</HEADLINE>
<TEXT>


MEHMET ÇİFTÇİ DHA 

İspanya'nın en çok okunan araştırma dergisi "Interviu", son sayısında Türkiye'deki organ kaçakçılığı iddialarını masaya yatırdı. Türkiye'nin, Avrupa'nın kaçak böbrek nakli yapan bir merkezi haline geldiğini öne süren dergi, delil olarak da doktorlar Yusuf Sönmez ile Hamdi Koçer'in açıklamalarını gösterdi. Ayrıca İstanbul'a gelen çok sayıda yoksul Moldovalı, Ukraynalı ve Bulgar'ın zengin Avrupalılara 2500 - 6500 euro arasında değişen fiyatlarla böbreklerini sattığını kaydetti. 
Dergi, ameliyatların gerçekleştirildiği hastaneleri ve doktorları güvenlik güçlerinin bildiğini, ancak hiçbir şey yapamadığını öne sürdü. Dergide, nakli sadece para için yaptığını belirten Dr. Sönmez'in şu sözlerine yer verildi "Bana Dr. Frankenstein diyebilirsiniz. Doktorum ve görevimi yapıyorum. Böbreğin nasıl verildiği beni ilgilendirmez. Benim için önemli olan mesleki başarıdır." 


</TEXT>
</DOC>
