<DOC>
<DOCNO> 402072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy03.html </URL>
<DATE> 2005/12/09/ </DATE>
<TIME> 06.45 </TIME>
<AUTHOR>  </AUTHOR>
<HEADLINE>
Alman büyükelçiden ilginç benzetme "Kıbrıs'ı cin bile çözemez" 
</HEADLINE>
<TEXT>

     Almanya'nın Ankara Büyükelçisi Wolf Rurthart Born, Kıbrıs sorununun çözümündeki zorluğu anlatırken "şişeden çıkan cin fıkrası" örneğini verdi. 
     DYP Ankara İl Başkanlığı'nın düzenlediği konferansta konuşan Born, kendisinin ve ülkesinin Türkiye'nin dostu olduğunu belirtti. Born, DYP Genel Başkanı Mehmet ağar'ın da dinlediği konferansta, müzakere sürecinde sıkıntılı anlar olabileceği uyarısında bulundu. "Kızdığınız, sinirlendiğiniz zamanlar olacak. Biraz kızmak tansiyonu hoplatır ama sağlığa da iyi gelir" diyen Born, Kıbrıs sorunuyla ilgili şu fıkrayı anlattı "Eski dostum Ağar'a uyarlayarak bir hikaye anlatacağım. Ağar kumsalda yürürken bir şişe buldu. Şişenin içinden çıkan cin 'Beni kurtardın, ne istersin' diye sordu. Ağar da 'Türkiye'den Rusya'ya Karadeniz üzerinden 6 şeritli otoban istiyorum' dedi. Cin, 'Bu çok zor, başka birşey iste' deyince, Ağar da 'O zaman Kıbrıs sorununu çöz' dedi. Cin bunun üzerine 'O zaman ben otobanı yapayım' yanıtını verdi." 
     
</TEXT>
</DOC>
