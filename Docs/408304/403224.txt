<DOC>
<DOCNO> 403224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/guncel/axgun01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ve Önal için 4.5 yıl hapis istendi 
</HEADLINE>
<TEXT>


Başsavcı Ok, eski Başbakan Yardımcısı Hüsamettin Özkan ve eski Devlet Bakanı Recep Önal'ın, zincirleme ve kasti biçimde 'görevi kötüye kullanma suçunu' işlediklerini iddia etti 

TÜRKER KARAPINAR Ankara 

Yargıtay Cumhuriyet Başsavcısı Nuri Ok, Yüce Divan yargılamalarındaki ilk esas hakkındaki mütalaasını, Halk Bankası'nı zarara uğrattıkları iddia edilen eski Başbakan Yardımcısı Hüsamettin Özkan ve eski Devlet Bakanı Recep Önal hakkındaki davada verdi. Ok, sanıkların zincirleme ve kasti biçimde "görevi kötüye kullanma suçunu" işlediklerini iddia ederek 4 yıl 6'şar aya kadar hapisle cezalandırılmalarını talep etti. 
Ok, Özkan'ın Başbakanlık Yüksek Denetleme Kurulu ve Bankalar Yeminli Murakıpları'nın bankayla ilgili hazırladıkları raporları geciktirmek, eski yöneticileri ve yönetim kurulu üyelerini korumak, yöneticilerin imza yetkilerini kaldırmayarak, usulsüz krediler verilmesine engel olmamak ve yöneticiler hakkında soruşturma izni vermemekle suçlandığını anımsattı. 

'Yüzde 15'i tahsil edildi' 
Banka yöneticileri hakkındaki raporları 1 yıl 10 ay 16 gün geciktiren Özkan'ın bu dönemde bankanın zarara uğramasına neden olduğunu, aynı dönemde verilen kredilerden de sadece yüzde 15'inin tahsil edilebildiğini kaydeden Ok, şunları söyledi 
"Bir bakanın takdir yetkisi sınırsız değildir. Sanık, raporların yeniden incelenmesi için Başbakanlık'a teklifte bulunmuş, böylece soruşturmayı geciktirmiş, yöneticilerin imza yetkisini kaldırmayarak bankanın zarara uğramasına sebep olmuştur. Sanık, suçlanan yöneticilerle ilgili işlem yapılmamasını, bilinçli ve kasten geciktirmiştir. 
Bankayı zarara uğratanlar hakkında zamanında işlem yapılmaması nedeniyle takibat yapılamamış, böylece devletin yargılama hakkı ortadan kaldırılmıştır. Amaçları, banka yöneticilerini kollamak olan her iki sanığın da bilinçli ve kasti olarak zincirleme biçimde görevlerini kötüye kullandıkları kanaatine varılmıştır." 
Ok, Özkan ve Önal'ın, lehe hüküm içeren eski TCK'nın 'görevi kötüye kullanma' yı düzenleyen 240. maddesinin 1 ve 3. fıkraları ile cezada artırım öngören 80. maddesi uyarınca, 1 yıl 2'şer aydan 4 yıl 6'şar aya kadar hapisle cezalandırılmasını istedi. Ok, sanıkların süreli veya temelli memuriyetten yoksun bırakılmasını da talep etti. 

Siyasi hayatları bitebilir 

Özkan ve Önal, hapisle cezalandırılmalarına karar verilmesi halinde Yüce Divan kararlarının temyizi mümkün olmadığından cezaevine girecekler. Memuriyetten men kararı verilmesi halinde "bürokraside" görev yapma hakkını da yitirecek olan iki eski bakan, 1 yıldan fazla hapis cezası almaları nedeniyle milletvekili seçilme haklarını da yitirecekler. 

Başsavcı Ok, 1.5 saat ayakta okudu 

Ok, Yüce Divan yargılamalarının başladığı dönemde bir açıklamasını oturarak yapmak için emekliye ayrılan Anayasa Mahkemesi Başkanı Mustafa Bumin'den izin istemiş ve izin verildiğini düşünerek oturarak açıklama yapmıştı. Ancak talebi duymayan Bumin, başsavcıyı "Lütfen ayağa kalkın" diye uyarmıştı. Ok, bu uyarıdan sonra hiçbir Yüce Divan duruşmasına katılmadı. Dün Anayasa Mahkemesi'nin yeni Başkanı Tülay Tuğcu, Ok'a mütalaasını otururak okuyabileceğini söyledi. Ok ise teklifi reddedip açıklamalarını ayakta yaptı. 



</TEXT>
</DOC>
