<DOC>
<DOCNO> 402755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy06.html </URL>
<DATE> 2005/12/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye karşıtı ''Bolki'' kötü yakalandı 
</HEADLINE>
<TEXT>

     TAİPEİ ANKA 

Avrupa Komisyonu’nun eski üyelerinden olan ve Türkiye karşıtlığı ile tanınan Frits Bolkenstein, Türkiye’nin başkentinin İstanbul olduğunu ve Danimarka’da da Roj TV’yi Abdullah Gül’ün protesto ettiğini sanıyor. 
     Avrupa Komisyonu’nun 1999 yılından geçtiğimiz seneye kadar üyesi olan Hollandalı siyasetçi Frits Bolkenstein, görevi süresince devam ettirdiği Türkiye karşıtlığını yineledi. Taipei Times gazetesine Türkiye’nin niçin Avrupa Birliği’ne üye olmaması gerektiği ile ilgili bir yazı yazan Bolkenstein’in yazıda yaptığı hatalar, karşı çıktığı Türkiye konusunda ne kadar bilgili olduğu sorusunu gündeme getirdi. 
     
     BAŞKENTİ İSTANBUL SANIYOR 

     "Türkiye’nin nesi var" başlıklı makalesinde ilk hatayı yazının girişinde yapan Frits Bolkenstein, Türkiye’nin başkentini İstanbul sandığını "İstanbul Hükümeti’nin AB üyeliği başvurusunun reddedilmesi için gerek tarihi gerekse dönemsel açıdan pek çok neden var" cümlesiyle gösterdi. 
     
     ERDOĞAN İLE GÜL’Ü KARIŞTIRDI 

     Frits Bolkenstein Avrupa Birliği’ne karşı çıktığı Türkiye hakkında yaptığı önemli bir diğer hata da yazının Danimarka’da yaşanan Roj TV krizini aktardığı kısımda dikkat çekti. Başbakan Recep Tayyip Erdoğan’ın, Danimarka Başbakanı Anders Fogh Rasmussen ile birlikte yapması planlanan basın toplantısını, Roj TV muhabirinin salonda bulunması gerekçesiyle iptal etmesini eleştiren Bolkenstein, konu ile ilgili şu satırları yazdı 
     "Hoşgörüsüzlük Türk Hükümeti’nin en tepesinde bile dikkat çekiyor. Dışişleri Bakanı Abdullah Gül, Kopenhag’da iken, salonda bir Kürt gazeteci bulunması ve Danimarkalıların da o gazeteciyi çıkarmayı reddetmesi üzerine basın toplantısını iptal etti". 
     
     'TÜRKİYE HER ŞEYİ YAPSA DA AB ÜYESİ OLMAMALI' 

     Türkiye’nin yükümlülükleri yerine getirse bile AB üyesi olmaması gerektiğini savunan Frits Bolkenstein, buna gerekçe olarak da "Türkiye’nin Avrupalı değerler taşımamasını" gösterdi. 
     
     TÜRKLERİ TÜRK YAPAN NE 

     "Biz Avrupalıları Avrupalı yapan, Hristiyanlık, feodalizm, Rönesans, aydınlanma, demokrasi, insan hakları ve endüstrileşmedir" diyen Bolkenstein, "Ancak Türkleri Türk yapan bu değerler değildir" dedi. 
     Bolkenstein yazısını, "Türkiye’nin üyeliğine karşı çıkmanın en büyük gerekçesi ise demokrasi zira AB nüfusunun çok büyük bir çoğunluğu basit biçimde Türkiye’yi istemiyor" şeklinde tamamladı. 
     
</TEXT>
</DOC>
