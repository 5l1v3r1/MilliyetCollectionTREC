<DOC>
<DOCNO> 405534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/gun04.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartman girişinde maskeli gasp dehşeti 
</HEADLINE>
<TEXT>


İzmİr DHA 

İzmir Büyükşehir Belediyesi'nde çalışan 38 yaşındaki Nezihe Korkarkorkmaz, Karşıyaka'da oturduğu apartmanın girişinde üç gaspçının saldırısına uğradı. Korkarkorkmaz'ı karnından bıçaklayan gaspçılar, çantasını alarak izlerini kaybettirdi. 
Karşıyaka İskele Otobüs Durağı'nda önceki gece yaşanan olayda, Büyükşehir Belediyesi'nde "Kentkart" yükleme noktasında çalışan evli bir çocuk annesi Korkarkorkmaz, 01.00 sıralarında oturduğu Örnekköy Mahallesi Elit Sitesi 7448 8 Sokak 23 numaralı apartmanın girişinde maskeli üç kişinin saldırısına uğradı. Saldırganlar, direnip bağırarak komşularından yardım isteyen Korkarkorkmaz'ı karnından bıçakladı. Kanlar içinde kalan Korkarkorkmaz yere yığılırken, çığlık seslerini duyarak dışarı çıkan apartman sakinlerinden Serkan Güneş polisi aradı. 
Saldırganlar, yerde yatan Korkarkorkmaz'ın omzundaki çantası ve cep telefonunu alarak kaçtı. Vatandaşlar tarafından bir süre kovalanan saldırganlar izlerini kaybettirmeyi başardı. Korkarkorkmaz, Karşıyaka Devlet Hastanesi'ne kaldırıldı. 



</TEXT>
</DOC>
