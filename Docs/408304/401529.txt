<DOC>
<DOCNO> 401529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/axgun01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ı susturan soru 
</HEADLINE>
<TEXT>


Antalya Belediye Başkanı Türel, "içkiye sürgün" girişimine karşı çıkarken, "Yabancı turiste 'İçme' deme lüksümüz yok" dedi. "Türk vatandaşlarına deme lüksünüz var mı " sorusunu ise yanıtsız bıraktı 

HABER MERKEZİ 

AKP'nin içkili yerlerle ilgili "kırmızı sokak" planını turizm merkezlerinde de uygulamaya çalışması, belediyeleri ayaklandırdı. 
AKP'li Antalya Büyükşehir Belediye Başkanı Menderes Türel, NTV'nin sorularını yanıtlarken, Antalya'da "turizm hassasiyetlerinin dikkate alınması" gerektiğini anlattı. Türel, "Bizim hiçbir çalışmamız söz konusu değil, mevcudun devamı söz konusu. İl Genel Meclisimizin doğru bir karar alacağını, bir kaşık suda fırtına koparıldığını karardan sonra göreceğimizi düşünüyorum" açıklamasını yaptı. 
Türel, "Antalya turizmin başkenti. Turiste 'Burada içebilirsiniz, burada içemezsiniz' deme lüksü yok" dedi. 

'Antalya söz konusu' 
Bunun üzerine bülteni sunan Işın Eliçin, "Peki Türk turistlere, Türk vatandaşlarına 'İçme' deme lüksü var mı " diye sordu. Ancak Türel, bu soruyu yanıtlayamadı. "Antalya söz konusu olduğu için sadece turizmle ilgili konuşuyorum" demekle yetinen Türel, telefonu kapattı. 

'Bizi bağlamaz' 
Türel, DHA'ya yaptığı açıklamada da, "Turizm, bugün ülke ekonomisine çok büyük bir katkı sağlıyor. Onun için altın yumurtlayan bir tavuğu kesmemiz herhangi bir vesileyle mümkün olmamalı" diye konuştu. 
"Kaymakamlıklar ve il genel meclisinden bir karar çıkarsa sizin tutumunuz ne olacak " sorusu üzerine Türel, şöyle konuştu "Onların almış olduğu karar, Büyükşehir Belediyesini bağlamaz" şeklinde konuştu. 

'Gündemden düşer' 
Projenin Antalya'da da uygulanması konusunda "onay" makamı olan İl Genel Meclisi'nin AKP'li Başkanı Bilal Özgür, "Antalya'nın menfaatına olmayan kararları erteleriz. Birkaç ertelemenin ardından, konu gündemimizden düşer" dedi. 
Antalya'nın Kumluca İlçesi Kaymakamı Abdullah Aslaner başkanlığında, dün içkili yerlerin belirlenmesiyle ilgili toplantı yapıldı. 

Başkanlar ne diyor 

Hasan Sipahioğlu Alanya Belediye Başkanı 1 ay önce toplanan belediye meclisi, Alanya'da içkili yerlerin nasıl ve nerelerde çalışacağına yönelik standartları belirledi. Alanya'nın neredeyse genelinde bu tip işletmeler var. Dolayısıyla Alanya'da bu kararı uygulamamız imk nsız. 
Halil Kocaer Kaş Belediye Başkanı Kaş'ta mevcut yasaların çerçevesinde içkili yerler faaliyette ve bu faaliyetlerini de sürdürecekler. Kaş'ta böyle bir uygulama yapmak mümkün değil. 
Nail Dülgeroğlu Finike Belediye Başkanı Finike'de içki yasağı uygulamak kadar saçma bir şey olamaz. Etrafta tarihi mek nlar var, Mavi Bayrak sahibi marinası var. Böyle bir uygulama Finike'nin turizm hedeflerini mahveder. 
Muhittin Böcek Konyaaltı Belediye Başkanı Burası özgür bir ülke. İlgili yasalarla alkollü yerler belirlenirken okul, cami gibi yerlerden uzak olması kriterleri var, bunlar doğru. Hiç kimse benim ibadetimle ilgili yorum yapamayacağı gibi içki konusu da böyle. 
Süleyman Evcilmen Muratpaşa Belediye Başkanı Belirli bir amaç uğruna böyle tehlikeli oyunlar oynamak hem ülkeye hem de Antalya turizmine büyük zarar verir. Antalya sıradan bir kent değil. 

Milliyet ulaştı 
İşte 'kırmızı noktanın' belgesi 

TOLGA ŞARDAN Ankara 
İÇKİLİ işletmeleri belli bölgelere toplamak üzere harita üzerinde "kırmızı hatlar" belirleyen kaymakamların, İl Özel İdaresi'nin talimatıyla harekete geçtikleri anlaşıldı. 
Milliyet, "kırmızı hatlar"ın çizildiği haritaları onay için İl Özel İdaresi'ne geri gönderen ilçelerden ikisiyle ilgili yazışmalara ulaştı. Antalya İl Özel İdaresi'nin, içkili yer bölgelerinin tespitinin yapılması talimatını veren İçişleri Bakanlığı genelgesiyle aynı gün harekete geçtiği ortaya çıktı. 
Antalya İl Özel İdaresi'nin 14 Ekim 2005'te valiliklere gönderilen genelge uyarınca yapılması istenilen işlemler için, aynı gün ve 1230 sayılı resmi yazıyla ilçelere talimat gönderdiği anlaşıldı. 
Bu talimat uyarınca harekete geçen ilçelerden Gazipaşa, Demre, Finike, Gündoğmuş, Korkuteli, Kemer, İbradı ve Kumluca kaymakamlıklarınca, içkili yer bölgesi tespiti için haritalar üzerinde projeler hazırlandı. 
Gazipaşa Kaymakamlığı, "kırmızı kalem" kullanarak içkili yer bölgelerini harita üzerinde işaretledi. Kaymakam İsmail Gültekin imzasıyla gönderilen yanıt yazısında, ilçedeki içkili yer bölgesi, "Sugözü köyü grup yolu güzerg hında Sorfan mevkiinden başlayarak Çomruk mevkiinde sona erer" diye ifade edildi. Yazıda, söz konusu bölgenin 'kırmızı kalemle işaretlendiği' vurgulandı. 
Benzer bir yazıyı gönderen Gündoğmuş Kaymakam Vekili Orhan Aktürk ise, İlçedeki içkili yerler bölgesi konusunda, ilçe Jandarma Komutanlığı'nın teklif ettiği sınırlara "kaymakamlıkça katıldıklarını" belirtti. 



</TEXT>
</DOC>
