<DOC>
<DOCNO> 400456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko07.html </URL>
<DATE> 2005/12/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mersin'e prezervatif fabrikası kurulacak... 
</HEADLINE>
<TEXT>

     Veli Gürgah 

Merkezi Malezya'da bulunan Trust Condom'un Türkiye Genel Distribütörlüğü'nü yapan firmanın, Türkiye'nin ilk prezervatif fabrikasını Mersin'de kurmayı planladığı bildirildi. 
     Trust Condom Türkiye Genel Distribütörü Güney Reklam Ajansı Tanıtım, Plastik ve Mamüller Şirketi Genel Müdürü Yüksel Göğebakan, AA muhabirine yaptığı açıklamada, yaklaşık 5 milyon dolara mal olacak fabrikayı Kazanlı Beldesi veya Mersin-Tarsus Organize Sanayi Bölgesi'ndeki OSB 5 dönümlük arazi üzerine kurmayı planladıklarını söyledi. 
     Türkiye'de, halen yüzde 13'ler seviyesinde olan prezervatif kullanım oranının her geçen gün arttığını bildiren Göğebakan, 10 milyon dolarlık Türk prezervatif pazarında 43 markanın bulunduğunu belirtti. 
     Türkiye'nin önü açık bir pazar olduğunu vurgulayan Göğebakan, ''Bugüne kadar Türkiye'de hiçbir işadamı prezervatif fabrikası kurmak için niyetlenmemiş. Büyük bir ihtimalle riske girmekten kaçınmıştır. Bu durumda yüklü miktarda para yurtdışına giderken, ürünler de vatandaşlara daha pahalıya satılıyor. Amacımız, Türk halkına ucuz ve kaliteli bir korunma yöntemini ulaştırmaktır'' dedi. 
     Fabrikanın yüzde 10'unun Malezya, yüzde 10'unun da Alman ortaklara ait olacağını vurgulayan Göğebakan, ''Aslında fabrikayı çok daha önce açmayı planlıyorduk. Ancak, bazı sıkıntılar nedeniyle ertelemek zorunda kaldık. Önümüzdeki aylarda kuracağımız fabrikada ameliyat eldiveni üretmeyi de planlıyoruz'' diye konuştu. 
     
     ''FİYATLARI AŞAĞIYA ÇEKMEYİ AMAÇLIYORUZ'' 
     Pazara yaklaşık 2 yıl önce girdiklerini ifade eden Göğebakan, şöyle konuştu 
     ''Fabrikayı faaliyete geçirmemizle birlikte fiyatları daha da aşağılara çekmeyi amaçlıyoruz. Avrupa'da yüzde 65-70'lerde olan prezervatif kullanım oranı ülkemizde çok aşağılarda kalıyor. Bunun başında cinselliğin bir tabu olarak görülmesi ve eğitimsizlik yatıyor. Ama yeni nesil prezervatife daha sıcak bakıyor.'' Türkiye'nin konumu itibariyle Avrupa, Türk cumhuriyetleri ve Ortadoğu ülkelerinin ciddi bir pazar oluşturduğunu da vurgulayan Göğebakan, ''Avrupa'da aynı kalitedeki ürünler yaklaşık 2 kat fiyata satılıyor. Ayrıca, Türk cumhuriyetleri ve Ortadoğu ülkeleri Malezya'ya oldukça uzak. Türkiye'den bu ülkelere çok hızlı sevkiyat yapabiliriz. Bu da bize avantaj kazandırır'' dedi. 
     
</TEXT>
</DOC>
