<DOC>
<DOCNO> 401200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/axgun02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lının evinde bomba 
</HEADLINE>
<TEXT>


Silopi'de DEHAP'lı Belediye Başkan Yardımcısı Abdülaziz Çoban'ın evinde, eylemde kullanılmak üzere hazırlanmış bomba düzenekleri bulundu. 5 kişi gözaltına alındı. Çoban'ın Kuzey Irak'ta olduğu belirlendi 

ANKARA Milliyet 

Silopi'de Cumhuriyet Başsavcısı Talip Demirezen'in makam aracına yapılan bombalı saldırıyla ilgili operasyon başlatan emniyet birimleri, DEHAP'lı Belediye Başkan Yardımcısı Abdülaziz Çoban'ın evinde, eylemde kullanmak üzere hazırlanan bomba düzenekleri ele geçirdi. Terör örgütü üyesi oldukları iddiasıyla 5 kişi gözaltına alınırken, Çoban'ın Kuzey Irak'ta olduğu tespit edildi. 

İsmini verdiler 
Alınan bilgiye göre, Silopi Cumhuriyet Başsavcısı Demirezen'in makam aracına 11 Kasım'da yapılan saldırıyla ilgili istihbarat çalışmalarında, kırsaldan gelen PKK militanları Ş.İ. ve V.A.'nın ilçede olduğu, Demirezen'in aracına bomba koydukları saptandı. 
Yapılan operasyonda iki militanın yanı sıra akrabaları H.Ö., R.Ö. ve İ.Ö. de yardım ve yataklık yaptıkları iddiasıyla gözaltına alındı. Zanlılar sorgularında, önümüzdeki günlerde yapacakları eylemlerde kullanacakları patlayıcı maddelerin yerini anlatırken DEHAP'lı Silopi Belediye Başkan Yardımcısı Çoban'ın ismini verdi. 

Yatağa gizlenmiş... 
Polis, Çoban'ın evinde yaptığı aramada bir odada yatakların arasına gizlenmiş ve kullanılmaya hazır patlayıcı madde ile düzeneklerini buldu. Kuzey Irak'ta olduğu belirlenen Çoban için yakalama kararı çıkartıldığı öğrenildi. 
Operasyonda, 6 tabanca ile bir Kalaşnikovda ele geçirildi. Silahlar ve patlayıcı maddeler kriminal inceleme için laboratuvara gönderilirken, terör örgütü üyelerinin patlayıcılarla önümüzdeki günlerde ilçedeki tank taburuyla "BOTAŞ karakolu" olarak bilinen güvenlik noktasına yönelik eylem hazırlığı yaptığı saptandı. Eylemcilerin bu amaçla her iki hedefle ilgili keşif çalışmaları yaptıkları saptandı. 



</TEXT>
</DOC>
