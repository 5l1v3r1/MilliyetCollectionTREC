<DOC>
<DOCNO> 407652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy13.html </URL>
<DATE> 2005/12/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
''Zapsu fındığı'' için ilk deprem AKP'de yaşandı 
</HEADLINE>
<TEXT>

     Türkiye Ziraat Odaları Birliği TZOB 
     tarafından, Fiskobirlik ve üreticinin zarar etmesine neden olmakla suçlanan Başbakan Recep Tayyip Erdoğan’ın danışmanı Cüneyd Zapsu’nun fındık işleri, ilk depremi AKP yönetiminde yaratmıştı. Başbakan Erdoğan’ın danışmanı ve AKP MKYK üyesi Zapsu ile ilgili fındık krizi, hükümete gelinmesinin ardından AKP yönetimi içinde yaşanan ilk büyük kavga niteliğini de taşıyor. 2003 yılında dönemin AKP Genel Başkan Yardımcısı ve Giresun Milletvekili Nurettin Canikli, Zapsu’nun fındık işlerini, parti içinde gündeme getiren ilk isim oldu. Canikli, Başbakan Erdoğan’ın bulunmadığı bir Merkez Yürütme Kurulu MYK toplantısında fındık üreticilerinin sorunlarını anlatırken Zapsu’yu suçlayıcı bir konuşma yaptı. Canikli, fındık taban fiyatlarının belirlenmesinin gecikmesi nedeniyle üreticilerin zor durumda olduğunu belirtirken, bu belirsizlik nedeniyle "fındık spekülatörlerinin" karlar elde ettiklerini söyledi. Fındık spekülatörlerinin baskısı nedeniyle Fiskobirlik’in ve üreticilerin zarar ettiklerini, Fiskobiirlik’in fiyatlarının fındık şirketlerinin uluslararası alanda daha fazla kar elde etmeleri için bilerek düşük tutulduğunu anlatan Canikli, Zapsu’yu da bu zarara yol açan isimler arasında suçladı. Canikli ayrıca bunun bir "hükümet sorununa" da yol açtığını belirterek, Fiskobirlik’le ilgili durumun Devlet Bakanı Ali Babacan’ı "zor durumda" bıraktığını ve hükümete de zarar verdiğini söyledi. 
     
     ZAPSU MUHALİFİNE TASFİYE 

     Canikli’nin Zapsu’ya yönelik bu eleştirileri, partide büyük tartışmalara neden oldu. Bu eleştirilerden çok kısa bir süre sonra AKP ilk büyük kongresini gerçekleştirdi. 
     Kongre sonrası oluşan yeni MYK’ya doğrudan Zapsu-Canikli kavgası damgasını vurdu. Erdoğan yeni MYK’da partinin kuruluşundan bu yana görev yapan 11 isimden sadece Canikli’yi dışarıda bıraktı. Kuruluştan itibaren görev yapan tüm yöneticiler yerlerini korurken MYK’ya yalnızca Canikli’nin alınmaması, "Zapsu muhalifine tasfiye" şeklinde yorumlandı. 
     Canikli, MYK dışında bırakılmasının ardından yöneltilen sorulara karşı suskun kalırken, Zapsu’ya yönelik suçlamalarını reddetmemesine karşın, yeni açıklamalarda da bulunmamayı tercih etti. 

     
</TEXT>
</DOC>
