<DOC>
<DOCNO> 406022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy08.html </URL>
<DATE> 2005/12/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
AKP'li Şahin'den Erdoğan'ın TÜSİAD açıklamalarına destek 
</HEADLINE>
<TEXT>

     AK Parti Genel Sekreteri İdris Naim Şahin, Başbakan Recep Tayyip Erdoğan’ın TÜSİAD’a yönelik sözleriyle ilgili olarak, "Birileri bir şey açıklıyorsa, ona cevap vermek durumunda olanlar da görüşlerini beyan edeceklerdir. Bundan daha tabii bir olay yoktur" dedi. 
     Şahin, parti genel merkezinde düzenlediği basın toplantısında, AK Parti 2. Büyük Kongresi’ne ilişkin takvimin işlemeye devam ettiğini söyledi. Takvim uyarınca, ilçe kongrelerinin tarihlerinin 25 Aralık’a kadar genel merkeze iletilmesi gerektiğini kaydeden Şahin, büyük kongrenin gelecek yıl Eylül ya da Ekim ayında gerçekleştirileceğini ifade etti. 
     AK Parti Genel Sekreteri Şahin, partinin kuruluşundan bugüne kadar 228 MYK, 41 MKYK ve 28 il başkanları toplantısı gerçekleştirildiğini, 
     İstişare Kurulu’nun da 5 kez toplandığını anlattı. 
     "Muhafazakarlık ve demokratlık" anlayışı içinde çalışmaları sürdürdüklerini kaydeden Şahin, "Türkiye AK Partili yıllarda ülkenin kalkınması ve toplumsal adaletin hakim kılınması noktasında önemli bir şans yakalamıştır" dedi. 
     Şahin, Başbakan Recep Tayyip Erdoğan’ın TÜSİAD’a yönelik sözlerinin anımsatılması üzerine, günlük olaylara bağlı olarak yapılan açıklamaların koşullara göre değerlendirilmesi gerektiğini söyledi. 
     Şahin, "Birileri bir şey açıklıyorsa ona cevap vermek durumunda olanlar da görüşlerini beyan edeceklerdir, etmelidirler. Bundan daha tabii bir olay yoktur" diye konuştu. 
     Bir gazetecinin "DİSK Genel Başkanı’nın TÜSİAD’a destek için gerekirse yürüyecekleri" yönünde açıklama yaptığına dikkat çekmesi üzerine Şahin, Türkiye’nin haklar, özgürlükler açısından dünyanın çok önemli bir ülkesi olduğunu kaydetti. 
     İdris Naim Şahin, ’Bu hakları kanun çerçevesinde yürüyerek, toplanarak kullanmak isteyen herkese bu ülkenin sokakları, meydanları açıktır. Ama bu hukuk, kanun çizgisinin ötesine geçmemelidir. Geçerse bunun müeyyidesini tayin edecek merci AK Parti Genel Merkezi değil, bu devletin hükümetidir, yürütme organıdır. O da gereğini yapacaktır" diye konuştu. 
     DİSK’in genel başkanının kanunsuz bir eylem yapacağına yönelik bir ifadede bulunduğunu düşünmediğini belirten Şahin, "Kuşkusuz tepkiler hukuk çerçevesinde ortaya konulabilir buna da birileri ya da faraza biz memnun olmasak dahi saygı durmak durumundayız. Ama herkes, biz, DİSK dahil kanunlara saygılı olmak şartıyla" dedi. 
     Şahin, Ermeni konferansıyla ilgili yargı kararının ardından Başbakan Erdoğan’ın açıklamalarının da yargıya müdahale olduğu yönünde bazı gazete yorumlarından söz edilmesi üzerine, şunları söyledi 
     "Haber kutsal, yorum hürdür. Ama kutsal olabilmesi için doğru olması lazım. Yorum, bir başkasının özgürlüğünü ihlal etmemek kaydıyla hürdür. Sayın Başbakan’ın açıklamalarını bugün bir başka olay vesilesiyle arşivlerden çıkarıp yorumlamaya kalkmak mümkündür. Öyle midir, değil midir, bunu değerlendirme mercii yargı organıdır." Şahin, gündemlerinde seçim olmadığını da belirterek, ülkede siyasi ve ekonomik istikrar bulunduğunu, halkın hayatından memnun olduğunu söyledi. 
     
</TEXT>
</DOC>
