<DOC>
<DOCNO> 405259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yazar/ulagay.html </URL>
<DATE> 2005/12/21/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Ekonomide 'ilişki' mi önemli, üretim mi 
</HEADLINE>
<TEXT>


Son zamanlarda Türkiye ekonomisiyle ilgili değerlendirmelerde ilginç bir kutuplaşma ortaya çıktı. Bir kutupta, ekonomide her şeyin yolunda gittiğini ve kaygı duymaya gerek bulunmadığını iddia edenler var. Başta Sayın Ali Babacan olmak üzere hükümet yetkilileri, kendi sektörlerindeki gelişmelerden memnun olan özel sektör mensupları ve kimi ekonomi yorumcuları bu kutupta yer alıyor. Bunlara "iyimserler" deniyor. 
Gelinen noktada dış dünyanın da bu iyimserlere yakın durduğunu söylemek mümkün. IMF'nin, Dünya Bankası'nın, uluslararası "rating" kuruluşlarının ve Türkiye'ye para akıtmaya devam eden herkesin şu an için Türkiye'deki gelişmelere olumlu baktığı söylenebilir. 

Kötümserler 
Diğer kutupta ise görünüşe aldanmamak gerektiğini, ekonomideki gelişmelerin aslında sağlıklı olmadığını, sanayinin rekabet gücünü kıran ve dış açığı hızla büyüten aşırı değerlenmiş TL'nin ekonomiyi içinden tahrip ettiğini ileri sürenler var. Kimi muhalefet mensupları, kimi oda başkanları ve özel sektör sözcüleri, rekabette zorlanan sektörlerdeki kimi sanayiciler ve kimi ekonomi yorumcuları da bu kutupta yer alıyor. Asaf Savaş Akat dostumuz bir noktadan sonra net bir tavır koyarak kaygılarını açığa vurduğu için onun adı öne çıktı bu tartışmada ve "kötümserler"le birlikte anılmaya başlandı. 
Bu kutuplaşmada ben de kötümserlerin kaygılarını paylaşma eğilimindeyim. Ekonomideki olumlu gelişmelerin çoğunlukla dış kaynak girişine bağlı olması, özel sektörün tasarruf açığının hızla büyümesi, değerlenmiş TL'nin de katkısıyla birçok sanayi sektöründe ciddi sorunların yaşanması, üretimde kullanılan ithal girdi oranının sürekli artması ve bu nedenlerle dış açığın hızla büyümesi, ayrıca geniş kesimin ekonomik büyümeden tatmink r bir pay alamaması, bugün gözlenen olumlu tablonun sürekli olamayacağını düşündürüyor bana da. Ancak bizim kaygılarımız sürerken ekonomi de dört yıldır büyümeye devam ediyor . 

'İlişki ekonomisi' 
Pekiyi bu nasıl oluyor Yoksa benim gibi gidişattan kaygı duyanların yeterince dikkate almadıkları bir olguyla mı açıklamak gerekiyor bu durumu 
Bugünün dünyasında "ilişki ekonomisi" diye bir olgudan söz etmek mümkün belki de. Küresel düzenin hakim tepeleri ile iyi ilişkiler kurmanızı sağlayacak koşulları yaratabilirseniz, bu sayede ülkenize çektiğiniz dış kaynakla ekonominizi bir süre büyütebiliyorsunuz. "İlişki ekonomisi"nde başarılı sayılmanın başlıca koşulları ise şunlar 
Piyasa ekonomisine içtenlikle inanmış, istikrarlı bir hükümetin mevcudiyeti. IMF'nin de onayladığı bir ekonomik programın başarıyla uygulanması. Bütçe disiplininin ve makroekonomik istikrarın korunması. Her türlü yabancı sermayeye karşı davetk r bir tutum izlenmesi. Ekonomide büyümenin ve getiri oranlarının tatmink r olması. Uygulanan politikalara karşı ciddi bir toplumsal muhalefetin bulunmaması. 
Türkiye bu koşulları yerine getirmenin ötesinde bir de Avrupa Birliği yolunda olduğu için "ilişki ekonomisi"nde yüksek puan tutturuyor ve büyümeye devam ediyor. Ancak bu, Türkiye'de "üretim ekonomisi"nin sağlıklı geliştiğini göstermiyor. Tartışmaya devam edeceğiz. 



</TEXT>
</DOC>
