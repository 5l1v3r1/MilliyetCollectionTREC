<DOC>
<DOCNO> 401487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas04.html </URL>
<DATE> 2005/12/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Aslında Almanlar o kadar da iri değilmiş 
</HEADLINE>
<TEXT>

     Alman Federal İstatistik Kurumu’nun yayınladığı "Federal Almanya İstatistiki Bilgiler 2005" adlı kitapta, Türk halkının iri yarı bildiği Almanlar’ın aslında o kadar da iri yarı olmadıkları ortaya çıktı. 
     Kurum Başkanı Johann Hahlen’in önsözünde, "Dünya sadece sayılardan oluşmuyor ancak sayılar dünyamızı daha iyi tanımamıza yardımcı oluyor" dediği kitapla Almanları daha iyi tanımak mümkün oldu. 
     Kitapta yer alan verilere göre, ortalama Alman vatandaşı 1.71 cm boyunda, 74.6 kg ağırlığında ve günde ortalama 9 dakika telefonda konuşuyor. 
     Yine Türklerin, Alman ismi deyince aklına gelen Hans isminin de tarihe karışmak üzere olduğu anlaşılan kitapta, Almanların çocuklarına verdiği başlıca isimlerin ise Marie ve Maximilian olduğu belirtiliyor. 
     
     TAVUKLAR ALMAN NÜFUSUNUN YARISINA EŞİT 
     Kitapta yer alan verilere göre, toplam nüfusu 82 milyon olan Almanya’da tavuk sayısı ise neredeyse nüfusun yarısına eşit. 39 milyon tavuğa sahip olan Almanya’da, at, besi domuzu, koyunlarla birlikte hayvanların sayısı 52.1 milyonu buluyor. 
     Ayrıca kitapta, 2005 yılı içerisinde vücut bakımında kullanılmak üzere 1.1. milyar adet saç fırçasının üretildiği belirtilen Almanya’da, 669 bin çöpün toplandığı, 8 bin 288 kişinin de kayak derneğine üye olduğu bilgilerine yer veriliyor 
     
</TEXT>
</DOC>
