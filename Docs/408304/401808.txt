<DOC>
<DOCNO> 401808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur25.html </URL>
<DATE> 2005/12/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bolu Dağı'nda freni boşalan TIR lokantaya girdi 
</HEADLINE>
<TEXT>

     Bolu Dağı’nın Düzce kesiminde freni boşalan bir TIR’ın lokantaya girmesi sonucu, bir kısmı çöken işyerinin enkazında mahsur kalan 4 kişi yara almadan kurtuldu. 
     AA muhabirinin aldığı bilgiye göre, Düzce’nin Kaynaşlı İlçesi Bolu Dağı kesiminde Resul Öz’ün kullandığı 55 K 1391 plakalı TIR, sabah erken saatlerde freninin boşalması sonucu Recep Çillioğlu’na ait et lokantasına girdi. 
     Çarpmanın etkisiyle ahşap olan lokantanın bir kısmı çöktü. Çökme sonucu işyerinde çalışan Gökhan, Ünal Çillioğlu ile Deniz Özcan ve Çağlar Şahin enkaz altında bir süre mahsur kaldılar. 
     Lokanta çalışanları, kendi imkanlarıyla enkaz altından kurtulurken, TIR sürücüsü Resul Öz de kazayı yara almadan atlattı. Olayda ölen ya da yaralanan olmazken, lokantada büyük çapta maddi hasar meydana geldi. 
     Enkaz altından çıkan lokanta çalışanları, olay sırasında önce deprem olduğunu sandıklarını, ancak daha sonra TIR’ın işyerine girdiğini gördüklerini belirterek, kazadan şans eseri yara almadan kurtulduklarını kaydettiler. 
     
</TEXT>
</DOC>
