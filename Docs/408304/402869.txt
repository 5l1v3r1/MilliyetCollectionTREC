<DOC>
<DOCNO> 402869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonyas08.html </URL>
<DATE> 2005/12/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Anneler, çocuklarıyla iletişim kuramıyor... 
</HEADLINE>
<TEXT>

     İstanbul’da 10 bin aile üzerinde yapılan araştırmada, annelerin yüzde 42’sinin çocuklarıyla iletişim kurmakta başarılı olamadığı belirlendi. 
     Çukurova Üniversitesi Eğitim Fakültesi Dekan Yardımcısı Yrd. Doç. 
     Dr. Oğuz Kutlu, AA muhabirine yaptığı açıklamada, bilinçsiz anne babanın, çocuklarına iyilik yapmak isterken bazen istemeden de olsa kötülük yapabildiklerini söyledi. 
     Yrd. Doç. Dr. Kutlu, bilinçsiz anne babaların sürekli eleştirerek, komşu veya yakın akrabalardaki yaşıtlarını emsal göstererek, çocuklarını teşvik etmek isterlerken, öz güvenlerinin ve benlik saygılarının azalmasına neden olduklarını kaydetti. Yrd. Doç. Dr. 
     Kutlu, bunun yanı sıra ebeveynin çocuğunu dinlemeyerek onların ömür boyu hissedecekleri güvensizlik duyguları yaşamalarına neden olabildiklerini vurguladı. 
     Çocuklarının çabalarını görmezlikten gelerek, gizli ceza verme anlayışının da sakıncalarına dikkati çeken Yrd. Doç. Dr. Kutlu şunları kaydetti 
     "Anne baba, çocuklarının düşüncelerini sürekli yönlendirdiklerinden, özgürlük vermediklerinden düşünme becerilerini olumsuz yönde etkileyebiliyorlar. 
     İstanbul’da yaklaşık 10 bin aile üzerinde yapılan bir araştırmada, ailelerde yüzde 42 oranında anne çocuk iletişiminin bozuk olduğu, çocuk psikiyatrisi servisine gönderilen çocukların yüzde 30’unun nedeninin anne olduğu belirlenmiştir." 
     
     BİLİMSEL BİLGİ 
     Yrd. Doç. Dr. Oğuz Kutlu, evlat sahibi olunmasının yeterli olmadığını, "iyi anne baba" olunması gerektiğini ifade ederek, "Tüm anne babalar elbette ki çocuğunun başarılı olmasını iyi niyetle ister. 
     Ama sadece iyi niyet ve istemek yetmez" dedi. 
     Anne-babanın neyi nasıl yapacağını bilimsel verileri dikkate alarak uygulaması gerektiğini belirten Yrd. Doç. Dr. Kutlu, şöyle devam etti 
     "Eğer anne babalar ileride daha az acı çekmek istiyorlarsa, şimdi daha çok bilimsel bilgi edinmek zorundadırlar. 
     Her anne baba, çocuklarının başarısı için evinde huzur ortamı oluşturmanın ne kadar önemli olduğunu bilmelidir. Bu sağlıklı ve gelişmiş bir toplum için de gereklidir. Unutulmamalıdır ki anne baba olmak aslında büyük bir sorumluluk ve aynı zamanda büyük bir fırsattır." 
     
</TEXT>
</DOC>
