<DOC>
<DOCNO> 402624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/spor/axspo03.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İliç'in şifresi 
</HEADLINE>
<TEXT>


Beşiktaş'ı yıkan Sırp yıldızın bir ay önce Partizan Kulübü'nü arayarak, "Dönmek istiyorum" dediği ortaya çıktı. Ancak Gerets, yönetimin sıcak baktığı vedaya izin vermedi, Tomas'ın da çabalarıyla Saşa tavan yaptı 

HALİL ÖZER 


Galatasaray'da herkes Saşa İliç'in, Beşiktaş derbisindeki muhteşem performansını konuşuyor. Ancak attığı 2 golle zafere imzasını koyan Sırp yıldızın son haftalardaki formunun perde arkasında çarpıcı gerçekler bulunuyor. 
Konyaspor'a attığı 2 golle sezona fırtına gibi başlayan, ancak daha sonra büyük bir düşüşün içine giren İliç, bundan bir ay önce eski kulübü Partizan'ın yöneticilerini arayarak, ülkesine geri dönmek istediğini söyledi. Bunun üzerine Partizan'lı idareciler, Galatasaray yönetimi ile temasa geçerek, "Eğer memnun değilseniz İliç'i aynı şartlarda geri almaya hazırız" teklifi yaptı. Sarı - kırmızılı yöneticiler, konuyu Teknik Direktör Gerets'e ileteceklerini belirtip, transfere açık kapı bıraktılar. 
Fakat Gerets, İliç'in takımdan ayrılmasına kesinlikle izin vermeyeceğini belirterek, "O çok kaliteli bir futbolcu ama zor günler geçiriyor. Sabır gösterirsek biz kazanırız" dedi ve Sırp yıldızın Partizan'a gitmesine engel oldu. Bunun üzerine, Partizan'a olumsuz yanıt verildi ve İliç'in toparlanması için takımdaki en yakın arkadaşı Tomas'ın devreye sokulması kararlaştırıldı. Gerets ve Sportif Direktör Bülent Tulun, Tomas'la bir görüşme yaparak İliç'le yakından ilgilenmesini istediler. Sarı - kırmızılılar bu hamleyle hedefi 12'den vurdu ve Tomas'ın çabasıyla İliç ayrılık fikrini aklından çıkardı. Sadece futbolu düşünmeye başlayan Sırp yıldız performansını her hafta yükseltti, derbide de tavan yaptı. 
İliç maç sonrası soluğu cezası yüzünden tribünde yer alan Tomas'ın yanında aldı. İkili, Suat Usta ve kaleci Aykut'u da yanlarına alarak Paper Moon'da galibiyeti kutladı. İliç'in yemekte, zor günlerinde kendisine büyük destek veren Tomas'a teşekkür ettiği vurgulandı. 

Florya'dan manzaralar 

ERHAN TELLİ 

Beşiktaş ile giriştiği zorlu derbi mücadelesinden zaferle ayrılan Galatasaray, ligde ilk yarının son haftasında Kayserispor'la deplasmanda oynayacağı maçın hazırlıklarına ara vermeden başladı. Teknik direktör Eric Gerets yönetiminde yapılan idmana 9 futbolcu katılmadı. Sakatlığı süren Hasan Şaş'ın yanı sıra, derbide forma giyen oyunculardan Hakan Şükür, İliç, Saidou, Mondragon, Necati, Orhan ve Cihan ile kart cezalısı Tomas idmanda yer almadı. Ayhan, Song, Yalçın, Ümit ve Sabri koşuyla yetinirken, diğer oyuncular şut çalışması ile yarı sahada çift kale maç yaptılar. 
Sarı - kırmızılı oyuncuların antrenmanda son derece keyifli oldukları gözlenirken, Teknik Direktör Gerets'in köpeği neşe kaynağı oldu. Cim Bom bugün yapacağı çalışmayla Kayserispor maçı hazırlıklarını sürdürecek. 

Para müjdesi 

Galatasaray Başkanı Özhan Canaydın'ın, futbolculara hafta içinde para müjdesi verdiği öğrenildi. Canaydın'ın, ilk yarı bitmeden futbolculara tüm borçların ödeneceği sözünü verdiği belirtildi. Başkan'ın bu müjdesi uzun süredir paralarını alamayan futbolcular arasında sevinçle karşılandı. Para sorununa rağmen büyük özveriyle mücadele eden oyuncular, yönetimin taktirini topladı. 

Çakır'a destek 

Galatasaraylı yöneticiler, hakem Cüneyt Çakır'a sahip çıktılar. Bu sezon ilk kez hakeme destek veren sarı - kırmızılılar, Çakır'ın sonuca etki edecek hata yapmadığını belirttiler. Fatih Gökşen, Beşiktaş cephesinin tepki gösterdiği oyuncu değişikliğinin engellenmesi konusunda hakem Çakır'ın hatalı olmadığını vurgulayarak, "İkinci golü yedikten sonra koşa koşa santra yaptılar. Oyuncu değişecekse neden beklemediler İki kez öne geçip, neden yenildiklerini düşünsünler" ifadesini kullandı. 

Yalçın iyi 

Derbinin uzatma dakikalarında ayak bileğinden sakatlanarak oyun dışı kalan Yalçın'ın ciddi bir durumunun olmadığı açıklandı. Doktorlar dünkü idmanda koşuyla yetinen genç oyuncunun hafta sonu Kayseri maçında forma giyebileceğini belirtti. 


</TEXT>
</DOC>
