<DOC>
<DOCNO> 402303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun18.html </URL>
<DATE> 2005/12/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
BM Hariri Suikastıyla ilgili daha fazla Suriyeliyi sorgulamak istiyor 
</HEADLINE>
<TEXT>

     Eski Lübnan Başbakanı Refik Hariri'nin öldürülmesiyle ilgili BM soruşturmasını yürüten Alman savcı Detlev Mehlis, soruşturmayla ilgili olarak birkaç gün içinde daha fazla Suriyeli görgü tanığının sorgulanmak istendiğini söyledi. 
     Mehlis, Lübnan'ın El Müstakbel gazetesinde yayınlanan söyleşisinde, birkaç gün içinde Suriye'den daha fazla tanığın, Avusturya'nın başkenti Viyana'da BM müfettişleri tarafından sorgulanmasını isteyeceğini açıkladı. 
     Detlev Mehlis, sorgulanmak istenen Suriyeli görgü tanıklarının kimliklerine ilişkin bilgi vermezken, Viyana'daki sorgulamaların Şam'da yapılanlardan daha verimli geçtiğini kaydetti. 
     BM, Hariri suikastıyla ilgili olarak Viyana'da 5 Suriyeli yetkiliyi sorgulamıştı. 
     Suriye ve BM, bu kişilerin kimliklerini açıklamazken, diplomatik kaynaklar, sorgulananlar arasında Lübnan'daki eski istihbarat şefi Korgeneral Rüstem Gazali ve yardımcısının bulunduğunu söylemişlerdi. 
     Mehlis'in soruşturmayla ilgili raporunu, 13 aralıkta BM Güvenlik Konseyi'ne sunması bekleniyor. 
     
</TEXT>
</DOC>
