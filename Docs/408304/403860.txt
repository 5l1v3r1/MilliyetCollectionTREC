<DOC>
<DOCNO> 403860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/guncel/gun03.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan kitap ve CD baskınında 4 gözaltı 
</HEADLINE>
<TEXT>


Zeytinburnu'ndaki bir matbaada 9500 kitap, Üsküdar'daki üç işyerinde 17 bin 500 CD ele geçirildi 

ERDAL KILINÇ İstanbul 

Zeytinburnu'nda, bir matbaaya düzenlenen operasyonda, aralarında Turgut Özakman'ın "Şu Çılgın Türkler" ve Hasan Cemal'in "Cumhuriyeti Çok Sevmiştim" adlı kitaplarının da bulunduğu 9 bin 500 korsan kitap ele geçirildi. 
Çiftehavuzlar Mahallesi'ndeki Sema Sanayi Sitesi'nde bulunan bir matbaada korsan kitap basıldığı ihbarı üzerine yapılan baskında, "Şu Çılgın Türkler", "Cumhuriyeti Çok Sevmiştim", "Da Vinci Şifresi" ile "Dijital Kale"nin de aralarında bulunduğu korsan basılan ve ciltlenmek üzere olan çeşitli kitaplardan 9 bin 500 adet ele geçirildi. 
Ruhsatsız çalıştığı belirlenen matbaada ele geçirilen kitaplar, iki kamyona yüklenerek İstanbul Valiliği İl Denetleme Kurulu'na teslim edildi. 
Üsküdar Hakimiyet-i Milliye Caddesi ve Doğancılar Caddesi'ndeki üç ayrı işyerinde de polis ekiplerince arama yapıldı. Bu aramalarda 17 bin 500 adet korsan CD bulundu. 
Her iki konuya ilişkin 4 kişinin gözaltına alındığı ve haklarında yasal işlem yapıldığı bildirildi. 
Emniyet yetkilileri, son operasyonlarla birlikte 2005 yılı içinde korsan basılmış toplam 34 bin kitap ele geçirildiğini kaydetti. 

Korsanı yakalayanlara para ödülü 

YILDIZ YAZICIOĞLU Ankara 
TBMM'de önceki gün siyasilerle görüşen sanatçılar, Başbakan Recep Tayyip Erdoğan'dan korsanla mücadele sözü alırken, Kültür ve Turizm Bakanlığı, 5846 sayılı yasada değişiklik yapmak üzere kolları sıvadı. Taslakta, korsanla mücadele edecek polis ve valiliklerce görevlendirilecek denetim personeline, büyük çapta korsan materyalleri yakalaması durumunda "para ödülü" öngörülüyor. 
Kültür ve Turizm Bakanlığı Telif Hakları Genel Müdürü Halil Yılmaz, korsanla mücadele için mevcut yasadaki uygulamadaki yetersizlikleri gidermek amacıyla taslak hazırlandığını söyledi. Uyuşturucu madde kaçakçılığına darbe vuracak operasyonları teşvik etmek için emniyet güçlerine ikramiye verildiğini anımsatan Yılmaz, bu nedenle taslakta her yıl memur katsayısına bağlı olarak, büyük çapta korsan ürün yakalayan personelin ödüllendirilmesini planladıklarını kaydetti. Yılmaz, bunun mevcut katsayıyla hesaplandığında, 200 YTL'lik nakdi ödül anlamına geldiğini belirtti. 



</TEXT>
</DOC>
