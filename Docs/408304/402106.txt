<DOC>
<DOCNO> 402106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo19.html </URL>
<DATE> 2005/12/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kalou'nun 2006 Dünya Kupası'nda oynayabilmesi için bir şans doğdu 
</HEADLINE>
<TEXT>

     Hollanda'nın Feyenoord Futbol Kulübü'nde oynayan Fildişi Sahili vatandaşı genç futbolcu Salomon Kalou'nun 20 , Hollanda forması altında 2006 Dünya Kupası'nda yer alabilmesi için, bir şans daha doğdu. Rotterdam Mahkemesi, Hükümet'in daha önce reddettiği Salomon Kalou'nun vatandaşlık başvurusunun tekrar değerlendirilmesini kararlaştırdı. 
     Adalet Bakanlığı, Salomon Kalou'nun Hollanda vatandaşlığına geçmesi için daha önce yaptığı başvuruyu, vatandaş olabilmesi için gerekli koşulları henüz yerine getiremediği gerekçesiyle iki kez reddetmişti. Hükümet'in ret kararına karşı, başta Hollanda Futbol Federasyonu olmak üzere futbol otoritelerinin desteği ile Salomon Kalou mahkemeye başvurmuştu. 
     Rotterdam Mahkemesi'nin bugün verdiği kararda, Hükümet'in Salomon Kalou ile ilgili dosyayı yeniden gözden geçirmesi gerektiği belirtildi. Mahkemeye göre, Kalou'nun Hollanda vatandaşı olabilmek için Rotterdam Belediyesi ve Spor Bakanlığı'nın olumlu tavsiyeleri bulunduğu, hızla Hollandaca öğrendiği ve bu nedenle vatandaşlık işlemlerine yeniden bakılmasının zorunlu olduğu görüşüne varıldığı bildirildi. 
     Mahkemenin kararına karşı, Adalet Bakanlığının altı hafta içinde ya bir üst mahkeme nezdinde karara itiraz etmesi ya da dosyayı yeniden gözden geçirmesi bekleniyor. 
     Konu bir süre önce Parlamento'ya da yansımış ve verilen bir önergenin benimsenmesiyle, yetenekli futbolcu Salomon Kolu'nun bir an önce vatandaş yapılarak 2006 Dünya Kupasına yetiştirilmesine siyasi partilerden de destek gelmişti. Salomon Kalou için iki hafta önce Rotterdam Mahkemesi'ndeki duruşmaya Hollanda Milli Takımı'nın çalıştırıcısı Marco van Basten da gelerek destek vermişti. 
     
</TEXT>
</DOC>
