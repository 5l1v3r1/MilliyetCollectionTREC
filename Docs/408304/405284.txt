<DOC>
<DOCNO> 405284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun23.html </URL>
<DATE> 2005/12/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ortadoğu'da Doğu Kudüs'te seçim gerilimi 
</HEADLINE>
<TEXT>

     Filistin Yönetimi, 25 Ocak'ta yapılması planlanan genel seçimleri, İsrail'in Doğu Kudüs'te oy kullanılmasını engelleme planında ısrar etmesi durumunda iptal edeceğini bildirdi. 
     Enformasyon Bakanı Nebil Şaat, yaptığı açıklamada, ''Eğer İsrailliler Kudüs'te seçim yapmamıza izin vermezse o zaman hiçbir yerde seçim olmayacak'' dedi. 
     İsrailli yetkililer bugün, Doğu Kudüs'teki Filistinlilerin oy kullanmasına izin vermeyeceklerini belirterek, seçimlere Hamas örgütünün katılması nedeniyle örgütün adaylarının iktidara gelişine yardım etmek istemediklerini söylemişti. 
     Filistin ile İsrail arasındaki 1993 Oslo barış anlaşması uyarınca Filistin seçimlerinde oy kullanabilen Doğu Kudüs'teki Filistinliler, 1996 yılındaki genel seçimlerde ve bu yıl başlarındaki devlet başkanlığı seçimlerinde oy kullanmıştı. 
     
</TEXT>
</DOC>
