<DOC>
<DOCNO> 400670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko13.html </URL>
<DATE> 2005/12/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Palamutta 20 yılın rekoru kırıldı... 
</HEADLINE>
<TEXT>

     Tuğba Yardımcı AA 

Karadeniz Teknik Üniversitesi KTÜ Rize Su Ürünleri Fakültesi Dekan Yardımcısı Yrd. Doç. Dr. Cemalettin Şahin, palamut avındaki artışın birinci nedeninin Karadeniz'de yaşanan kirlenmede son yıllarda azalma meydana gelmesi olduğunu söyledi. 
     Şahin, palamut avında bu yıl büyük oranda artış yaşandığını anımsattı. 
     Palamut avındaki artışın birinci nedeninin Karadeniz'de yaşanan kirlenmede son yıllarda azalma meydana gelmesi olduğunu belirten Şahin, ''Türkiye ve diğer sahil ülkeleri, son yıllarda organizasyon oluşturarak Karadeniz'in kirlenmesinin önüne geçebilmek için çeşitli tedbirler aldılar. Bu durum da kirliliğin azalmasını sağlamıştır'' dedi. 
     Üreme sahalarında yavruların ölüm oranlarında düşüş yaşanarak ana stoğa katılmaları ile palamut veriminde artış yaşanmasının sağlandığını ifade eden Şahin, ''Her iki faktörün bir araya gelişi ve oluşan ekolojik koşulların iyileşmesi, palamutun Karadeniz'de kalmasına neden olmuştur'' diye konuştu. 
     Şahin, palamutun, hamsi, çaça ve istavrit yiyerek beslendiğini kaydederek, şunları söyledi 
     ''Geçen sene hamsinin fazla oluşu bu sene palamuda yansımış, palamut iyi bir besin bulmuş ve beslenebilmiştir. Ancak, bu verim gelecek yılda yaşanacaktır diye bir garanti yok. 2003 yılında avlanan palamut miktarı 6 bin ton, bu yıl ise yaklaşık 2.5-3 katıdır.'' Palamutu en fazla avlayan ülkenin Türkiye olduğunu belirten Şahin, şöyle devam etti 
     ''Bu yıl son 20 yılın en iyi palamut avı sağlanmış ve en iyi verim alınmıştır. Üreme alanındaki koşullar ne kadar iyi olursa gelecek stok da o kadar iyi olacaktır. Koşullar iyi değilse stoklarda azalma olabilir. Palamut göç yapan bir balıktır. Karadeniz'e beslenme amacıyla göç ederler. İyi bir besin bulursa Karadeniz'de uzun süre kalma şansı olur.'' 
     
</TEXT>
</DOC>
