<DOC>
<DOCNO> 404832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur39.html </URL>
<DATE> 2005/12/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kürşat Yılmaz, İbrahim Tatlıses ve Tuğba Özay için hapis istemi 
</HEADLINE>
<TEXT>

     Kürşat Yılmaz ve adamlarına yönelik yürüttüğü soruşturmayı tamamlayan İstanbul Cumhuriyet Başsavcılığı, Yılmaz ile işadamı Korkmaz Yiğit, türkücü İbrahim Tatlıses, manken Tuğba Özay ve "Banker Kastelli" olarak tanınan Abidin Cevher Özden’in de aralarında bulunduğu 42 kişi hakkında 2 ile 307 yıl arasında değişen hapis cezaları istemiyle dava açtı. 
     İstanbul Cumhuriyet Başsavcılığı’nca hazırlanan 108 sayfalık iddianamede, Yurtbank’ın eski sahibi Ali Avni Balkaner, "Asena" adıyla tanınan oryantal Onur Çakmak ve gazeteci Zafer Mutlu’nun da aralarında bulunduğu 23 kişi "müşteki" olarak yer aldı. 
     İddianamede, Kürşat Yılmaz, Korkmaz Yiğit, Abidin Cevher Özden, İbrahim Tatlıses ve Tuğba Özay’ın da aralarında 42 kişiye de "şüpheli" sıfatıyla yer verildi. 
     Onur Çakmak’ın geçtiğimiz Kurban Bayramı’nda Adana Hilton Oteli’nde sahneye çıkmasını istemeyen İbrahim Tatlıses’in bu durumu Ali Maytalman’a ilettiği belirtilen iddianamede, Maytalman’ın araya girmesi sonucu Çakmak’ın sahneye çıkamadığı, bunun karşılığında Tatlıses’in 4 bin dolar para verdiği iddia edildi. 
     İddianamede, Zafer Mutlu’nun da Vatan Gazetesi’nde basılması muhtemel bir haber nedeniyle örgüt tarafından tehdit edildiği kaydedildi. 
     Kürşat Yılmaz’ın Bodrum’da gözaltına alınması üzerine Tuğba Özay ile Takittin Doğan’ın televizyonda örgüt adına açıklamada bulunarak, emniyet görevlilerini aşağıladıkları öne sürülen iddianamede, örgütün Ali Avni Balkaner’den de 20 milyon dolar almaya çalıştığı ifade edildi. 
     
     EKONOMİK KONULARDA DANIŞMANLIK 

     Korkmaz Yiğit’in, inşaat için ortaklık yaptığı müşteki Kemal Gülman’dan alacaklı olduğunu düşündüğü Abidin Cevher Özden’den aldığı borç para karşılığında bu konuya ilişkin "temlikname" verdiği anlatılan iddianamede, Yiğit’in alacak miktarını 5 milyon dolar olarak belirtmesine rağmen Özden’in Gülman’dan 12 milyon dolar isteyerek haksız menfaat sağlamaya çalıştığı belirtildi. 
     Abidin Cevher Özden’in, Kürşat Yılmaz ile cezaevine giderek tanıştığı, Yılmaz’ın ekonomik konularda danışmanlığını yaptığı, zaman zaman da para alışverişleriyle örgüte destek olduğu kaydedilen iddianamede, eski MHP İstanbul İl Yönetim Kurulu üyesi Ali Maytalman’ın da Kürşat Yılmaz’ın eskiden beri arkadaşı olduğu ifade edildi. 
     Ali Maytalman’ın zaman zaman örgüt mensuplarının önemli kişilerle görüşmesini organize ettiği belirtilen iddianamede, Maytalman’ın talep geldiğinde örgüt adına siyasi kimliğini kullanarak itilaflı kimseler arasında arabuluculuk görevi yapıp bunun karşılığında örgütten pay aldığı öne sürüldü. 
     
     EYLEM LİSTESİ 

     Örgütün lideri olan Kürşat Yılmaz’ın, geçmişte kamuoyuna mal olan eylemleri, hafızalara işlenen adam öldürme olayları nedeniyle adının meşhur kişiler arasında anılmaya başladığı ifade edilen iddianamede, Yılmaz’ın mal varlığı araştırıldığında, kendisinin kullandığı, ancak başka biri adına kayıtlı bulunan Beykoz Acar Kent’te bir villanın olduğunun belirlendiği ifade edildi. 
     İddianamede, eski futbolcu Mecnur Çolak’ın gasp edilmesi, Yusuf Daşdan’ın silahla yaralanması, Mahmut Cantürk ve oğlu Dursun Cantürk’ün zorla alıkonulması, Varuna Turizm’in sahibi Süreyya Pekuysal’ın tehdit edilmesi olaylarının da aralarında yer aldığı 17 konuya yer verildi. 
     Aynı iddianamede, "Reina" adlı gece kulubünün baskı yoluyla satın alınmaya çalışılması ile "Alişan" olarak bilinen şarkıcı Serkan Burak Tektaş’ın korunması olaylarına ilişkin hazırlık soruşturmasının sürdüğü için dosyalarının ayrıldığı bildirildi. 
     
     CEZA İSTEMİ 

     Kürşat Yılmaz’ın "suç işlemek için örgüt kurmak", "silahlı nitelikli yağma", "tehdit", "yağma" ve "kişiyi hürriyetinden yoksun kılma" suçlarından 166 ile 307 yıl arasında hapis cezasına çarptırılması istenen iddianamede, Abidin Cevher Özden’in "suç işlemek için kurulan örgüte üye olmak" ve "nitelikli yağma’ suçlarından 41.5 ile 64.5 yıl, Korkmaz Yiğit’in de aynı suçlardan 11.5 ile 19.5 yıl arasında hapis cezasına çarptırılması talep edildi. 
     İbrahim Tatlıses’in "suç işlemek için kurulan örgüte üye olmak" ve "çalışma hürriyetini ihlal" suçlarından 2.5 ile 8.5 yıl, Tuğba Özay ile Takittin Doğan’ın "suç işlemek için kurulan örgüte üye olmak" ve "devletin emniyet teşkilatını alenen aşağılamak" suçlarından 2.5 ile 6.5’ar yıl arasında hapis cezasına çarptırılması istenen iddianamede, diğer sanıkların da benzer suçlardan 2 ile 64 yıl arasında değişen çeşitli hapis cezalarına çarptırılmaları talep edildi. 
     
</TEXT>
</DOC>
