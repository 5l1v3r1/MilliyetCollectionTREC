<DOC>
<DOCNO> 403168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur23.html </URL>
<DATE> 2005/12/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
1 öğrencinin öldüğü kazayla ilgili sürücüye 10 bin YTL para cezası 
</HEADLINE>
<TEXT>

     Konya’da 1 öğrencinin ölümü, 6 öğrencinin de yaralandığı kazada kusurlu bulunan servis aracı sürücüsüne mahkeme 10 bin 200 YTL para cezası verdi. 
     Konya’da geçen yıl Eylül ayında okul servis aracı ile kamyonun çarpışması sonucu meydana gelen kazaya ilişkin açılan davanın karar duruşması, Konya 1. Ağır Ceza Mahkemesi’nde görüldü. 
     Duruşmaya, kazaya karışan kamyon şoförü Emrullah Mermertaş ve okul servis aracı sürücüsü Yaşar Sağlam ile avukatlar katıldı. 
     Tutuksuz yargılanan sanıkları son olarak bir kez daha dinleyen Mahkeme Başkanı Ali Öztürk, sanıkların eski TCK’ya göre yargılandığını belirtti. 
     Mahkeme Başkanı Öztürk, 8 6 kusurlu bulunan servis aracı sürücüsü Yaşar Sağlam’a, "Sana 3 yıl hapis cezası verdik. Ancak Ceza İnfaz Yasası gereği bu cezanı 10 bin 200 YTL’ye indirdik. Bir defada ödeyebilir misin " diye sordu. 
     
     "ADAM ÖLDÜRMEDEN ÖNCE ÖDEYECEĞİN CEZAYI DÜŞÜN" 
     Sağlam, "işsiz olduğunu ve bu parayı 12 ayda bile ödeyebilmesinin zor olduğunu" söyledi. Bunun üzerine Mahkeme Başkanı Öztürk, Sağlam’ı, "Bundan sonra trafikte araç kullanırken, adam öldürmeden önce ödeyeceğin cezayı düşün" diyerek azarladı. 
     Avukatının da müvekkilinin ekonomik durumunun iyi olmadığı şeklindeki itirazı üzerine Mahkeme Başkanı Öztürk, 10 bin 200 YTL’lik para cezasının 24 ay taksitle ödenmesini karara bağladı. Ayrıca mahkeme, kamyon şoförü Emrullah Mermertaş’ın aldığı hapis cezasını ise 10 eşit taksitte ödemek üzere 3 bin 400 YTL para cezasına çevirdi. 
     2004 yılı Eylül ayında, Konya’nın merkez Karatay İlçesi İstiklal 
     Caddesi’nde, ilköğretim öğrencilerini okula götüren Yaşar Sağlam yönetimindeki 42 C 0210 plakalı servis aracı, Karaman Çevre Yolu’nu geçerken, Emrullah Mermertaş idaresinde 42 BF 097 plakalı kamyonla çarpışmış, kazada, 7 yaşındaki Rüveyda Şahin adlı kız öğrenci hayatını kaybetmiş, 6 öğrenci de yaralanmıştı. 
     
</TEXT>
</DOC>
