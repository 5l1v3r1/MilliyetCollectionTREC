<DOC>
<DOCNO> 403948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun21.html </URL>
<DATE> 2005/12/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Deprem tahmini için yer kabuğunun en derinine yolculuk 
</HEADLINE>
<TEXT>

     Japonlar, en şiddetli ve yıkıcı depremleri önceden tahmin edebilmek amacıyla yer kabuğunun şimdiye dek incelenememiş derinliklerini tarayacak. 
     Bilim adamlarını taşıyan ''Şikyu'' adlı araştırma gemisi, Pasifik'te ilk deneme seferini tamamlayarak Yokohama limanına demirledi. Japon araştırmacılar, şimdiye kadar hiç incelenememiş derinlikleri tarayarak, Tokyo'yu da bekleyen büyük depremlerin tahmini yolunda ilerleme elde etmeye çalışıyor. 
     Dört tektonik tabakanın kesişme noktasında bulunan Japonya, dünyadaki en büyük depremlerin yaklaşık beşte birine sahne oluyor. 
     Deneme seferini tamamlayan ''Şikyu'', yer kabuğunun hiç ulaşılamamış derinliklerinden toprak numunesi almak amacıyla delme işlemlerine 2007 yılının eylülünde başlayacak. Ünlü Fransız yazarı Jules Verne'nin 19. yy'da hayal ettiği bu ''arzın merkezine seyahate'' yaklaşık 150 bilim adamı katılacak. Uzmanlar, yer kabuğundan alınacak numunelerden ilkel organizmalar kadar depremlere yol açan tektonik tabakaların hareketleri hakkında da bilgi sahibi olacak. 
     Bu proje, okyanusların araştırılmasına yönelik geniş çaplı bir uluslararası program çerçevesinde yürütülecek. 
     Bir Japon araştırmacı, AFP muhabirine, ''Bu, Ay'ın keşfine ilişkin Apollo projesine denk bir proje. Tek farkı, bunun yeraltına doğru olması...'' dedi ve yer kabuğunun derinliklerini araştırma fikrinin, yarım asır önce ortaya atıldığını, ancak şimdiye kadar hayata geçirilemediğini belirtti. 
     ''Şikyu'' gemisi, deniz dibindeki kabuğun 7 bin metre derinliklerini inceleyebilecek. Benzer araştırma gemileri, bu derinliğin ancak üçte birini inceleyebiliyor. 
     ''Şikyu''dan tektonik tabakaların hareketi konusunda gelecek bilgiler, sismolojinin gelişmesi ve deprem tahmini alanında kullanılacak. 
     Araştırma gemisi, ilk deneme seferinde, Richter ölçeğine göre 8 büyüklüğünde bir depremin her an vurabileceği Tokyo'nun 600 km güneybatısında deniz dibi taraması yaptı. 
     
</TEXT>
</DOC>
