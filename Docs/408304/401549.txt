<DOC>
<DOCNO> 401549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/siyaset/siy01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ zirvesinde teröre kınama 
</HEADLINE>
<TEXT>


Zirvede konuşan İKÖ Genel Sekreteri İhsanoğlu,"Terörizm her Müslüman'ın savaşması gereken bir suçtur" dedi 

MEKKE AA 


İslam Konferansı Örgütü'nün İKÖ üçüncü olağanüstü zirvesi dün Suudi Arabistan'ın Mekke kentinde başladı. Safa Sarayı'nda gerçekleştirilen iki günlük zirvede Türkiye'yi TBMM Başkanı Bülent Arınç temsil ediyor. İlk gün toplantılarına Dışişleri Bakanı Abdullah Gül de katıldı. Zirvenin gündemi reform. Kur'an-ı Kerim okunmasıyla açılan zirvede ilk sözü alan Suudi Arabistan Kralı Abdullah Bin Abdülaziz, "İslam toplumunun, insanları dinden çıkaran, kan akıtmayı ve toplumları yıkmayı hedefleyen yıkıcı radikal görüşlerden aklını ve ruhunu arındırması gerektiğini" söyledi. 

Başkalarını suçlamayalım 
İKÖ Genel Sekreteri Prof. Ekmeleddin İhsanoğlu ise terörizmin her Müslümanın savaşması gereken bir suç olduğunu vurguladı. 
İslam dünyasının kendi sorunlarından ötürü başkalarını suçlama lüksüne sahip olmadığına dikkati çeken İhsanoğlu, "Ulusal ve bölgesel sorunlarımızı, cesaret, içtenlik ve açıklıkla karşılamanın zamanı geldi" diye konuştu. 
İslam dünyasının üç önemli problemi bulunduğunu kaydeden İhsanoğlu, bunları, yoksulluk, yolsuzluk ve cehalet olarak sıraladı. 
Türkiye, İKÖ'nün kadınlar konusunda ilk kez düzenleyeceği özel bir konferansa ev sahipliği yapacak. Konferansın tarihi henüz belirlenmedi. 


</TEXT>
</DOC>
