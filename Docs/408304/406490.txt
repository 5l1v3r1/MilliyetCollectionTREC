<DOC>
<DOCNO> 406490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur02.html </URL>
<DATE> 2005/12/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Antalya'da "5 yıldızlı genel tuvalet" açıldı... 
</HEADLINE>
<TEXT>

     Erzurumlu bir işadamı tarafından Antalya’da yaptırılan lüks genel tuvalet, açıldı. 
     Erzurumlu İşadamı Mehmet Yıldırım tarafından Cumhuriyet Caddesi’ndeki Vakıf İşhanı’nın zemin katına açılan tuvalet, seramik ve vitrifiye malzemeleriyle lüks otellerdeki tuvaletleri aratmıyor. 
     Tuvalet İşletmecisi Mehmet Yıldırım, AA muhabirine, kent merkezinde turistlerin ve Antalyalıların kullanabileceği hijyenik tuvalet ihtiyacı bulunduğunu gördüğünü söyledi. Bunun üzerine, Vakıflar Bölge Müdürlüğü’ne ait işhanının bodrum katındaki bölümü tuvalet olarak düzenlemeye karar verdiğini belirten Yıldırım, "Ancak bu tuvaletin gelişi güzel değil, Avrupa standartlarında olmasını istedim" dedi. 
     Tuvaletin projesini Fransa’da yaşayan bir mimar arkadaşına hazırlattığını ifade eden Yıldırım, lüks malzeme kullanarak yapılan tuvalet için 100 bin YTL harcadığını söyledi. Tuvalete Antalya’yı tanıtan posterler, tablolar astıklarını, dinlenme alanı oluşturduklarını bildiren Yıldırım, "Otomatik pisuvarları ve alafranga ve alaturka kullanım alanlarıyla hazırlanan tuvalette, herkesin ihtiyacı düşünüldü" diye konuştu. 
     Bölge esnafından destek gördüklerini ve olumlu tepkiler aldıklarını belirten Yıldırım, turistlerin de tuvalete hayran kaldıklarını söyledi. Yıldırım, tuvalet ücretinin yerli müşteriler için 50 YKr, yabancılar için ise 50 cent olduğunu, esnaftan abone olacaklara ise yüzde 50 indirim yaptığını sözlerine ekledi. 
     
</TEXT>
</DOC>
