<DOC>
<DOCNO> 407369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo13.html </URL>
<DATE> 2005/12/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Konyaspor, Trabzonspor'dan Emrah ile görüşmelerini sürdürüyor 
</HEADLINE>
<TEXT>

     Samsunspor'dan Kais ve Ayari'yi transfer etmeyi planlayan Konyaspor, Trabzonspor'dan Emrah ile de görüşmelerini sürdürüyor. 
     Konyaspor İkinci Başkanı Arif Çelik, AA muhabirine, takımda sorun yaşanan bazı mevkilere takviye yapılması yolunda başladıkları transfer çalışmalarının aralıksız sürdüğünü söyledi. 
     Ligin ilk yarısı bitmeden birçok futbolcuyla görüşmelere başladıklarını dile getiren Çelik, Samsunsporlu Kais ve Ayari'nin transferinde sona yaklaştıklarını, bugün yöneticiler düzeyinde masaya oturulacağını bildirdi. 
     Samsunspor'un bu oyuncular için takas önerdiğini, ancak bunu kabul etmediklerini vurgulayan Çelik, ''Biz takıma takviye yapmak istiyoruz. Takımdan bir futbolcuyu gönderme düşüncemiz yok. Bu yüzden takas yoluyla değil, futbolcuları doğrudan transfer etmeyi istiyoruz. Kadromuzu bozmayacağız'' dedi. 
     Çelik, bu futbolcuların yanı sıra Trabzonsporlu Emrah ile de görüşmelerin sürdüğünü dile getirdi. 
     Ayrıca Ankaragücü Teknik Direktörü Safet Susiç'in isteği üzerine Baliç'in Ankaragücü'nde oynamasıyla ilgili bazı planların yapıldığını da belirten Çelik, ''Bu oyuncunun bonservisi bizde. Ankaragücü'nde oynaması bize bağlı. Bu yüzden Ankaragücü'nün bize Baliç yerine bir futbolcu ya da para vermesi gündemde. Görüşmeler sürüyor. Halen netleşmiş bir durum yok'' diye konuştu. 
     
</TEXT>
</DOC>
