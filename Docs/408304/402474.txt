<DOC>
<DOCNO> 402474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun02.html </URL>
<DATE> 2005/12/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Londra'da petrol deposu patladı, bölge savaş alanına döndü 
</HEADLINE>
<TEXT>

     Sabah 06.00 sıralarında büyük bir gürültü duyan bölge sakinleri, evlerinden fırladı. Bölgedeki Ramada otelinin müşterileri, odalarının camlarının kırıldığını ve otel personeli tarafından hemen dışarı çıkartıldıklarını bildirdi. Bölgedeki en büyük karayolu M1'in de kapatıldığı duyuruldu. 
     Herdfordshire polis teşkilatı sözcüsü Frank Whitely, acil yardım servislerinin hemen bölgeye intikal ettiğini ve şu ana kadar yapılan çalışmalar sonucunda 4'ü ağır 36 yaralıya ulaşıldığını bildirdi. Şu ana kadar can kaybı tespit edilmediğini belirten Whitely, yakınlarına ulaşamayanlar için bir danışma hattı kurulduğunu açıkladı. 
     Patlamanın ardından çıkan büyük yangının neden olduğu dumanlar çevrede büyük bir kirlilik yaratırken, dumanın rüzgarın etkisiyle doğuya doğru ilerlediği bildirildi. Yetkililer, halkı sürekli TV izleyip gelişmeleri ve yapılan uyarıları takip etmeleri yolunda uyarıyor. 
     
     40 MİLLİK ALANDA DUYULDU 

     İngiltere'de yayın yapan SKY televizyonu, patlamaların 40 millik bir alanda duyulduğunu bildirdi. Total ve Texaco şirketlerinin ortaklığıyla işletildiği belirtilen, İngiltere'nin en büyük petrol depolarından Buncefield'in, Heathrow ve Gatwick havaalanlarına boru hattıyla bağlı olduğu ve bu alanlara bu hatlar aracılığıyla yakıt sağladığı kaydedildi. 
     Uzmanlar, depodaki yangının söndürülmesi için fazla bir şey yapılamayacağını, yapılacak tek şeyin, deponun petrol dağıtımında kullanılan boru hatlarının yangından etkilenmeyecek şekilde korunması olduğunu belirtiyor. 
     Yetkililer, çevredeki, HSBC ve benzeri bazı kurumlara ait binalarda, bugün tatil olması nedeniyle kimsenin bulunmamasını da büyük bir şans olarak değerlendirdi. 
     
     9 YAŞINDAKİ BİR ÇOCUK PATLAMAYI KAYDETTİ 

     İngiltere'de yayın yapan SKY televizyonu, petrol deposunda meydana gelen patlamanın ardından, bölgede yaşayan 9 yaşındaki bir çocuk tarafından çekildiği belirtilen video görüntülerini yayımlamaya başladı. 
     Görüntüler, deponun bulunduğu bölgeden gökyüzüne yükselen alevler ve kalın bir duman tabakasını yansıtırken, görgü tanıklarından Richard Smith de otomobiliyle bölgede bulunduğu sırada patlamanın meydana geldiğini ve bir anda deponun çevresindeki binaların büyük bölümünün yıkıldığını anlattı. 
     Patlamanın hemen öncesinde deponun yanından geçtiğini, bu sırada yolda yürüyen insanlar gördüğünü belirten Smith, "O insanlara ne oldu bilmiyorum " dedi. 
     Richard Smith, patlamanın ardından polisin acil hattını aramaya çalıştığını, ancak bunu da başaramayınca hızla bölgeyi terk ettiğini söyledi. 
     
     ÖLÜ VE YARALI SAYISI ÇOK YÜKSEK OLMAYACAK 

     Patlamalar ve çıkan yangının ardından olay yerinde görev yapan ambulans servisi yetkilileri, ölü ve yaralı sayısının çok yüksek olmayacağı tahmininde bulundu. Yetkililer, 8 kişinin öldüğüne dair haberleri ise doğrulamadı. 
     Polis yetkilileri ise daha ihtiyatlı davranırken, bu aşamada ölü ya da yaralı sayısı konusunda açıklama yapamayacakları gibi, herhangi bir tahminde de bulunamayacaklarını vurguladı. 
     Buncefield petrol deposunun işletme ortaklarından Total şirketi adına yapılan açıklamada da şirket çalışanlarının tümüne ulaşılabildiği, şu ana kadar kendilerine kayıp personel rapor edilmediği bildirildi. 
     Ancak depodan İngiltere'nin güneyine petrol taşıyan tankerlerin şoförleri ve tesisteki diğer çalışanların durumları hakkında kesin bilgi bulunmadığı belirtiliyor. 
     
     GÖRGÜ TANIKLARI FARKLI PATLAMA SAYILARI VERİYOR 

     Durumun kontrol altına alınmasına çalışıldığını belirten yetkililer, ilk belirlemelere göre patlamaların kaza sonucu meydana geldiğini vurguladı. 
     Görgü tanıkları, ilki yerel saatle 06.05’te meydana geldiği belirtilen patlamalar konusunda farklı sayılar veriyor. Bazı görgü tanıkları, üç patlamanın olduğunu belirtirken, bazıları ise 4 veya daha çok patlama duyduklarını söylüyor. 
     
     YENİ PATLAMALAR OLABİLİR 

     İngiliz polisi, petrol deposunda gün boyunca patlamaların sürebileceğini ve durumun kontrol altında olduğunu söyledi ve halktan paniğe kapılmamalarını istedi. 
     Bölgenin tümüyle boşaltıldığını, son olarak Leverstock Green bölgesindeki evlerde yaşayanların da bölgeden uzaklaştırıldığını belirten yetkililer, patlamaların ardından çıkan yangının yol açtığı dumanın yoğunluğunun da endişe verici olmadığını söylediler. 
     Polis yetkilileri, çevre ajansının dumanın zehirli olmadığını bildirdiğine dikkat çekerken, "Yine de bu durumdan etkilenenlere evlerinden çıkmamalarını ve camlarını kapalı tutmalarını öneriyoruz" dedi. 
     
     DEPOYA BİR UÇAĞIN ÇARPTIĞI DOĞRU DEĞİL 

     Meydana gelen patlamaya, bir uçağın depoya çarpmasının yol açtığına dair iddialar, Herdfordshire polis yetkilileri tarafından yalanlandı. Kamuoyuna bilgi veren polis sözcüsü, bütün göstergelerin patlamalara bir kazanın yol açtığı yolunda olduğunu bildirdi. 
     "Bu aşamada bu görüşü destekleyecek bir delile sahip olmadıklarını" belirten yetkililer, SKY TV’ye yaptıkları açıklamada, olayın bir kazadan ibaret göründüğünü tekrarladı. 
     Olayın bir kaza olarak görüldüğünü, ancak soruşturma tamamlanana kadar her türlü ihtimali göz önünde tutacaklarını belirten polis, yeni bazı patlamaların da olabileceği uyarısında bulundu. 
     
     
     HALK AKARYAKIT KUYRUĞUNA GİRDİ 

     Bu arada, Buncefield petrol deposunun İngiltere'nin güneyine petrol sağlayan en önemli tesislerden biri olduğuna dair yayınların ardından, bölgede bu saatlerde açık olan istasyonlarda, akaryakıt almaya çalışanların araçlarının biriktiği bildiriliyor. 
     Uzmanlar, depoda çıkan yangının, güney İngiltere'deki akaryakıt dağıtımı açısından önemli olduğunu, ancak akaryakıt yokluğuna yol açmayacağını belirterek, halkı panik alımlarından uzak durmaları yönünde uyarıyor. 
     SKY TV'nin canlı yayınına katılan bazı uzmanlar ise bütün uyarılara rağmen panik alımlarının kaçınılmaz olacağını, bunun sonucunda akaryakıt fiyatları ve rezervlerinin de durumdan etkilenebileceğini belirtiyor. 
     Öte yandan, Buncefield petrol deposunun, Londra’daki iki büyük havaalanı Heathrow ve Luton’un yakıt ihtiyacını karşıladığı açıklandı. 
     Buncefield petrol deposunun 1990 yılında yapıldığı ve boru hatları yoluyla 24 saat petrol dağıtımı yaptığı belirtiliyor. 
     
     YANGININ KONTROL ALTINA ALINMASI GÜNLER SÜREBİLİR 

     Tony More adlı uzman, Buncefield petrol deposundaki gibi boyutlardaki bir patlama ve yangının kontrol altına alınmasının günler sürebileceğini söyledi. 
     More, Marmara depremi sırasında İzmit’teki rafineride meydana gelen patlamaların 5 günde kontrol altına alındığını hatırlatırken, bu patlamada da durumun çok farklı olmayacağını ifade etti. 
     
</TEXT>
</DOC>
