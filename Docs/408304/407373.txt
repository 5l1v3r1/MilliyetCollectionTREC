<DOC>
<DOCNO> 407373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo17.html </URL>
<DATE> 2005/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ayhan Bermek federasyon başkanlığına aday... 
</HEADLINE>
<TEXT>

     Milli takımlar eski sorumlusu Ayhan Bermek, 19-20 Ocak tarihlerinde yapılacak Futbol Federasyonu Olağanüstü Genel Kurul’nda başkan adayı olduğunu resmen açıkladı. 
     Bermek, Swissotel’de düzenlediği basın toplantısında, adaylığını duyurdu. Toplantıya, spor camiasının ünlü simaları ve gazeteciler yoğun bir katılım gösterdi. 
     Elde ettiği bilgi birikim ve deneyimini, amacına hizmet etmek için kullanacağını kaydeden Bermek, "Türk futboluna değer katacağına inandığım felsefemi, iktidara taşımak istiyorum. Amacım sportif ve kurumsal başarıyı devamlı kılmak. Futbol aşkı, ülkeye hizmet duygusu hareket noktam. Varılacak hedef, Türk futbolunun hak ettiği yer olacaktı" diye konuştu. 
     Güçlü bir yönetim oluşturacağını kaydeden Bermek, "İkna eden, ilham veren, heyecan yaratan, inandıran, şeffaf ve adil bir yönetim tarzımız olacak" dedi. 
     
     "HASAN DOĞAN YÖNETİM KURULUMDA" 

     Bermek, Levent Bıçakçı başkanlığındaki mevcut yönetimde başkanvekili olarak görev yapan Hasan Doğan’ın, yönetim kurulu listesinde yer alacağını kaydetti. 
     Doğan ile görüşmelerinde olumlu adımlar attıklarını kaydeden Bermek, "Listemi açıkladığımda, orada bulunacak tek ismin şu anda Hasan Doğan olacağını belirtmek isterim" diye konuştu. 
     
     "ŞEFFAF PLANLI AHLAKLI YÖNETİM İÇİN ADAYIM" 

     Türk futbolu’nun, Türkiye’ye itibar sağlayan bir simge olması gerektiğini anlatan Bermek, "Şeffaf, planlı, ahlaklı bir yönetim için adayım" dedi. 
     Federasyonun kulüpler üstü bir kurum olduğunu belirten Bermek, tarafsız ve şeffaf olmanın gücünü her fırsatta hissettirebilmesi gerektiğini vurguladı. 
     
     "SEÇİLME ŞANSIMI DELEGELER SONUÇLANDIRIR" 

     Futbol Federasyonu Başkanlığı'na adaylığını açıklayan Ayhan Bermek, 19-20 Ocak tarihlerinde yapılacak olağanüstü genel kurulda seçilme şansını, genel kurul delegelerinin sonuçlandıracağını söyledi. 
     Swissotel'deki basın toplantısında adaylığını açıkladıktan sonra soruları yanıtlayan Bermek, "Seçilme şansınız nedir" şeklindeki soruya şöyle yanıt verdi 
     "Seçilme şansımı genel kurulun saygıdeğer delegeleri neticelendirir. Aday olan herkes gibi bende buna çok saygılıyım. Kısa zamanı iyi değerlendirip kulüplerimizi ve delegelerimizi bizzat da ziyaret ederek fikirlerimi yüz yüze anlatıp, onlarla beraber yürüme kararlılığım var. Bu, seçilme şansımı sağlar veya sağlamaz, ama inandığım felsefeleri yukarı doğru taşıma isteğimdir." 
     
     "SPOR HUKUKUNU GERİ DÖNÜLMEZ BİR ŞEKİLDE OTURTACAĞIZ" 

     Bermek, Türk futbolunda spor hukukunu geri dönülmez bir şekilde oturtacaklarını ifade etti. 
     Kuracakları uzmanlaşmış kadroda, kulüpçülük formasını bırakmış, futbol ruhu olan hukukçıların yer alacağını kaydeden Bermek, "Tahkim Kurulu futbol hukukunun anayasa mahkemesidir. Türk futbolunun en önemli silahıdır. Kararları bir daha tartışılmaz, aynen uygulanır. Disiplinin aldığı karar, tahkimden geri dönerse, bu adalet duygusunu sarsar" diye konuştu. 
     Hukuk birimlerine çok önem verdiklerini belirten Bermek, "Planlamamın içinde, Futbol Federasyonu'nun en güzel yerini hukuka tahsis edeceğim. Cübbeleriyle oturan Tahkim Kurulu'nun karşısına gelen futbol sorunluları, adaletin sorumluluğunu oraya girerken hissedecek" şeklinde konuştu. 
     
     FATİH TERİM İLE DEVAM... 

     Ayhan Bermek, başkanlığa seçildiği taktirde, Milli Takımlar Teknik Direktörü Fatih Terim ile devam edip etmeyecekleri yönündeki soruya, "Evet" yanıtını verdi. 
     Terim ile uzun yıllar birlikte çalıştıklarını kaydeden Bermek, "Terim, dün olduğu gibi bugün de önemli işlere imza atma çabasında. Benim için dün olduğu gibi bugün de Türkiye'nin yetiştirdiği en önemli teknik adamdır" dedi. 
     
     "ANKARA'NIN RÜZGARINDAN ÇEKİNMİYORUM" 

     Bermek, "Ankara'nın sert rüzgarlarına karşı tavrınız nasıl olacak" şeklindeki bir soruya "Bir şeyler oluyor ki müdahale ediliyor. Ben kazanırsam açık bir düzen kuracağım. Ankara'nın rüzgarından çekinmiyorum" diye yanıt verdi. 
     Hasan Doğan ile hareket etmesinin, siyasi iktidarın adayı olduğu yorumlarını doğurduğu ifade edilen bir soru üzerine Bermek, devletin, federasyon özerkleştikten sonra denetim rolünü üstlendiğini anlatarak, şunları söyledi 
     "Siyasetin ülke sorunlarına ilgisiz kalabildiğini hiç düşünmüyorum. Ülkenin eğitimi, ekonomisi, turizmi, Avrupa Birliği'ne girişi, Kıbrıs sorunu ve her sorunuyla ilgilenen siyaset ve onun göstergesi iktidarın, futbolla ilgilenmemesi bana göre bir talihsizlik olur. İlgilenmenin açılımını yapmak zorundayız. Acaba iktidarlar futbola olan ilgisinden adelet duygusunu mu sarsıyorlar . Yoksa yalnışlara dikkat edin mi diyorlar . Futbol özerkliğe kavuştu. Devlet, hükümet demiştirki, denetimim, gözetimim üzerinizde, futbolu futbol adamları idare etsin . Evvela bu yaklaşıma saygıyla eğilmelidir." Bermek, Türk futbolundaki kavganın, kısır çekişmelerin, ülkedeki birçok sektörü de olumsuz yönde etkilediğini de ifade etti. 
     
</TEXT>
</DOC>
