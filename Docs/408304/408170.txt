<DOC>
<DOCNO> 408170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/yasam/axyas02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, sahte içki zincirine 'çelme' taktı 
</HEADLINE>
<TEXT>


Onlarca içki markasının sahtesini üreterek 25 ilde satan 10 kişi 'Çelme' operasyonuyla yakalandı 

TURAÇ TOP İzmir DHA OSMAN KARA İstanbul 

İzmir'de düzenlenen "Çelme" adlı operasyonda, 50 ayrı markanın adını kullanarak ürettikleri sahte viski ve votkayı 25 ilde pazarladıkları öne sürülen 10 kişi gözaltına alındı. 
Yılbaşı öncesi sahte içki üretenlere fırsat vermemek için alarma geçen polis, 20 suçtan kaydı bulunan C.T.'yi 30 iki ay önce takibe aldı. Tarım İl Müdürlüğü ekipleriyle ortak operasyon başlatan ekipler, Pınarbaşı semtindeki kaçak içki imalathanesi ile Çamdibi'ndeki depoya aynı anda operasyon düzenledi. C.T.'nin de aralarında bulunduğu toplam 10 kişi gözaltına alındı. 
Operasyonda 2 bin şişe sahte viski ve votka, 50 markaya ait 130 bin etiket, 2 bin 500 litre saf alkol, içkilerin saklandığı biri 10, ikisi 5, diğerleri birer tonluk toplam 6 tank, yaklaşık 35 bin bilyeli plastik kapak, 3 bine yakın siyah metal viski kapağı, 5 bin 700 boş şişe, bir dolum makinesi, bir tam otomatik kapaklama makinesi ele geçirildi. Tahlilleri yapılan sahte içkilerde, insan sağlığına zararlı maddeler saptandı. 
Yaklaşık 10 aydır faaliyette olan şebekenin, İstanbul ve Ankara gibi büyük kentlerin yanı sıra Kıbrıs'ta da içkileri yarı fiyatına piyasaya sürdükleri kaydedildi. 

Yılbaşına hazırlık 
İstanbul Bahçelievler'de de depo olarak kiraladıkları işyerinde yılbaşında piyasaya sürmek üzere sahte votka imalatı yapan biri kadın 5 kişi yakalandı. Depoda bulunan şişelenmiş 1.854 adet sahte votka, votka yapımında kullanılan etil alkol ve makinelere el konuldu. Zanlıların, ürettikleri votkaları yılbaşı gecesi eğlence mek nlarına ucuz fiyata pazarlayacakları öne sürüldü. 


</TEXT>
</DOC>
