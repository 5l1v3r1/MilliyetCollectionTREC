<DOC>
<DOCNO> 403672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko21.html </URL>
<DATE> 2005/12/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şener Kredi notu artışı doğal bir sonuç 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Özel sektörün verimlilik artışına odaklanmasının Avrupa Birliği'ne AB uyumda önemli olduğunu söyledi. 
     Türk Sanayici ve İşadamları Derneği TÜSİAD ile Devlet Planlama Teşkilatı'nın DPT ortaklaşa hazırladıkları ''Türkiye'de Sermaye Birikimi Verimlilik ve Büyüme Uluslararası Karşılaştırma Ve AB'ye Yakınsama Süreci'' konulu rapor, bugün düzenlenen seminerde tartışıldı. 
     Seminerin açılışında konuşan Bakan Şener, 1990-2001 yıllarında büyümenin yüzde 3 olmasına karşın, 2002-2005 yıllarında yüzde 6.9 büyüme oranına ulaşıldığını belirterek, bunun sürdürülebilir ve kalıcı olmasının da önemine işaret etti. Büyümenin özel sektör ve ihracat ağırlıklı ve verimliliğe dayalı olduğunu ifade eden Şener, toplam faktör verimliğindeki büyümenin ise 1990-2001 döneminde azalmasına rağmen, 2002-2205 yıllarında 4.6 oranında arttığını hatırlattı. Yapısal dönüşümle, kamu kesimi mali disiplini ve istikrarın önemini vurgulayan Şener, ''Mali disiplin sayesinde enflasyon, son 30 yılın en düşük düzeyine inmiştir. Bu aynı zamanda yatırım ortamının iyileşmesine yardımcı olmaktadır. Düşük enflasyon sayesinde büyüme daha sağlıklı bir zemine oturacaktır'' diye konuştu. 
     Yapısal reformların ekonomik dönüşümündeki önemli rolüne de dikkati çeken Bakan, çok sayıda hukuki düzenleme yapıldığını, vergilerle ilgili düzenlemelerin de sürdüğünü anlattı. KOBİ'leri desteklemeye büyük önem verdiklerini, ulaştırma, eğitim ve sağlık sektörlerinde altyapı ve hizmette iyileşme sağladıklarını anlatan Şener, kamu yatırım bütçesinde Ar-Ge ödeneklerini reel olarak yüzde 300 artırdıklarını söyledi. 
     
     KREDİ NOTUNUN ARTIRILMASI 
     Toplantı bitiminde, Moody's'in Türkiye'nin kredi notunu artırmasına ilişkin bir soruyu yanıtlayan Şener, bunun doğal bir sonuç olduğunu söyledi. Şener, ''Bir ülkede ekonomik istikrar varsa, makro ekonomik göstergeler iyileşiyorsa kredi notunun iyileşmesi de doğaldır'' dedi. 
     Döviz rezervleriyle ilgili bir soruyu da yanıtlayan Bakan Şener, rezervin yüksek ya da düşük olduğunu söyleyebilmek için çok boyutlu analizler yapmak gerektiğini belirterek, 45 milyar dolar rezervin, geçmişte ulaşılamayan bir düzeyi gösterdiğini kaydetti. Şener, şunları söyledi 
     ''Çin'in rezervi 750 milyar dolar. Güney Kore'nin 210 milyar dolar. Rezervler önemli bir politika aracı. Şu anda Türkiye'nin rezervi 65 milyar dolar olsaydı, onu da tartışmamız normaldi. Küresel rekabet açısından dalgalı kur sistemi de dikkate alındığında daha yüksek rezervler de olabilir. 65 milyar dolar rezerv olsa o da normaldi...'' 
     
</TEXT>
</DOC>
