<DOC>
<DOCNO> 407701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur04.html </URL>
<DATE> 2005/12/29/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Komşuların gürültü kavgası kanlı bitti 2 yaralı 
</HEADLINE>
<TEXT>

     Emrah ERDOĞAN EDREMİT Balıkesir , DHA 

ÇANAKKALE'nin Ayvacık İlçesi'ne bağlı Küçükkuyu Beldesi'nde, uzun süredir aralarında tartışma bulunan komşu iki aile arasında gürültü nedeniyle bıçaklı, sopalı kavga çıktı. Olayda, 2 kişi yaralandı. 
     Küçükkuyu'daki olay dün akşam saatlerinde meydana geldi. İddiaya göre, gürültü yaptıkları gerekçesiyle komşularını uyarmak için üst kata çıkan Songül Sezer, kapıyı çaldı ve sessiz olmalarını istedi. Daha sonra aşağıya inerken uyardığı komşuları Himmet Yörük, Sezer'in kafasına odun atıp, merdivenlerden inmeye başladı. 
     Eşinin çığlığını duyarak dışarıya çıkan Şefik Sezer'in yukarı doğru geldiğini gören Yörük, evden bıçak alıp tekrar aşağıya indi. Kavga sırasında, Şefik Sezer, Yörük'ün kafasına odunla vurdu. Aileler boğuşmaya başlayınca, Yörük'ün elindeki bıçak, kendi karnına saplandı. 
     Apartmandaki diğer komşuları tarafından Edremit Devlet Hastanesi'ne getirilen yaralılardan Songül Sezer'in başına dikiş atılırken, Himmet Yörük ameliyatın ardından yoğun bakım ünitesine alındı. Kavgada yaralanan komşuların durumlarının iyi olduğu belirtildi. Jandarma olayla ilgili soruşturma başlattı. 
     
</TEXT>
</DOC>
