<DOC>
<DOCNO> 401685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko24.html </URL>
<DATE> 2005/12/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Unakıtan Bütçe açığındaki düşüş sürüyor... 
</HEADLINE>
<TEXT>

     Maliye Bakanı Kemal Unakıtan, dış kaynaklı yatırımların Türkiye'ye daha fazla çekilmesi gerektiğini, bunun için Türkiye'nin cazibe merkezi haline getirme mecburiyeti bulunduğunu belirterek, kimsenin kendilerinden beklemediği halde de Kurumlar Vergisi'ni düşürdüklerini söyledi. 
     Bakan Unakıtan, Maliye Bakanlığı'nda düzenlediği basın toplantısıyla ''Ocak-Kasım Dönemi Bütçe Uygulama Sonuçlarını'' değerlendirdi. 
     Türkiye'nin yatırım yapmak zorunda olan bir ülke olduğunu, buna mukabil tasarrufların az olmasının durumu zorlaştırdığını ifade eden Unakıtan, bu nedenle yabancı sermayeye ihtiyaç doğduğunu söyledi. ''Son zamanlarda kamudaki tasarruf açığı kapanmaya başladı. Çünkü faiz dışı fazla, mali disiplin ve bütçe açıklarının azalması, kamudaki tasarrufu artırdı'' diyen Bakan Unakıtan, özel sektörde ise tasarrufların her daim bulunmasının, yatırımlarında artışı kolaylıkla sağladığına dikkat çekti. 
     Türkiye'nin gelişen bir ülke olduğunu, dolayısıyla üretim yapmak mecburiyetinde bulunduğunu, üretim için de yatırımın zorunlu olduğuna işaret eden Bakan Unakıtan, şunları kaydetti 
     ''Evet üretim için yatırım yapmak zorundasınız. 2002 yılında Türkiye'de toplam yatırım 47,5 katrilyon lira olmuş. Bunun 30.2 katrilyon lirasını özel kesim, 17,2 katrilyon lirasını kamu kesimi yapmış. 2005 yılında Türkiye'nin yatırımı 98,6 katrilyon lira... Aşağı, yukarı 100 katrilyon lira yatırım yapıyoruz. 2002'ye göre yıllık nominal bazda iki kat artmış. Bunun bir de kompozisyonu değişmiş özel sektör, bunun üçte ikisini yani 74 katrilyon lirasını 74 milyar YTL , kamu da 24,5 katrilyon lirasını 24,5 milyar YTL gerçekleştirmiş. Dolayısıyla bu tasarruf-yatırım arasındaki fark da cari açığın bir nedeni oluyor. 
     Türkiye, bu tasarruf noksanını muhakkak suretle giderecektir. Belli bir noktada tasarruflar, muhakkak surette artacaktır. Çünkü yatırımlar çok daha fazla... Bununla ilgili olarak makro ekonomik tedbiler aldığımız gibi, mikro ekonomik tedbirler de almaya başladık. Daha öncede alıyorduk, şimdi de alıyoruz, almaya da devam edeceğiz.'' 
     
     ''YABANCI SERMAYENİN GELMESİNİ ÇOK ÖNEMSİYORUM'' 

     Yabancı sermayenin Türkiye'ye gelmesini çok önemsediğini vurgulayan Unakıtan, ''Dış kaynaklı yatırımların Türkiye'ye daha fazla çekilmesi gerekmektedir. Bunun için Türkiye'yi cazibe merkezi haline getirme mecburiyetimiz var. Ve Türkiye'yi özelleştirmeyle tanıtmak istiyoruz. Türkiye'nin yatırım imkanlarını tanıtmak istiyoruz, onun için yatırımcıları davet ediyoruz. Onlara yatırım yapma çağrısında bulunuyoruz'' diye konuştu. 
     Yabancı yatırımcıların arkasında sadece Türkiye'nin bulunmadığını, başka ülkelerinde yabancı sermaye çekme peşinde olduklarını, hiç kimsenin de yabancı sermayeden ranatsız olmaması gerektiğine dikat çeken Unakıtan, sözlerini şöyle sürdürdü 
     ''Çünkü ihtiyacımız var. Neden ihtiyacımız var Eğer Türkiye'yi büyütmek istiyorsak, Türkiye'ye yatırımı artırmak istiyorsak, işsizliği azaltmak istiyorsak, muhakkak surette yabancı yatırımcıları getirmek mecburiyetimiz var. Bunu bütün ülkeler yapıyor. 
     En azından komşu ülkelere baktığımızda bunu görüyoruz. Bulgaristan, Romanya, Polonya, Macaristan, İrlanda bunu yapıyor. Bütün ülkeler yapıyor. Türkiye'de rekabet etmek mecburiyetindedir. Hem ihracat hem yabancı sermaye çekme mecburiyetimiz var. Bu cari açıkları düşürme mecburiyetimiz var. Onun için bu vergileri düşürüdük. Vergileri şok bir şekilde düşürdük. Kurumlar Vergisi'ni düşürmemizi kimse bizden beklemiyordu. Yüzde 30'dan, yüzde 20'ye düşürdük. Türkiye olarak vergi avantajını buna göre yaptık. 3 aydan beri buna çalışıyorduk. Hesaplarımızı ona göre yaptık. Bu indirimle birlikte Kurumlar Vergisi yönünden OECD ülkeleri arasında, yüksek vergi oranlarına sahip ülkeler arasından, vergi oranı en düşük 5 ülke arasına girdik.'' 
     
     TÜRKİYE'NİN VİZYONU DEĞİŞİYOR 

     Yabancı yatırımcının artık vergi avantajını hesaplarken, Türkiye'yi de vergi avantajı düşük ülkeler arasında göreceğini bildiren Bakan Unakıtan, ''Bu durum aynı zamanda içerdeki yatırımcıyı da teşvik edecek'' dedi. 
     ''Yatırım indirimi kalktı, bazı sıkıntılar olabilir'' diye fikir öne sürenlerin bulunduğunu, ancak, bir yatırımcının yatırımını yaparken geçici teşviklere göre hareket etmediğini kaydeden Unakıtan, kalıcı vergilerin bundan daha önemli olduğunu belirtti. 
     ''Türkiye'nin bundan sonra vizyonu çok değişiktir. Bunu herkesin çok iyi algılaması lazım'' diyen Unakıtan, Türk ekonomisinin yaşadığı makro ve mikro değişimlerin, yabancı sermayeyi tetiklediğini söyledi. ''Türkiye'ye 20 yılda getirilen yabancı sermaye yıllık bir milyar doların üzerine çıkmamıştır. Aşağı, yukarı 20 yılda 16-17 milyar dolar yabancı sermaye gelmiştir'' ifadesini kullanan Kemal Unakıtan, geçen 2004 yılında 2.5 milyar dolar yabancı sermaye geldiğini, bu yıl ilk 10 ayda 4 miyar dolara ulaşıldığını bildirdi ve gelecek yıl bu rakamın çok üzerine çıkılacağını sözlerine ekledi. 
     
     "TÜRKİYE, ARTIK BÜTÇE FAZLALARINI DUYMAYA BAŞLADI" 

     Maliye Bakanı Kemal Unakıtan, bütçenin Kasım ayında da 3 milyar 934 milyon YTL fazla verdiğini belirterek, "Türkiye artık bütçe fazlalarını duymaya başladı" dedi. 
     Ekonomik gelişmeler ve bütçe uygulamaları konusunda basın toplantısı düzenleyen Unakıtan, Kasım ayında bütçe giderlerinin 10 milyar 752 milyon YTL, faiz dışı harcamaların 8 milyar 100 milyon YTL, bütçe gelirlerinin ise 14 milyar 687 milyon YTL olduğunu bildirdi. 
     Bu şekilde bütçenin Kasım ayında 3.9 milyar YTL fazla verdiğini kaydeden Maliye Bakanı, faiz dışı fazlanın da 6 milyar 578 milyon YTL ile rekor bir rakama ulaştığını ifade etti. 
     Unakıtan, Kasım ayında, bütçe giderlerinde geçen yılın aynı dönemine göre yüzde 2.4'lük bir azalma meydana gelirken, bütçe gelirlerinin ise yüzde 28.4 oranında arttığını belirtti. 
     
     11 AYLIK UYGULAMA SONUÇLARI 

     Daha sonra Ocak-Kasım dönemine ait bütçe uygulamaları hakkında da bilgi veren Maliye Bakanı, bu dönemde bütçe giderlerinin 126 milyar 705 milyon YTL, faiz dışı harcamaların da 85 milyar 274 milyon YTL olarak gerçekleştiğini kaydetti. 
     Kasım sonu itibariyle bütçe gelirlerinin 121 milyar 259 milyon YTL'ye ulaştığını anlatan Unakıtan, bütçe açığının da 5 milyar 446 milyon YTL olarak hesaplandığını bildirdi. 
     Bütçe giderlerinin yüzde 2.9, bütçe gelirlerinin ise yüzde 22.8 oranında artış gösterdiği 11 aylık dönemde, bütçe açığının düşürülmesindeki olumlu performansın devam ettiğine dikkat çeken Unakıtan, şöyle konuştu 
     "2003 yılının Ocak-Kasım döneminde 33 milyar, 2004 yılının aynı döneminde de 24 milyar 394 milyon YTL olan bütçe açığı, 2005'te 5 milyar 446 milyon YTL'ye geriledi. Asıl hedef tabii ki yılsonu rakamıdır. Biz 2005'in sonunda 29 milyar YTL'lik bir açık hedeflemiştik. Daha sonra rakamı revize ederken herhalde 14 milyar YTL'ye iner demiştik. 11 aylık açık 5 milyar YTL. 12'inci ayda masraflarda artış oluyor ama yine de revizenin bile altında bir açık rakamında kalacağımızı ümit ediyorum. 
     Türkiye, bütçe açıklarında Maastricht kriterlerini bile fazlasıyla tutturuyor. Bu yıl yüzde 3'ün bile altında bir açıkla karşılaşacağız. Bu, Türk ekonomisi için bir dönüm noktasıdır." 
     
     ALMANYA İLE KIYASLAMA 

     Maliye Bakanı Unakıtan, Kasım sonu itibariyle, 2003 yılında 20 milyar, 2004 yılında da 27 milyar 906 milyon YTL olan faiz dışı fazlanın da bu yıl 35 milyar 985 milyon YTL'ye çıktığına işaret ederek, bu rakamın bütçe disiplininin bir sonucu olduğunu vurguladı. 
     Türk milleti bunu yaptığı için faizlerin ve enflasyonun düştüğünü, sürekli büyüme sağlandığını, yabancı sermayenin geldiğini ve Türk ekonomisinin daha iyiye gittiğini anlatan Unakıtan, sözlerini şöyle sürdürdü 
     "Bunu yapamayan devletler var mı Var. Biri Almanya. İşte bu disiplin sağlanamadığı için yeni hükümet Almanya'da vergileri artırma kararı alıyor ama Türkiye'de vergiler düşüyor. Orada emeklilik yaşı artıyor, karar alıyorlar. İşsizlik yardımları da azalmaya başlıyor. 
     Bir gerçek ortaya çıkıyor biz mali disipline her zaman uymak mecburiyetindeyiz. Mali disipline uymak vergi artışı değil. Uymuyorsan vergileri artırıyorsun. Biz, popülizm uğruna paraları sarf etmiyoruz. Hortumlatmıyoruz da kimseye. Mali disiplin demek, hesabını bilmek demek kardeşim sen ne topladın şu kadar. Ne harcayacaksın bakacaksın kesene borç alıp harcayacağım olmaz." 
     
     İSTİHDAM ÜZERİNDEKİ VERGİLER 

     Vergi oranlarını indirmek suretiyle Türkiye'de üretim ve ihracatın artacağına da değinen Unakıtan, ihracat artışının da cari açığın azalmasına kalıcı etki yapacağını belirtti. 
     Unakıtan, yatırım indiriminin kaldırılmasına ilişkin eleştirileri değerlendirirken de, yatırım indiriminin Türkiye'de yanlış uygulanmaya başlandığını söyledi. Bakan Unakıtan, "Sırf vergi ödememek için çok lüzumsuz yatırımlara yönelme başladı. Bu ithalatı da tetikledi" dedi. 
     Kemal Unakıtan, bundan sonraki işlerinin, istihdam üzerindeki vergi yükünün azaltılması olacağını da ifade ederek, bunun üzerinde çalıştıklarını ve söz konusu çalışmaların semerelerinin 2006 yılında görüleceğini bildirdi. 
     Bunun tamamen dengelere bağlı olduğunu da dile getiren Unakıtan, "Dengeyi bozamayız. Bozarsak Türkiye'nin dengesini de bozarız. Yaş tahtaya ayak basmamamız lazım. 10 kere dokunacağız bir kere sağlam basacağız. Bir şeyin kararını alırken 10 kere hesabımızı yapacağız" şeklinde konuştu. 
     Unakıtan, döviz kurlarıyla ilgili olarak da "Şimdi diyorlar ki kurlar yükselirse fazla ihracat yapacağız kurları piyasa belirliyor. Kimse emir komutayla kurları oynatamaz" açıklamasında bulundu. 
     Kemal Unakıtan, bu konularda başka mikro tedbirler alınması gerektiğini de ifade etti. 
     
     İSTİHDAM KONUSU 

     Maliye Bakanı basın toplantısında işsizliği "Türkiye'nin en önemli dertlerinden biri" olarak da niteledi ve hükümetin işsizliğin daha da azaltılması yönünde çaba gösterdiğini söyledi. 
     Türkiye'de her yıl 500 bin kişinin nüfus artışından dolayı işgücüne katıldığını kaydeden Unakıtan, tarımdan da diğer sektörlere işgücü kayışı olduğunu vurguladı. Bu nedenle Türkiye'nin normalin üzerinde işyeri açıp, istihdam meydana getirmesi gerektiğini ifade eden Unakıtan, bunun için de yabancı sermayeye ihtiyaç olduğunu anlattı. 
     "Türkiye'ye yabancı sermaye gelmesin" diyenlerin mantığını anlamanın mümkün olmadığını dile getiren Maliye Bakanı, " Yabancı sermaye hazırı alıyor deniyor. Bırakın yabancı sermaye gelsin. Onlar hazırı da alsalar, yeni de yapsalar, yatırıma çare bulacaklar. Türkiye'de başka fabrika da kuracaklar. O vergileri indirdiysek bu sebepten indirdik" diye konuştu. 
     Unakıtan, Türkiye'de ilk defa bu yıl kamu kesimi borç gereğinin yüzde 1'in altına indiğini de bildirdi. 
     Bu rakamın 2006'da eksiye düşeceğini kaydeden Maliye Bakanı, bu şekilde Türkiye'nin önümüzdeki yıldan itibaren borçlarını nominal olarak da azaltmaya başlayacağını sözlerine ekledi. 
     
     YILIN 11 AYINDA 96.6 MİLYAR YTL VERGİ TOPLANDI 

     Devlet, yılın 11 aylık bölümünde 96 milyar 687 milyon YTL vergi topladı, 41 milyar 432 milyon YTL de faiz ödedi. 
     Maliye Bakanlığı verilerine göre, Ocak-Kasım döneminde 121 milyar 259 milyon YTL olarak belirlenen bütçe gelirlerinin yaklaşık 97 milyar YTL'lik bölümünü vergiler oluşturdu. 
     Bütçeye vergi dışı gelir olarak 21 milyar 868 milyon YTL girerken, katma bütçe öz gelirlerinin toplam tutarı 2 milyar 160 milyon YTL, sermaye gelirleri 236 milyon YTL, bağışlar da 454 milyon YTL oldu. 
     11 aydaki 126 milyar 705 milyon YTL'lik bütçe harcamasının 41.4 milyar YTL'lik bölümü de faize gitti. 
     Söz konusu dönemde, personel giderleri 29 milyar 793 milyon YTL, sosyal güvenlik kurumlarına devlet primi ödemeleri 3 milyar 929 milyon YTL, mal ve hizmet alımları 10 milyar 147 milyon YTL, cari transferler 32 milyar 183 milyon YTL, sermaye giderleri 6 milyar 490 milyon YTL, sermaye transferleri 1 milyar 354 milyon YTL, borç verme de 1 milyar 378 milyon YTL olarak gerçekleşti. 

     
</TEXT>
</DOC>
