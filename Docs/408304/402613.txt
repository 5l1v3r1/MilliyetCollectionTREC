<DOC>
<DOCNO> 402613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/siyaset/siy00.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'CIA kimseyi sorgulamadı' 
</HEADLINE>
<TEXT>


Dışişleri Bakanı Gül, 15 Kasım'da Sabiha Gökçen Havaalanı'na inen ABD uçağıyla insan kaçırıldığı ya da bazı zanlıların sorgulandığı iddialarını yalanladı 


DIŞİŞLERİ Bakanı Abdullah Gül, yabancı bir yetkilinin Türkiye'de bir zanlıyı sorgulamasının mümkün olmadığını belirterek, 15 Kasım'da Sabiha Gökçen Havaalanı'na inen ABD uçağıyla insan kaçırıldığı ya da bazı zanlıların sorgulandığı yönündeki iddiaları yalanladı. 

Hükümranlık hakkı 
Gül, "Bu tür asılsız iddialar Türkiye Cumhuriyeti'nin hükümranlık hakkının tartışılmasına yol açar" dedi. 
Gül, DHC-8 tipi N-505LL tescil numaralı sivil ABD uçağının Türk havaalanına yaptığı teknik inişe ilişkin ayrıntılı bilgi verdi. CIA Başkanı Porter Goss'un Ankara'ya ulaşmasından hemen önce açıklama yapan Gül, "İddialara konu uçuşlar için teknik bakım ve yakıt ikmali talepleriyle uluslararası kurallar ve Türk Havacılık Enformasyon Yayını'nda yer alan şartlar çerçevesinde izin başvurusu yapılmış, Sivil Havacılık Genel Müdürlüğü'nce mutat izin verilmiştir" ifadesini kullandı. Gül sözlerini şöyle sürdürdü 
"Askeri ya da sivil hiçbir havaalanından bir zanlının kaçırılması ya da sorgulanması söz konusu olmadığı gibi mümkün de değildir. Esasen böyle bir talep de vaki olmamıştır. Sivil ve askeri tüm havaalanları Türk devletinin kontrolü altındadır. Bu tür asılsız iddialar vatandaşlarımızın kafalarında şüpheler oluşmasına yol açmaktadır. Ayrıca terör örgütlerinin yapmayı amaçladığı eylemlere meşruluk kazandırıcı bir ortam hazırlanmaktadır." 
Gül, "İlgili birimler ve TSK'nın kontrolü dışında bazı şeyler oluyor gibi bir hava estirilmektedir" dedi. 





</TEXT>
</DOC>
