<DOC>
<DOCNO> 401625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun18.html </URL>
<DATE> 2005/12/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rice'tan Avrupa'ya 'tatmin edici açıklamalar ' 
</HEADLINE>
<TEXT>

     Belçika Dışişleri Bakanı Karel De Gucht, NATO toplantıları çerçevesinde Brüksel'de bulunan ABD Dışişleri Bakanı Condoleezza Rice'ın, Avrupa'daki CIA faaliyetleri konusunda müttefiklere ''tatmin edici bilgiler'' verdiğini söyledi. 
     Rice, dün akşam NATO ve AB üyesi ülkelerin dışişleri bakanlarının bir araya geldiği gayri resmi yemekli toplantıda, CIA'nın Avrupa ülkelerindeki ''gizli uçuşları'' ve ''terörist nakliyesi'' konularındaki soruları yanıtladı. 
     De Gucht, Rice'ın verdiği bilgilerin ve konuya ilişkin açıklamalarının katılımcı bakanları ''tatmin ettiğini'' söylerken, istihbarat eylemleri konusunda kamuya açıklama yapılmamasının doğal olduğunu savundu. Belçikalı bakan, Rice'ın ''gerçek anlamda yeni bir şey söylemediğini'' sözlerine ekledi. 
     Almanya Dışişleri Bakanı Frank-Walter Steinmeier de birçok Avrupalı bakanın, ''uluslararası yasaların saptırılmaması gereği'' üzerinde durduğunu, Rice'ın bu konuda ''güvence verdiğini'' söyledi. 
     Steinmeier, Rice'ın ''açık tartışmalarda verdiği bilgilerin Avrupalılar için çok tatmin edici olduğunu'' belirtti. 
     CIA'nın Avrupa'daki faaliyetlerini en sert ifadelerle eleştiren bakan olarak dikkat çeken Hollanda Dışişleri Bakanı Bernard Bot da dün akşamki görüşmelerden ve Rice'ın açıklamalarından çok memnun olduğunu söyledi. 
     Rice'ın Avrupalı müttefiklere, ''ABD'nin uluslararası yasaları ihlal etmediğini'', ''devletlerin hükümranlığına aykırı davranmadığını'', ''terör zanlılarına işkence yapılmasına izin verilmediğini'' anlattığı bildiriliyor. 
     
</TEXT>
</DOC>
