<DOC>
<DOCNO> 400636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun21.html </URL>
<DATE> 2005/12/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Schröder'in kitabı 2006 sonbaharında çıkıyor 
</HEADLINE>
<TEXT>

     Almanya'nın eski başbakanı Gerhard Schröder'in, anılarını anlatacağı kitabın 2006 sonbaharında piyasaya çıkması bekleniyor. 
     Schröder, daha önce yaptığı bir açıklamada, Frankfurt Kitap Fuarı'na yetişmesi beklenen kitabında, 7 yıllık iktidar dönemini ve bu yılın Mayıs ayında neden erken seçim kararı aldığını anlatacağını belirterek, hızlı yaşantısı sırasında günlük tutamadığını, ancak çok iyi bir hafızası olduğunu kaydetmişti. 
     Almanya'da tanınan Hamburglu avukat Matthias Prinz'in yayınevlerinin tekliflerini incelediği, ABD'nin eski başkanı Bill Clinton'un hayatını yayımlayan Random House ile Cumhurbaşkanı Horst Köhler ve Başbakan Angela Merkel'in biyografilerini yayımlayan ''Hoffmann und Campe'' yayınevlerinin de Schröder'in kitabıyla ilgilendikleri bildirildi. 
     Schröder'in bu kitabı için en az 1 milyon avroluk avans alması bekleniyor. 
     Münihli edebiyat menajeri Michael Meller de Schröder'in kitabında eşinden de bahsetmesi durumunda bu avansın daha da yüksek olabileceğini söyledi. 
     Meller, eski dışişleri bakanı Joschka Fischer'in ise yazacağı kitap için bu paranın yarısını bile alamayacağını ifade ederek, Fischer'in daha önce yazdığı kitaplardan dolayı ''piyasa değerini'' düşürdüğünü savundu. 
     Almanya'nın eski başbakanı Willy Brandt'ın, 1989 yılında yaşantısıyla ilgili yayımlanan kitaptan yaklaşık 1.3 milyon avro kazandığı ve kitabın 250 bin adet satıldığı bildirildi. 
     Yine eski başbakanlardan Helmut Schmidt'in kitabının 600 bin, Helmut Kohl'ün yayımladığı kitabın ise 500 bin adet satıldığı kaydedildi. 
     
</TEXT>
</DOC>
