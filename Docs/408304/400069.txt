<DOC>
<DOCNO> 400069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur19.html </URL>
<DATE> 2005/12/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yüzünü bile görmedikleri kişilerin borçlarını ödeyecekler 
</HEADLINE>
<TEXT>

     Sinop’un Türkeli İlçesi’nde yaklaşık 10 yıl önce Tarım Kredi Kooperatifi’nden kredi kullanan bazı kişilerin 
     başka üyelere kefil yapılması nedeniyle yaklaşık 300 kişi hakkında, yüzünü bile görmedikleri kişilerin borçları nedeniyle icra takibi başlatıldığı bildirildi. Edinilen bilgiye göre, Türkeli İlçesi’ndeki Tarım Kredi Kooperatifi’nden 1995, 1996 ve 1998 yılları arasında çeşitli nedenlerle tarım kredisi kullanan bazı kooperatif üyeleri, bu borçlarını ödeme zorluğuna düşünce haklarında icra takibi başlatıldı. Ancak, asıl borç sahiplerinin yanı sıra kullanılan kredi de kefil olarak gösterildiğini öğrenen bazı kooperatif üyeleri ise haklarında icra takibi başlatılınca olaydan haberdar oldular. Bu duruma tepki gösteren kefil üyeler, hiç tanımadıkları kişilerin borcu yüzünden kendilerine icra takibi başlatıldığını ve mal beyanı istendiğini bildirdiler. Üzerine kayıtlı herhangi bir varlığı bulunmayan vatandaşlardan bazıları at veya inek gibi hayvanlarını beyan ederken, yetkililerin soruna çözüm bulmasını istediler. Kooperatif yöneticilerinin kendilerinden habersiz düzenledikleri senetlere müteselsil kefil olarak adlarını yazmaları sonucu mağdur olduklarını savunan üyeler, tanımadıkları kişilerin borçlarının kendilerinden istendiğini ifade ettiler. Bu kişilerden Selahattin Yılmaz, 20 yıllık kooperatif üyesi olduğunu belirterek, "Çeşitli dönemlerde kredi çektim. Borcumu da zamanında ödedim. Hiçbir borcum yokken tanımadığım bir kişiye kefil gösterildiğimi öğrendim. Asıl borçlu borcunu ödemezken, benden mal varlığım için beyan isteniyor. Yakında evime de haciz gelecek"diye olaya tepki gösterdi. Kooperatife 30 yıl önce üye yapıldığını, kaydeden Zeher Özcan 80 ise "Ben okur yazar dahi değilim. Beni hiç tanımadığım ve aldığı krediyi ödeyemeyecek durumda olan bir kişiye kefil göstermişler. Hiç bir şeyim yok gelip alsınlar"dedi. Türkeli’nin birçok köyünde aynı sorunun yaşandığını belirten Ramazan Çetin ise kendisinin kooperatife 4500 YTL kredi borcu olduğunu, tanımadığı bir başka kişiye de kefil gösterildiği için 10 bin YTL borç çıkarıldığını söyledi. Çetin, "Benim mal varlığım yok. Geçimimi odun taşıyarak sağlıyorum. Odun taşıdığım atımı mal beyanında gösterdim. Ne yapacağımı şaşırdım"diye konuştu. Bu arada, söz konusu kooperatif şubesinin yaklaşık bir yıl önce faaliyetlerini durdurarak kredi işlemlerinin halen başka bir şube aracılığı ile yürütüldüğü öğrenildi. 
     
     YASA DEĞİŞTİ 
     AA muhabirine konuyla ilgili bilgi veren Tarım Kredi Kooperatifi Samsun Bölge Müdür Vekili Salih Akın, üyelerin kredi aldığı dönemde müteselsil kefil sistemi bulunduğunu ifade eden Akın, şunları kaydetti 
     "Krediyi alan kişiye 20 kişi kefil gösterilirdi. Krediyi çeken şahıs borcunu ödemezse müteselsil olan kefillerden para tahsil edilir. 
     Kredi çekmeye gelen kişiler birbirlerine kefil gösterilir. Ancak, sözleşme yapılırken kefil olmak istemeyen kişi dilekçe vererek, ’ben kefil olmak istemiyorum’ deseydi yeni senet hazırlanırdı. Bu da yapılmamış." Akın, söz konusu yasanın 2004 yılında değiştiğini, kredi almak isteyen kişinin getirdiği kefilin yeterli olduğunu da bildirdi. 
     
</TEXT>
</DOC>
