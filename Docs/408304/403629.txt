<DOC>
<DOCNO> 403629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun29.html </URL>
<DATE> 2005/12/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Suriye'yi ziyaret eden İsrailli vekile soruşturma... 
</HEADLINE>
<TEXT>

     İsrail Parlamentosu'nun Knesset Arap milletvekillerinden Talib El-Sana hakkında, Suriye'yi ziyareti nedeniyle soruşturma açılıyor. 
     İsrail Başsavcısı Menahem Mazuz, Knesset'teki ''Birleşik Arap Listesi'' üyesi El-Sana hakkında soruşturma açılması talimatını verdi. 
     El-Sana'nın, İçişleri Bakanlığı'nın daha önce bu ziyarete izin vermemesi ve sınırda da kendisine suç işlediğinin belirtilmesine rağmen, ''düşman bir ülkeyi'' ziyaret etmesi ve yasalara karşı gelmesi soruşturulacak. 
     Talib El-Sana, geçen ay Suriye Devlet Bakanı Beşar Esad başta olmak üzere, Suriyeli yetkililerle bir dizi görüşme için Ürdün yoluyla Suriye'ye gitmiş, Suriye'de Hizbullah Lideri Şeyh Hasan Nasrallah ile de görüştüğü öne sürülmüş, ancak milletvekili bunu yalanlamıştı. 
     El-Sana ise bir parlamento üyesinin, Suriye parlamentosunun daveti üzerine bu ülkeye gittiğini ve bu daveti kabul etmesinin yasaklanmasının saçma olduğunu öne sürmüştü. 
     İki ülke arasındaki son barış görüşmeleri, 2000 yılında, İsrail'in o dönemdeki İşçi Partisi hükümetinin, stratejik önemi bulunan ve Suriye'den 1967'de alınan Golan Tepeleri'ni vermeyi reddetmesi üzerine kesilmişti. 
     Geçen aylarda, Suriye'den birkaç kez barış görüşmelerinin yeniden başlatılması yolunda çağrılar gelmesine rağmen, İsrail bunu reddetti. 
     
</TEXT>
</DOC>
