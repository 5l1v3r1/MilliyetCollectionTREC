<DOC>
<DOCNO> 405108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo34.html </URL>
<DATE> 2005/12/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İbrahim Üzülmez Ali Tandoğan'ın ceza aldığını öğrenince şaşırdım... 
</HEADLINE>
<TEXT>

     Beşiktaşlı futbolcu İbrahim Üzülmez, takım arkadaşı Ali Tandoğan'a, geçmişte yaşanan bir maçta aralarında yaşananlar nedeniyle verilen cezaya çok şaşırdığını söyledi. 
     Ali Tandoğan'ın ceza aldığını gazetelerden öğrendiğini ve çok şaşırdığını vurgulayan İbrahim Üzülmez, bu olayın ardından Ali Tandoğan'ın Denizlispor'da oynarken defalarca kendisini aradığını ve özür dilediğini vurgulayarak, ''Bunun üzerine ben de Beşiktaş Kulübü'nün avukatlarıyla birlikte Sultanahmet Adliyesi'ne giderek, davayı geri çektiğimi söylemiştim. Bugüne kadar bu konuda hiçbir bilgim yoktu. Ben bu konuyu kapattığımı düşünüyordum'' diye konuştu. 
     Halen Beşiktaş forması giyen Ali Tandoğan, Denizlispor'da oynadığı dönemde, 5 Nisan 2003 tarihinde BJK İnönü Stadı'nda yapılan Beşiktaş-Denizlispor lig maçında, şimdiki takım arkadaşı İbrahim Üzülmez'e kafa atarak, elmacık kemiğinin kırılmasına neden olmuştu. 
     İstanbul 2. Asliye Ceza Mahkemesi'nde dün görülen dava karara bağlanmış ve Ali Tandoğan, ''müessir fiilde bulunmak'' suçundan 6 ay hapis cezasına çarptırılmış, ancak bu ceza daha sonra Ali Tandoğan'ın ileride aynı suçu işlemeyeceğine kanaat getirilerek ertelenmişti. 
     
</TEXT>
</DOC>
