<DOC>
<DOCNO> 401655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun48.html </URL>
<DATE> 2005/12/08/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Tarihi İKÖ zirvesinden notlar... 
</HEADLINE>
<TEXT>

     Suudi Arabistan’ın Mekke kentinde düzenlenen İslam Konferansı Örgütü 3. olağanüstü zirvesi, Arap basını ve kamuoyunda bir "dönüm noktası" olarak değerlendiriliyor. 
     Arap gazeteleri, İKÖ’de ve üye ülkelerde kapsamlı reformlar yapılması gündemiyle yapılan zirve için tüm Arap aleminin büyük bir umut beslediğini yazdı. 
     Suudi Arabistan’da yayınlanan Arab News gazetesindeki bir yoruma göre, herkes bu zirvenin bir "dönüm noktası" olacağı konusunda hemfikir, ancak zirvede alınan kararların kağıt üzerinde kalmamasını, bir an önce hayata geçirilmesini istiyor. 
     Pakistan televizyonunda yapılan bir yoruma atıfta bulunan gazete, "eğer zirvede kabul edilen ’İKÖ 10 Yıllık Eylem Programı’ azıcık da olsa başarılı olursa, İslam dünyasında güvenin yeniden sağlanması yolunda çok uzun bir mesafenin katedilmiş olacağını" yazdı. 
     
     OLAĞANÜSTÜ ZİRVEDE OLAĞANÜSTÜ GÜVENLİK ÖNLEMLERİ 
     Bu arada, zirve nedeniyle, Cidde ile Mekke arasındaki otoyolda çok geniş güvenlik önlemleri alınırken, polis, ülkenin en işlek yollarından biri olan bu yolda adeta "kuş uçurmadı". 
     Suudi gazetelerinin, "bugüne kadar benzeri görülmemiş düzeyde" diye nitelediği güvenlik önlemleri çerçevesinde, birçok noktada trafik, liderlerin geçişi için ulaşıma kapatılırken, Cidde-Mekke yolunda her 10 metrede bir karşılıklı olarak polis araçları bekletildi. 
     Yol üzerindeki tüm benzin istasyonları, lokantalar ve dükkanların ışıklarının kapalı olduğu dikkati çekti. 
     Mekke’deki Kabe’de ise büyük bir sakinlik göze çarptı. Yoğun güvenlik önlemleri nedeniyle insanların Mekke’ye ulaşması zorlaşınca, Kabe’de umre yapanların sayısı da azaldı. 
     Zirvenin yapıldığı saray ve katılanların kaldığı otellerin etrafı, polis kordonu altına alınırken, otellerde özel güvenlik birimleri oluşturuldu. Her türlü elektronik cihaz kontrol edildi. Gazeteciler toplantı salonuna özel otobüslerle götürülürken, üzerleri çok sıkı şekilde aranarak eşyalarının üzerine etiketler yapıştırıldı ve bu etiketler her gün değiştirildi. 
     
     KADIN DELEGE VE GAZETECİLERDEN AZ KATILIM OLDU 
     Olağanüstü zirveye katılan kadın delege ve gazetecilerin sayısının az olması da Suudi basınında yer aldı. Zirveye sadece Bangladeş Cumhurbaşkanı Begüm Halid Ziya ve İranlı iki kadın delegenin dışında çok az sayıda kadın yetkilinin katılması dikkati çekti. 
     Suudi basınında yapılan yorumlarda, sadece 5 kadın yabancı gazetecinin zirveyi izlediği, Suudi kadın gazeteci sayısının yabancı gazetecilerden fazla olduğu belirtildi. 
     Yorumlarda, İslam dünyasında kadının daha fazla ön plana çıkması gerektiği görüşü dile getirildi. 
     
</TEXT>
</DOC>
