<DOC>
<DOCNO> 407527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yasam/axyas02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denizli' bu kez yakıt sızdırdı 
</HEADLINE>
<TEXT>


Yanık kokusu geldiği için Erzurum'a mecburi iniş yapan Denizli uçağı bu kez yakıt sızdırdı. Yolcular uçağa binmek istemedi 

SİNAN TOROS İstanbul 

Kars - İstanbul seferini yaparken 25 Aralık Pazar günü, bir yolcunun uçağın içinde yanık kokusu hissetmesi üzerine Erzurum'a mecburi iniş yapan THY'nin RJ-100 tipi "Denizli" adlı uçağı, bu sefer de yakıt sızıntısı yaptı. 
THY görevlileri, 70 yolcusuyla İstanbul'a gelmek üzere Kars Havaalanı'nda son hazırlıklarını yapan uçağın kanatlarından birinin ucunda yakıt sızıntısı meydana geldiğini gördü. Görevliler yaptıkları incelemede sızıntının limitler dahilinde olduğunu belirledi. Ancak 20 Ocak'ta yine Kars-İstanbul seferini yaparken şüpheli koku nedeniyle Erzurum'a zorunlu iniş yapan uçakla, seyahat ettikleri "Denizli" uçağının aynı olduğunu fark eden yolcular, görevlilere bu uçakla uçmak istemediklerini söyledi. 
Yolcuların diretmesi üzerine teknisyenlerin yaptıkları ikinci kontrolde bu sefer yakıt sızıntısının limitleri aştığı tespit edildi. THY yetkilileri, 70 yolcuyu İstanbul'a getirmek için bir başka uçağın Kars'a gönderileceği açıklamasını yaptı. Ancak bölgedeki hava şartları yüzünden ikinci bir uçak bölgeye gönderilemedi. 
Yetkililer. yolcuların hava şartlarının elverişli olduğu zaman İstanbul'a getirileceğini belirttiler. 




</TEXT>
</DOC>
