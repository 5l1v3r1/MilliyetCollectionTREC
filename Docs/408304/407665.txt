<DOC>
<DOCNO> 407665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy27.html </URL>
<DATE> 2005/12/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Baykal ve kızı tazminat kazandı 
</HEADLINE>
<TEXT>

     Ankara 4. Asliye Hukuk Mahkemesi, Dünden Bugüne Tercüman Gazetesi’nin, adlarına ortak banka hesabı açıldığı iddiasını içeren haberde kişilik haklarını ihlal ettiği gerekçesiyle CHP Genel Başkanı Deniz Baykal ve kızı Aslı Baykal’a toplam 10 bin 500 YTL manevi tazminat ödemesine karar verdi. 
     Davanın bugünkü duruşmasına, tarafların avukatları katıldı. 
     Baykal’ın avukatı davanın kabulünü, gazetenin avukatı ise reddini istedi. 
     Yargıç Hüsamettin Makas, Dünden Bugüne Tercüman Gazetesi’nin Deniz Baykal’a 7 bin 500 YTL, Aslı Baykal’a 3 bin YTL manevi tazminat ödenmesini kararlaştırdı. 
     Dava dilekçesinde, gazete haberinde, "Baykal ve kızı adına Zürich Credit Suisse Bank’ta açılan Enigma isimli hesaba 7 milyon dolar yatırıldığı, paranın Mersin Büyükşehir Belediye Başkanı Macit Özcan’ın kardeşi Tacit Özcan tarafından gönderildiğinin" ileri sürüldüğü belirtiliyordu. Dilekçede, haberin gerçeği yansıtmadığı, Deniz Baykal ve kızının kişilik haklarının ihlal edildiği savunuluyordu. 
     
</TEXT>
</DOC>
