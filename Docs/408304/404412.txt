<DOC>
<DOCNO> 404412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/guncel/gun06.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'deki yılbaşı kutlaması iptal 
</HEADLINE>
<TEXT>



İstanbul Büyükşehir Belediyesi'nin Taksim Meydanı'nda dün akşam düzenleyeceği yılbaşı kutlama programı, Güney Asya'daki tsunami felaketi nedeniyle iptal edildi. Tarihte eşine ender rastlanacak büyüklükte bir felaketin yaşandığını vurgulayan Büyükşehir Belediye Başkanı Kadir Topbaş, "Ülkemizden uzak olması, yaşanan acıların yüreklerimize yansımalarını azaltmıyor. Kayıpların acılarını, bizler de kalbimizde derin bir şekilde duyuyoruz" dedi. Dünyayı yasa boğan felaketin yaralarının sarılmasının bir mecburiyet olduğunu kaydeden Topbaş, şöyle konuştu "Milletçe, felaketzedelerin yardımına koşmamız, maddi ve manevi tüm potansiyelimizle onların yanında yer almamız gerektiği kanaatindeyiz. Bu nedenle Taksim Yeni Yıl Kutlama Programı'nı iptal etme kararı alındı. İnanıyoruz ki, tüm vatandaşlarımız ailece planladıkları yeni yıl eğlencelerini de çok daha mütevazı seviyelere çekecekler, bizleri bu konuda anlayışla karşılayacaklardır." n İSTANBUL Milliyet 




</TEXT>
</DOC>
