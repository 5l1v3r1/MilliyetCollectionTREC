<DOC>
<DOCNO> 403497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonyas01.html </URL>
<DATE> 2005/12/14/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
800 canlı türü tehlikede 
</HEADLINE>
<TEXT>

     Bilim adamları, acil önlem alınmazsa 800 hayvan ve bitki türünün kısa sürede yok olma tehlikesiyle karşı 
     karşıya bulunduğunu bildirdiler. 
     İngiliz Bilimler Akademisi üyesi bilim adamlarının çevreci gruplarla ortaklaşa hazırladıkları harita ve listedeki türlerin büyük çoğunluğu tropikal bölgelerde ve gelişmekte olan ülkelerde bulunuyor. 
     Soyları tükenme tehlikesi ile karşı karşıya türlerin bulunduğu bazı yerlerde yapılacak koruma işleminin maliyetinin yılda bin doların altında olduğuna dikkat çeken bilim adamları, bu türler korunmazsa soylarının tükenmesinin kaçınılmaz olduğunu vurguladılar. 
     Listeyi hazırlayan gruplardan Uluslararası Kuş Yaşamını Koruma kuruluşu yetkilisi Stuart Butchart, tehlikedeki türlerin insan etkisine çok açık olduklarını belirterek, soyu tükenme tehlikesiyle karşı karşıya 800 türün 595 bölgede bulunduğu kaydetti. 
     Bilim insanları ve çevrecilerin hazırladığı listede, kuşlar, memeliler, amfibyenler, sürüngenler ve kozalaklı ağaçlar bulunuyor. 
     Tehlikedeki türlerin bulunduğu bazı bölgelerde insan nüfusunun çok yoğun olduğuna dikkat çeken bilim adamlarının hesaplamalarına göre, soyları tükenme tehlikesiyle karşı karşıya türlerin yaşadığı 595 ayrı bölgedeki yıllık koruma maliyeti 470 dolar ile 3,5 milyon dolar arasında değişiyor. 
     
</TEXT>
</DOC>
