<DOC>
<DOCNO> 401774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo28.html </URL>
<DATE> 2005/12/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
KKTC'li futbolcular ambargo için soyundu Ambargolara şut 
</HEADLINE>
<TEXT>

     KKTC'li futbolcular, Kıbrıslı Türklere uygulanan spor amborgosunu protesto etmek amacıyla, ''Ambargolara Şut '' pankartıyla mahrem yerlerini kapatarak çıplak poz verdi. 
     Daha önce Londra ve KKTC'de seçilen 12 Kıbrıslı Türk futbolcu, gelecek ay çıkacak ''Amabrgolara Şut Balls to Embargoes '' posteri için bugün objektiflerin karşısına geçti. 
     Londra'da yaşayan Kıbrıslı Türklerin kurduğu ''Embargoed '' isimli sivil toplum kuruluşunun girişimleriyle, spor ambargolarını protesto etmek amacıyla hazırlanacak posterin çekimleri, Girne'deki Jasmine Court Hotel'de yapıldı. 
     ''Embargoed ''den verilen bilgiye göre oyuncular, tümüyle soyunarak, mahrem yerlerini, kampanyanın sloganını taşıyan ''Ambargolara Şut Balls to Embargoes '' pankartıyla kapatarak, poster çekimleri için poz verdi. 
     Bu posterlerin, FIFA'nın KKTC aleyhine uyguladığı ve dostluk maçlarında yer almalarına bile uygulanan yasaklara karşı başlatılan bir dizi eylemin ilki olacağı belirtildi. 
     İkinci eylemin ise 10-11 Aralık tarihlerindeki maçlara, Londra ve Kuzey Kıbrıs'taki oyuncuların kollarında ''Ambargo Altında'' yazan bantlarla çıkması olacağı kaydedilen ''Embargoed '' açıklamasında, ''Bu eylem BM İnsan Hakları Günü ve Dünya Kupası finalleri kura çekimine denk gelmektedir'' denildi. 
     ''Ambargolara Şut '' posterinin gelecek ay çıkacağı belirtilen açıklamada, KKTC Spor Yazarları Derneği üyelerinin de kampanyaya yardımcı olmak için soyunmayı önerdiği ifade edildi. 
     KKTC'deki oyuncu seçmelerinde jüride yer alan KKTC Futbol Federasyonu Başkanı Cengiz Uzun, konuyla ilgili yaptığı açıklamada şunları söyledi 
     ''Kıbrıslı Türkler futbolu seviyorlar, ancak geçen 50 yıl boyunca politik nedenlerle bir kenara itildik. Oyuncularımız şimdi onları kaliteli rekabet, tesis ve kariyer fırsatlarından mahrum kılan moral ve motivasyon eksikliği içindedirler. 2006, Dünya Kupası yılıdır. Bu nedenle de bu yıl FIFA'nın bu ayrımcılığa son vererek Kıbrıslı Türkler'in dünyadaki en iyilere karşı oynamalarına olanak sağlaması için ideal bir zaman olacaktır. Bizler bu nedenle elimizden ne gelirse 'Embargoed ' kampanyalarını destek için kullanmaktan mutlu olacağız.'' ''Ambargolara Şut '' posteri için seçilen KKTC'li ve Londra'daki Türk futbolcular şunlar 
     KKTC'den Asilkan Sadıkoğlu, Erol Serbest, Fuat Paşa, Hüseyin Adal, Salim Tayançlı, Tekin Açıkyıldız, Yasin Kansu İngiltere'den Memet Nay, Kerem Başkal, Hakan Hüseyin, Şevki Osman, Nevzat Soyadlı, Ahmet Topal. 
     
</TEXT>
</DOC>
