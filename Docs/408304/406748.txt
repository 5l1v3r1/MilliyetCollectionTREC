<DOC>
<DOCNO> 406748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo26.html </URL>
<DATE> 2005/12/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Semih Erden davasında Fenerbahçe sevindi... 
</HEADLINE>
<TEXT>

     Gençlik ve Spor Genel Müdürlüğü GSGM Tahkim Kurulu, Semih Erden konusunda Fenerbahçe Kulübü'nü haklı buldu. 
     Basketbol Federasyonu'nun resmi internet sitesinde yapılan açıklamada, GSGM Tahkim Kurulu'nun, Darüşşafaka ve Fenerbahçe kulüplerinin taraf olduğu Semih Erden dosyasını bugün karara bağladığı bildirildi. 
     Açıklamada, Semih Erden'in Fenerbahçe ile olan kontratının geçerli olduğunu belirten Tahkim Kurulu'nun, Darüşşafaka'nın genç oyuncu üzerinde hak iddia edemeyeceğine hükmettiği ifade edildi. 
     
     FENERBAHÇE MEMNUN 
     Fenerbahçe Şube Direktörü Nedim Karakaş, Tahkim Kurulu kararını memnuniyetle karşıladıklarını söyledi. 
     Karakaş, AA muhabirine yaptığı açıklamada, kurulun daha önce lisansını askıya alması nedeniyle Semih'i 3-4 maç oynatamadıklarını belirterek, ''Daha sonra FIBA'ya başvurduk. FIBA, 'Geçerli sözleşmesi varsa, oynatabilirsiniz' dedi. Biz de Avrupa'da oynatıyorduk. Daha sonra 27 Kasım'da federasyonun talimatnamesi resmi gazetede yayınlanınca, lisansının verilmesi için federasyona başvurduk. Federasyon lisansını verdiği için ligde yeniden oynatmaya başlamıştık. Tahkum Kurulu'nun kararı, prosedür eksikleri nedeniyle geciken bir karardı. Karardan memnunuz'' diye konuştu. 
     
</TEXT>
</DOC>
