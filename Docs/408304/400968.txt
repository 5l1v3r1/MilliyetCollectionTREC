<DOC>
<DOCNO> 400968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun25.html </URL>
<DATE> 2005/12/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
En tehlikeli yanardağ faaliyete geçti, binlerce kişi kaçıyor 
</HEADLINE>
<TEXT>

     Büyük okyanustaki ada ülkesi Vanuatu'daki yanardağın faaliyete geçmesi üzerine binlerce kişi tahliye edilmeye başlandı. 
     Ambae adasındaki Manaro yanardağı 27 Kasım'da kül ve buhar püskürtmeye başladı. Volkan bilimcisi Douglas Charlie, bir gölün altında bulunduğu için volkanın dünyadaki en tehlikeli yanardağlardan olduğunu söyledi. 
     Charlie, Manaro dağındaki kraterde bulunan Vui gölünün dibinin sarsılan dağ yüzünden açılabileceği ve suyun volkandaki magma ve kayalara çarpmasıyla devasa bir patlamanın olabileceğini belirtti. 
     Volkanik gölün kenarlarının alttan gelen baskıyla çökebileceği ve bunun da dağı çevreleyen yerleşim yerlerine çamur akmasına yol açabileceği kaydediliyor. 
     Durumun kötüleşmesi halinde Başbakan Ham Lini'nin olağanüstü durum ilan edebileceği bildirildi. 
     Yetkililer, şu anda sadece civardaki 15 köyde oturan 5,000 kadar kişinin tahliyesini istediler. 
     Yeni Zelandalı volkan bilimcisi Steve Sherburn, daha önce de adada çeşitli patlamaların olduğunu, şu anki hareketin önceki büyük patlamalardakine benzediğini söyledi. 
     Vanuatu 80'den fazla adadan oluşuyor ve Avustralya'nın başkenti Sydney'in 2250 kilometre kuzeydoğusunda bulunuyor. 
     
</TEXT>
</DOC>
