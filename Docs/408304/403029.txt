<DOC>
<DOCNO> 403029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun47.html </URL>
<DATE> 2005/12/13/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
"AB yeni devletleri üyeliğe kabul etme kapasitesine sahip değil" 
</HEADLINE>
<TEXT>

     Fransa Başbakanı Dominique de Villepin, bugünkü koşullarda AB'nin, yeni devletleri üyeliğe kabul etme kapasitesine sahip olmadığını ileri sürdü. 
     Fransa meclisinde, Makedonya'ya AB Brüksel zirvesinde adaylık statüsü verilmesine ilişkin görüşlerini açıklayan Villepin, Makedonya'ya bazı koşullar altında adaylık statüsü verilmesi gerektiğini savunarak, bu Balkan ülkesinin müzakerelere başlamasının da ancak kontrollü ve koşullu süreçle düşünülebileceğini ifade etti. 
     Fransa Başbakanı, ''AB, bugün ne sayısı artmış üye devletlere uygun kurumlara sahip ne de çok önemli konulara ilişkin gerekli hareket etme kurallarına sahip'' dedi. 
     AB Anayasası için düzenlenen referanduma atıfta bulunan Başbakan, AB vatandaşlarının her zaman genişleme hareketlerini tam anlamadıklarını savundu. 
     Villepin, AB'nin bundan sonraki genişlemesinde referanduma gidilerek, Fransız seçmenlerin görüşlerinin alınacağını hatırlattı. 
     AB'nin Brüksel'de hafta sonu yapacağı zirvede Makedonya'ya üyelik statüsü verilmesi bekleniyor. 
     
</TEXT>
</DOC>
