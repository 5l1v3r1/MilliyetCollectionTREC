<DOC>
<DOCNO> 405907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yazar/cemal.html </URL>
<DATE> 2005/12/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İstikrarın püf noktası 
</HEADLINE>
<TEXT>


Yüzde 10 seçim barajı tartışılıyor. Cumhurbaşkanı Sezer'le TÜSİAD bu barajın düşürülmesinden yana. Başbakan Erdoğan'la CHP lideri Baykal ise karşı çıkıyorlar. 
Eski bir tartışma bu. 
Yüzde 10 barajı, çeyrek yüzyıl önce 12 Eylül askeri yönetimi tarafından getirildi. 
Hedef, 'istikrar'dı. 
Ama olmadı. 
Özellikle 1990'lı yıllara bakıldığında yüzde 10 barajının ülkemize siyasal istikrar getirmediği görülür. 
Bu baraja rağmen Türkiye on yıl boyunca zayıf koalisyon hükümetlerine mahk m kaldı. Siyaset sahnesi çok parçalı ve bölünmüş durumunu 2002 genel seçimlerine kadar korudu. 
Bu on yıllık dönemde çok sıkıntı çekti Türkiye. Çözümler sürekli ertelendi. Ankara hiç durmadan sorun biriktirdi, çözmedi. 
Ancak, bu kayıp yıllar halkta öylesine tepkiye yol açtı ki, siyaset sahnesindeki bölünmüşlük seçim sandığında millet eliyle sona erdirildi. Uzun yıllardan sonra Türkiye yeniden iki partili parlamentoya kavuştu. 
AKP iktidar oldu. 
CHP de muhalefet... 
Yönetimde istikrar sağlandı. 
Ama temsilde adalet, hayır... 
Onca yılın zayıf koalisyonlarından sonra AKP'nin tek parti hükümeti, hiç kuşku yok, Türkiye'de siyasal istikrarın kapısını açtı. 
Bu sayede ekonomi iyiye gitti. Yılan hik yesine dönmüş yapısal değişimler yapıldı. Enflasyon canavarı yenildi. Avrupa Birliği yolunda çok önemli reformlar gerçekleştirildi. 
Uzun lafın kısası 
Yüzde 10 barajı kalsın mı 
Belirtmekte yarar var 
1 Yüzde 10 barajı yüksek. Demokratik katılımı sınırlayan bir baraj bu. Temsilde adaleti engelliyor. 
2 Yüzde 7-8 olabilir. 
3 Ya da temsilde adaleti sağlayıcı başka düzenlemeler düşünülebilir seçim sisteminde... 
4 İktidarla muhalefetin uzlaşarak yapacakları yeni seçim sistemi, ilk seçimlerde değil, ama ondan sonraki seçimlerde uygulanmaya başlayabilir. 
Bunların altını çizdikten sonra bir noktayı vurgulamak lazım. Seçim sistemi ve baraj sihirli değnek değildir. 
Hiç unutmayın 
Yüzde 10 barajı, 1990'ların Türkiye açısından kayıp yıllar olmasını önleyemedi. Yarın da benzer bir durum yaşanabilir. Yüzde 10'a rağmen, eskinin çok parçalı ve zayıf koalisyonları, yine kapıyı çalabilir. 
Seçim sistemi önemsiz demiyorum. 
Ama daha önemlisi var. 
Bu da neyin nasıl yapılacağını iyi bilen partilerdir, iktidarlardır. 
2002'de tek başına iktidar olan AKP, eğer AB'ye sırtını dönseydi AB'ye uyumun gerektirdiği demokratik reformlardan yüreği yetmeyip kaçsaydı Kıbrıs'a boş verseydi ekonomide yapısal değişimler konusunda ipe un serseydi popülizm yolunu seçseydi, Türkiye'de istikrar tek parti hükümetine rağmen güme giderdi. 
İşin püf noktası burada. 
Seçim Yasası'nı, Siyasal Partiler Yasası'nı elbette düşünelim. Demokratik katılımın ve temsilde adaletin gerektirdiği düzenlemeleri yapalım. Tek partili hükümetleri önemseyelim. 
Ama işin bu püf noktasını da lütfen akıldan çıkarmayalım. 



</TEXT>
</DOC>
