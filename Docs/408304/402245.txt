<DOC>
<DOCNO> 402245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/spo05.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda erken seçim 
</HEADLINE>
<TEXT>


Federasyon dünkü toplantısında olağanüstü kongre kararı aldı. Levent Bıçakcı, genel kurulda güven tazelemek istediklerini açıkladı. Ancak Mehmet Ali Yılmaz, Şenes Erzik ve Ata Aksu'nun başkan adaylığı için isimleri şimdiden konuşulmaya başlandı 

CEMAL ERSEN 


A Milli Takım'ın Dünya Kupası finalleri şansını yitirmesi, İsviçre maçından sonra çıkan olaylar, Tahkim Kurulu'nun büyük tepki yaratan kararları ve Başbakan yardımcısı Mehmet Ali Şahin'in sert çıkışı Futbol Federasyonu'nu 19 - 20 Ocak tarihleri arasında olağanüstü genel kurul kararı almak zorunda bıraktı. Federasyonun yaklaşık 2.5 saat süren yönetim kurulu toplantısından çıkan tarihi karar, özerk dönemde yönetimin inisiyatifi doğrultusunda "güven tazelemek" amacıyla alınan ilk olağanüstü genel kurul oldu. 
Başkanvekili Hasan Doğan'ın, "Medya baskısı ve olağanüstü genel kurul yapılması yolundaki yorumlar ve Bakan Şahin'in açıklamaları nedeniyle güven tazelememiz gerekiyor" şeklindeki teklifine başkan Bıçakcı'nın önce şaşırdığı ancak daha sonra rıza gösterdiği bildirildi. 

Revizyon yolda 
Toplantıda prensip olarak aynı ekiple yola devam edilmesi benimsenirken yönetim kurulunda önemli revizyonlar yapılacağı öğrenildi. Özellikle kulüplerin yönetimdeki temsilcilerinin değişmesi olasılığının yüksek olduğu bildirilirken, Mahmut Özgener, Serdar Güzelaydın ve Şekip Mosturoğlu'nun yeni yönetimin ağır topları arasında yer alacağı kaydedildi. Ana gündem maddeleri arasında yer alan ve Şekip Mosturoğlu'nun görevinden istifa etmesiyle boşalan başkanvekilliği ile ilgili seçim ise rafa kalktı. 
Genel kurulda tahkim ve denetleme kurulu seçimleri de yapılacak. Atamayla göreve gelen MHK'nin durumu ise tartışma konusu yaratacak. Görev süresi 4 yıl olan ve istifa etmedikçe yerine yenileri atanamayan MHK'den "feragat etmelerinin" isteneceği öne sürülürken, kabul edilmemesi durumunda genel kurul sırasında bir önergeyle konunun çözüme kavuşturulacağı iddia edildi. 

Seçim ekonomisi yok 
Federasyon Başkanı Levent Bıçakcı, kişisel ikbal peşinde koşmadıklarını belirterek, "İstifa etmemiz söz konusu değil. Genel kurul tekrar onay verirse bıraktığımız yerden devam edeceğiz. Yoksa görevi bir başka arkadaşa devredeceğiz" dedi. 
Eski devlet bakanı Mehmet Ali Yılmaz'ın da başkan adayı olacağı bildirildi. Yılmaz'ı, Haluk Ulusoy'un da desteklediği belirtildi. Şenes Erzik ve Ata Aksu'nun da adaylar arasında bulunduğu öğrenildi. Bu arada Fatih Terim'in, Bıçakcı'yı arayarak "İstifa edebilirim" dediği ancak olumsuz yanıt aldığı bildirildi. 



</TEXT>
</DOC>
