<DOC>
<DOCNO> 403561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/spor/spo02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil korkusu 
</HEADLINE>
<TEXT>


Fenerbahçe'nin hocası Daum'u, Denizli karşılaşması öncesi rehavet endişesi sardı. Alman teknik adam, "Eğer puan kaybedersek, Galatasaray galibiyetinin anlamı kalmaz" sözleriyle oyuncularını uyardı 

YUSUF KOBAL 


Sarı - lacivertli ekibin teknik patronu Christoph Daum, cumartesi günkü Denizlispor maçı için alarm verdi. 
Yılbaşı sendromundan oyuncularını uzak tutmaya çalışan Alman hoca, ikinci devrenin yaklaşmasıyla birlikte takımların rehavete kapıldığına dikkat çekerek uyarıda bulundu. Daum, futbolcularıyla toplantı yaparak, Denizlispor maçında puan kaybetmeleri halinde ezeli rakipleri Galatasaray'a karşı deplasmanda aldıkları galibiyetin öneminin kalmayacağını vurguladı. 

"Fire vermemeliyiz" 
Daum, "Yılbaşı yaklaşınca futbolcular ister istemez aileleriyle çeşitli organizasyon arayışlarına giriyor. Bu durum motivasyon eksikliği yaratıyor. Buna önlem almalıyız. Fire vermeden ilk yarıyı tamamlamalıyız" dedi. 
Lig ve kupada kayba uğramaları halinde sıkıntıya gireceklerini dile getiren Daum, "Yorgunuz, bunu biliyorum. Ama kalan iki maçı kazanmalıyız. Aksi taktirde Galatasaray ile aramızdaki puan farkı avantaj olmaktan çıkar" diye konuştu. 

Anelka'da sorun yok 

Fransız yıldız, Denizlispor maçında büyük ihtimalle formasına kavuşacak. PSV Eindhoven karşılaşmasında sakatlanan ve Erciyes deplasmanında görev alamayan Anelka için kulüp doktorları "oynayabilir" raporu verdi. Dün yapılan antrenmana katılmayıp, tesislerde tedavi gören bu futbolcunun bugünden itibaren idmanlara çıkması bekleniyor. Maç gününe kadar kendisini deneyecek olan golcü futbolcu konusundaki son kararı Daum verecek. 
Bu arada Fenerbahçe, Denizlispor maçının hazırlıklarını bir günlük iznin ardından dün tek idmanla sürdürdü. Ameliyat olan Selçuk'un katılmadığı antrenmanda, Önder takımdan ayrı koşu yaptı. Beli ağrıyan Serkan çalışmayı yarıda bıraktı. Deniz İkmal Grup Komutanlığı'ndan gelen bir grup asker de idmanı izledi. 

Anketlerde dibe vurdu 

Avrupa'da Daum'la başarıya ulaşılıp, ulaşılmayacağı konusundaki olumsuz anketlere bir yenisi eklendi. Mynet.com sitesindeki spor bölümünde devam eden ankete şu ana kadar katılan 48 bin kişiyi aşkın taraftar "Fenerbahçe, Daum ile gelecek sezon Avrupa'da başarılı olur mu " sorusuna "hayır" cevabını verdi. Bu oran yüzde 83 olarak gerçekleşirken, yüzde 17'lik bölüm "evet" şıkkını işaretledi. 

Samsun'a yeşil ışık 

Transfer çalışmalarını hızlandıran Samsunspor, Mehmet Polat ve Mehmet Nas'tan sonra Fenerbahçe'nin dört futbolcusuna da kancayı taktı. Teknik Direktör Erdoğan Arıca'nın, Servet Çetin ile kadroda şans bulamayan genç oyuncular Kerim Zengin, Mahmut Hanefi ve Can Arat için Başkan Aziz Yıldırım ile yaptığı görüşmeden olumlu sonuç çıktı. Arıca, genç futbolcuları kiralamak istediklerini söyledi. Başkan Yıldırım'ın teklife sıcak baktığı öğrenildi. 

Ucuz kurtuldu 

Fenerbahçe savunmasının başarılı ismi olan Önder Turacı, önceki akşam Beşiktaş'ta kaza geçirdi. Hediye Devebakan yönetimindeki otomobilin, genç futbolcunun seyir halindeki cipine çarpması nedeniyle oluşan kazada yaralanan olmazken, araçlarda maddi hasar meydana geldi. Alkol muayenesi yapılan sürücülerden Devebakan'ın yüzde 134 promil alkollü çıktığı ifade edildi. Dün hastanede kontrolden geçen Önder'in sırtında darbeye dayalı bir travma tespit edildi. Sarı - lacivertli oyuncu, "Verilmiş sadakamız varmış" dedi. 

Açılış ikinci yarıda 

Fenerbahçe Şükrü Saracoğlu Stadı'nda medya mensuplarına hizmet verecek olan İslam Çupi Basın Tribünü'nün ligin ikinci yarısından itibaren hizmete gireceği açıklandı. Kulübün resmi internet sitesinde yer alan açıklamada, gazetemizin ve spor yazarlığının duayeni Çupi'nin anısını yaşatacak olan 175 koltuk kapasiteli tribünün Gençlerbirliği maçıyla birlikte açılacağı bildirildi. 


</TEXT>
</DOC>
