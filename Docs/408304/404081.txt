<DOC>
<DOCNO> 404081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo32.html </URL>
<DATE> 2005/12/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Bayanlar Geliyor" turnuvası başladı... 
</HEADLINE>
<TEXT>

     Futbol Federasyonu'nun Türkiye'de bayanlar futbolunu yeniden başlatmak için organize ettiği ''Bayanlar Geliyor'' turnuvası, bugün İstanbul'da başladı. 
     Federasyonun Beylerbeyi'ndeki Atatürk Eğitim ve Araştırma Merkezi'nde turnuva öncesi yapılan açılış kokteylinde konuşma yapan Futbol Federasyonu Başkanı Levent Bıçakcı, Türkiye'deki nüfusun yarısını bayanların oluşturduğunu ifade ederek, ''Bu potansiyeli kullanabileceğimizi düşünüyoruz. Uyku halindeki bayan futbolunu bugün yeniden başlatıyoruz'' dedi. 
     Bu turnuvayla birlikte milli takım seçmelerinin de yapılacağını hatırlatan Bıçakcı, ''19 Yaş Altı Milli Takımı, Avrupa Bayanlar Şampiyonası'na katılacak. Ayrıca, şampiyonanın 1. tur eleme müsabakaları 2006 Eylül ayında Türkiye'de yapılacak'' diye konuştu. 
     Futbol Federasyonu Eğitim, Planlama ve Geliştirme Koordinatörü Ahmet Güvener ise UEFA'nın bayan futboluyla ilgili Oslo'da yapılan kongresinde, bayan futbolunun olmadığı iki ülkenin kırmızıyla gösterildiğini ifade ederek, ''Biri Türkiye, diğeri Arnavutluk'tu. Atatürk'ün Türkiye'sinde bu ayıba son vermek istedik ve bayan futbolunu başlattık. Mart ayında da 19 Yaş Altı Bayan Futbol Ligi başlayacak'' şeklinde konuştu. 
     Bayan Futbolu Proje Sorumlusu Ceren Tokdemir de, bu turnuvanın lig öncesi hazırlık olduğunu belirterek, bu çalışmalar sonucunda bayan futbol takımı sayısının kısa sürede 8'den 14'e çıktığını söyledi. 
     Konuşmaların ardından Levent Bıçakcı, iki bayan futbolcu ile basın mensuplarına poz verdi. 
     Kokteylden sonra turnuva kapsamındaki Adana İdmanyurdu-Mersin Camspor maçı yapıldı. Karşılaşma öncesi Levent Bıçakcı, Milli Takımlar Teknik Direktörü Fatih Terim, Futbol Federasyonu A Milli Takım Sorumlusu Davut Dişli, bayan futbolcularla birlikte fotoğraf çektirdi. 
     Bıçakcı, Terim ve milli takım antrenörleri karşılaşmayı bir süre izledi. 
     
     PROTESTO 
     Karşılaşma sırasında bir grup eski bayan futbolcu, tesislerin önünde protesto gösterisi yaptı. 
     Eski bayan futbolcular, federasyonun kendilerini unuttuğunu belirterek, liglerini geri istediklerini söylediler. 
     Bunun üzerine Bayan Futbolu Proje Sorumlusu Ceren Tokdemir, tesislerin dışında protestocularla görüşerek, onlara turnuva sözü verdi. 
     Tokdemir, AA muhabirine yaptığı açıklamada, kulüplerle yaptıkları toplantına yöneticilerin isteği üzerine bu yaş grubu için lig oluşturmadıklarını belirterek, ''Geçmişte bayan futbolunda bazı olaylar yaşandı. Kulüpler bize bu yaş grubunun etik anlamda yanlışları olduğunu, bayan futbolunun imajına zarar verdiklerini söylediler. Ayrıca ben bu bayanlarla daha önce toplantı yaptım ve kendilerine turnuva sözü verdim. Şimdi neden böyle bir protesto yapıyorlar anlamıyorum'' diye konuştu. 
     
     TURNUVA 
     ''Bayanlar Geliyor'' futbol turnuvası, bugün yapılan müsabakalarla başladı. 
     Riva Tesisleri'nde yapılan ilk turnuvaya, Adana İdmanyurdu, Mersin Camspor, Ankara Gazi Üniversitesi, İstanbul Dostlukspor, İstanbul Kartalspor, Kocaeli Bekirpaşa Belediyesi ve Bursa Gemlik Zeytinspor olmak üzere toplam 7 takım katılıyor. 
     Turnuvada 1988 doğumlu ve sonrası futbolcular mücadele ederken, her takımın 1986-87 yaş grubundan 3'er oyuncu kontenjanı bulunuyor. Turnuva 18 Aralık Pazar günü yapılacak maçlarla sona erecek. 
     İkinci turnuva ise 23-25 Aralık tarihlerinde yine Riva Tesisleri'nde yapılacak. Bu turnuvaya Marmara Üniversitesi Spor Kulübü, Karadeniz Ereğlispor, Malatya Üniversitesi Spor Kulübü, Sakarya Güneşspor, İzmir Elit Çimenspor, Antalya Yenikapı takımları katılacak. 
     
</TEXT>
</DOC>
