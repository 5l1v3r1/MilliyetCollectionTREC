<DOC>
<DOCNO> 404110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur21.html </URL>
<DATE> 2005/12/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kadın doktor darp edildi 
</HEADLINE>
<TEXT>

     Aydın’ın Nazilli İlçesi Devlet Hastanesi’nde görevli kadın doktor, darp edildi. Doktoru darp ettikleri iddiasıyla yakalanan 2 kadın tutuklandı. 
     Edinilen bilgiye göre, Fevzi Çakmak Caddesi’nde Nazilli Devlet Hastanesi’nde görevli Fizik Tedavi Uzmanı Dr. Nihal Karagöz, evinin önünde Şerife D. ve Melahat D. ile otomobili park etme meselesi yüzünden tartıştı. Tartışmanın kavgaya dönüşmesi üzerine Dr. Karagöz, Şerife D. ve Melahat D. tarafından darp edildi. 
     Polisin olay yerine gelmesi üzerine, gözaltına alınan Şerife D. ve Melahat D. ifadelerinin ardından çıkartıldıkları mahkemece tutuklandı. 
     Nazilli Devlet Hastanesi’nde tedavi altına alınan Dr. Karagöz’ün sağlık durumunun iyi olduğu bildirildi. Öte yandan, Türk Sağlık-Sen Aydın İl Başkanı Halil Karakaya, Nazilli Sağlık Grup Başkanı Dr. Orhun Örer’i ziyaret ederek, Dr. Karagöz’e yapılan saldırıyı kınadıklarını bildirdi. 
     
</TEXT>
</DOC>
