<DOC>
<DOCNO> 401445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur01.html </URL>
<DATE> 2005/12/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Televizyon aracılığıyla evlendiği eşini vurdu 
</HEADLINE>
<TEXT>

     İSTANBUL, DHA 
İSTANBUL Pendik'te 33 yaşındaki felçli Ahmet Eraslan özel bir televizyon kanalında programa çıkarak evlendiği eşi Züleyha Eraslan'ın çocuklarını ve kendisini dövmesi üzerine ruhsatsız tabahcasıyla eşini vurdu. 
     Olay saat 19.00 sıralarında Pendik Kaynarca Kavakpınar Mahallesi Bahar Sokak numara 25'te meydana geldi. GEMAK denizcilik firmasında çalışan Ahmet Eraslan, çalıştığı firmada iş kazası geçirerek felç oldu. İş kazası sonrasında firmaya karşı açtığı tazminat davasını kazanan Eraslan, 100 milyar lira para aldı. Yaklaşık 9 ay önce Eraslan, Güllü’nün sunduğu Yalnız Değilsiniz Güllü Var’ adlı programa katılarak evlenmek istediğini söyledi. İddiaya göre Ahmet Eraslan, program sırasında Felçliyim ve iki çocuğum var. İki evim ve bir de arabam var. Benim ekonomik sorunum yok. Benimle evlenmek isteyenler beni arasın'' şeklinde konuşarak evlenmek istediğini söyledi. Ankara'da yaşayan ve daha önce iki kez evlnmiş Züleyha Eraslan, Ahmet Eraslan’la anlaşarak evlendi. 
     Ahmet ve Züleyha Eraslan çifti arasında bir süre sonra geçimsizlik başladı. Züleyha Eraslan’ın ilk eşinden olan çocukları 8 yaşındaki Cemil ve 4 yaşındaki ömer’i ve kendisini dövdüğünü iddia eden Ahmet Eraslan, akşam saatlerinde eşinin büyük oğlu Cemil’i dövmesi nedeniyle tartışmaya başladı. Sinirlerine hakim olamayan Ahmet Eraslan ruhsatsız tabancasıyla eşine ateş etti. Bacağından ve karnından vurulan Züleyha Eraslan, komşuları tarafından Kartal Lütfü Kırdar Eğitim ve Araştırma Hastanesi’ne kaldırılarak ameliyata alındı. Polis Ahmet Eraslan'ı olayda kullandığı tabancasıyla birlikte gözaltına alarak Çamçeşme Şehit Yüksel Taşpınar Polis Merkezi’ne götürdü. 
     Züleyha Eraslan’ın sağlık durumunun ciddiyetini koruduğu öğrenilirken, polis, olayla ilgili soruşturma başlattı. 
     
</TEXT>
</DOC>
