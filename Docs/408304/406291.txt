<DOC>
<DOCNO> 406291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo18.html </URL>
<DATE> 2005/12/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
2006 Kış Olimpiyatları'nın meşalesinin taşınmasında 10 kişilik Türk ekip 
</HEADLINE>
<TEXT>

     Lütfullah Göktaş bildiriyor 

İtalya'da 10 Şubat'ta başlayacak 2006 Kış Olimpiyatları için geri sayım devam ediyor. 
     Olimpiyat Meşalesi, Atina'dan Torino'ya kadar uzanacak olan 64 günlük yolculuğunda, dün, Sicilya Adası'nın en önemli kenti olan Palermo'daydı. Kentin en önemli caddelerinden geçen güzergah üzerinde dün akşam düzenlenen meşale taşıma töreninde, Türkiye'den katılan 10 kişilik bir ekip de görev aldı. 
     Samsung'un sponsorluğunda gerçekleşen etkinlikte, Türkiye güzeli ve milli rüzgar sörfçüsü Çağla Kubat, milli tekvandocu Bahri Tanrıkulu ve Paralimpik Olimpiyatları'nda Türkiye'ye ilk altın madalyasını kazandıran Muharrem Korhan Yamaç da görev yaptı. 
     Türk basınının yakından tanıdığı isimlerden Hürriyet gazetesi yazarları Yurtsan Atakan, Akşam gazetesi yazarı Deniz Gökçe ve Milliyet'in spor yazarı Mehmet Demirkol'un da meşale taşıdıkları törende, Türkiye'yi ayrıca Samsung Türkiye'nin Pazarlama Müdür Yardımcısı Nevra Sezer, Telpa A.Ş. Yönetim Kurulu Başkanı Sebahattin Yaman, Başarı Elektronik Planlama Müdürü Tijen Tarınç ve Hacettepe Üniversitesi öğrencisi Hasan Çağlayan Dündar temsil etti. 
     
     'MEŞALEYİ TAŞIMAK, OLİMPİYAT KADAR HEYECAN VERİC'' 
     Palermo'da meşale töreninde toplam 117 taşıyıcı görev yaptı. Meşale taşıma işlemini üstlenen Türk sporculardan milli tekvandocu Tanrıkulu, AA muhabirine yaşadığı heyecanı şu sözlerle dile getirdi 
     ''Olimpiyatlar her sporcunun hayalinde olan apayrı bir heyecan. Meşalenin taşınması, sporun birleştirici ruhunu simgeleyen olimpiyat kadar heyecan verici bir olay. 23 yıldır tekvandoyla ilgileniyorum. Dünya şampiyonu oldum, 3 kez Avrupa şampiyonu oldum, olimpiyatlarda finalde elendim. Şimdi de Torino 2006 Kış Olimpiyatları için meşale taşıdım. Gerçekten büyük bir sevinç yaşıyorum. Türkiye'den gelen ekip, buradaki ağırlama ve organizasyon da son derece mükemmeldi.'' Tanrıkulu, en büyük hedefinin, olimpiyatlarda Türkiye'ye altın madalya kazandırmak olduğunu belirterek, ''Atina'daki 28. Yaz Olimpiyatları'nda finalde yenilerek sadece gümüş madalyayla yetinmenin burukluğunu unutamadım. Hedefim 2008'daki Pekin Olimpiyatları'nda Türkiye'ye altın madalya getirmek'' dedi. 
     
     ''OLİMPİYAT MEŞALESİ'Nİ TAŞIMAK BÜYÜK BİR ONUR'' 
     2004 Atina Paralimpik Olimpiyatları'nda Türkiye'ye tarihindeki ilk altın madalyayı kazandıran Emekli Yüzbaşı Muharrem Korhan Yamaç ise, Olimpiyat Meşalesi'ni taşımanın büyük bir onur olduğunu ifade ederek, ''Milli Olimpiyat Komitesi Başkanı Togay Bayatlı beni aradığında bu teklifi seve seve kabul ettim. 20 yıllık spor hayatımda bir çok yarışmaya sporcu olarak katıldım ve ülkemi temsil ettim. Bu kez ise meşale taşıyıcısı olarak görev yaptım. Bu büyük bir onur. Zira olimpiyatlar, insanların eşit bir rekabet altında yarışabildikleri büyük bir spor organizasyonu. Dil, din, ırk ayırımı gözetmeksizin herkesin adil olarak yarışabildiği olimpiyatların başlangıcı öncesindeki bu meşaleyi taşımaktan büyük bir heyecan duydum'' diye konuştu. 
     
     64 GÜNLÜK YOLCULUĞUN 16'SI TAMAM 
     Palermo'da dün akşam tamamlanan törenle birlikte, olimpiyat meşalesinin Torino'ya kadar sürecek olan 64 günlük yolculuğunun 16. günü de geride kalmış oldu. Bugün ve yarın Palermo'da bekletilecek olan meşale, 26 Aralık'tan itibaren Sicilya Adası'ndan Torino'ya doğru yoluna devam edecek. Meşale 10 Şubat'ta Torino'ya ulaşmış olacak. 
     Bu arada, 10-26 Şubat 2006 tarihleri arasında yapılacak olan Torino Kış Olimpiyatları'na dünyanın dört bir yanından yaklaşık 2 bin 500 atlet katılacak. 15 dalda düzenlenecek yarışlarda dağıtılacak madalya sayısı ise 84 olarak belirtiliyor. 
     
</TEXT>
</DOC>
