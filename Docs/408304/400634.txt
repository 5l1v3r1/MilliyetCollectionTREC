<DOC>
<DOCNO> 400634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun19.html </URL>
<DATE> 2005/12/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsrail'de bir alışveriş merkezinde patlama 5 ölü, 35 yaralı 
</HEADLINE>
<TEXT>

     İsrail'in kuzeyindeki Netanya'da, bir alışveriş merkezinin girişinde düzenlenen intihar saldırısında, 5 kişini öldüğü bildirildi. 
     Patlamada ağır yaralananlardan birinin de aldığı yaralar nedeniyle öldüğü bildirildi. 
     İsrail Radyosu'na konuşan bir görgü tanığı, saldırganın alışveriş merkezinin girişine ulaşabildiğini, ancak içeri giremediğini ve kendisini kapıda havaya uçurduğunu aktardı. 
     Kanal 2 Televizyonu da, İslami Cihad'ın Netanya suikast eylemcisiyle ilgili video görüntülerini yayımladığını duyurdu. 
     Netanya'da Haşaron alışveriş merkezinin girişinde meydana gelen intihar eyleminin ardından, Zaka kurtarma ekibinin bir sözcüsü, İsrail Radyosu'na yaptığı açıklamada, yaralılardan 4'ünün durumunun ciddi olduğunu bildirdi. 
     Bölge polis müdür yardımcısı Avi Sasson da intihar eylemcisinin, alışveriş merkezinden içeri girmeye çalıştığı sırada, şüpheli hareketleri nedeniyle dikkati çektiğini ve iki polisin kendisine durması için ihtarda bulunduğunu anlattı. 
     Sasson, polislerin, şüpheliye, ellerini cebinden çıkarmasını istedikleri sırada, eylemcinin kendisini havaya uçurduğunu anlattı. 
     Patlama sonucu, alışveriş merkezinin girişindeki tüm camlar tuzla buz olurken, bazıları ölü bazıları yaralı insanların yerlere dağıldıkları görüldü. 
     Alışveriş merkezinin girişindeki duvarlar ve reklam posterleri kana bulandı. 
     Gazze'deki Filistin Radyosu, saldırıyı El Aksa Şehitleri Tugayı'nın üstlendiğini bildirdi. 
     El Aksa Şehitleri Tugayı'nın ardından saldırıyı İslami Cihad örgütü de üstlendi. 
     Lübnan'da yayın yapan Hizbullah'a ait Manar TV, İslami Cihad'ın askeri kanadı "Kudüs Tugayları"nın, televizyon kanalını arayarak saldırıyı üstlendiklerini duyurdu. 
     AP ajansının haberine göre, İslami Cihad, saldırıyı düzenleyen kişinin Cenin ile Tulkarim arasında bulunan Kafr Rayi köyünden Lütfü Emin Ebu Selim olduğunu duyurdu. 
     Saldırı bölgede gerilimi artırdı 
     5 kişinin ölümüne neden olan intihar saldırısı, Filistin ile İsrail arasında gerilimi artırdı. 
     İsrail Başbakanı Ariel Şaron, güvenlik kabinesini toplantıya çağırırken, barış görüşmelerinin Filistinli militanların saldırıları sona ermeden devam edemeyeceği, bugünkü saldırının barış yolunda harcanan çabaları engellediği yönünde açıklamalarda bulundu. 
     Başbakanlık yetkilisi David Baker, "Filistin yönetiminin terörizmi engellemek için en temel adımları atmayı, teröristleri tutuklamayı reddettiğini" öne sürerek, "Bunun sonuçlarını bugün Netanya'da gördük" şeklinde konuştu. 
     Dışişleri Bakanı Silvan Şalom da, "Bu, Filistin yönetiminin terör örgütleri karşısında hiçbir şey yapmadığını gösterdi" diye konuşmuştu. 
     Filistin Devlet Başkanı Mahmud Abbas, yaptığı yazılı açıklamada saldırıyı kınamış ve güvenlik güçlerinin bu saldırının sorumlularına sert yanıt vereceğini söylemişti. 
     Bu arada, El Aksa Şehitleri Tugayı'nın ardından saldırıyı üstlenen İslami Cihad örgütünün yayınladığı bir video kaydında, saldırıyı düzenleyen militanın silahlı görüntülerinin yer aldığı kaydedildi. 
     İntihar bombacısının, olağan güvenlik kontrollerinin yapıldığı alışveriş merkezinin girişinde, üzerindeki bombaları patlattığı, çok katlı alışveriş merkezinin girişinde büyük hasar meydana geldiği belirtildi. 
     Polis yetkilisi Avi Sasson, bir güvenlik görevlisinin militanı fark ettiğini, kontrol etmek için ona yöneldiği sırada militanın çantadaki bombayı patlattığını aktardı. 
     İsrail'de, alışveriş merkezlerini hedef alan çok sayıda saldırı nedeniyle, girişlerde sıkı güvenlik kontrolleri yapılıyor. Bugün düzenlenen saldırı, İsrail ile Filistin arasındaki ateşkesten sonra düzenlenen 5. büyük saldırı oldu. Son olarak 26 Ekim'de 20 yaşındaki Filistinli bir militanın Hadera'da düzenlediği intihar saldırısında, 5 İsrailli ölmüştü. 
     
</TEXT>
</DOC>
