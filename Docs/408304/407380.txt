<DOC>
<DOCNO> 407380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo24.html </URL>
<DATE> 2005/12/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Malatyaspor Trabzonspor'dan Emrah ve Volkan bize gelmek istiyor 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Turkcell Süper Ligi'nin ikinci yarısı için 3 Çek futbolcu ile prensipte anlaştıklarını bildirdi. 
     Yabancı oyuncuların isimlerini transfer bitmeden açıklamak istemediklerini dile getiren Tanrıverdi, orta saha ve forvet hattı için düşündükleri bu futbolcuların menajerlerinin yarın Türkiye'ye geleceklerini, pazartesi gününe kadar transferi sonuçlandırmak istediklerini kaydetti. 
     
     ALİ EREN'İN TRANSFERİ 
     Tanrıverdi, 3 Çek oyuncuyu transfer ettikleri takdirde takımdaki yabancı oyunculardan birini göndermek durumunda kalacaklarını, bu konuyu yapılacak transferlerden sonra değerlendireceklerini vurguladı. 
     Ligin ikinci yarısı için 3 yabancı, 3-4 yerli oyuncuyu transfer etmeyi planladıklarını belirten Tanrıverdi, Trabzonsporlu Emrah ve Volkan ile görüştüklerini, bu oyuncuların Malatyaspor'a gelmek istediklerini, bunun için Trabzonspor yönetimiyle görüşmelerinin devam ettiğini söyledi. 
     Bonservisi elinde olan ya da kulübünden ayrılmak isteyen futbolcularla da görüşeceklerini ifade eden Tanrıverdi, Beşiktaş'ın eski futbolcularından Ali Eren'i kulübünden bonservisini alması halinde transfer edebileceklerini kaydetti. 
     
     EKONOMİK DESTEK ARAYIŞLARI 
     Transferler için ekonomik destek arayışlarının devam ettiğini belirten Tanrıverdi, şöyle dedi 
     ''Ekonomik destek bulamazsak da, transferimizi kendi imkanlarımızla yapacağız. Transfer çalışmaları, ekonomik desteğe bağlı olarak yürütülmüyor. Kimsenin endişesi olmasın, Malatyaspor'a yakışan kadro kurulacaktır. Ama çok fazla da büyük transferler yapılacağı beklentisi içinde olunmamalı. Öncelikli hedefimiz yabancı oyuncuların transferini gerçekleştirmek. Bunu yaparsak zaten takımdaki sıkıntı büyük ölçüde giderilmiş olacak.'' 
     
</TEXT>
</DOC>
