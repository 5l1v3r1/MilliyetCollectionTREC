<DOC>
<DOCNO> 401920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/axspo01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana noktaladı 
</HEADLINE>
<TEXT>


Fransız hoca, yönetimle yaptığı görüşmede ara transferde oyuncu istemediğini bildirdi, "Sezon ortasında iyi bir yabancı bulmak zor. Elimdeki kadro şimdilik bana yeter" dedi 

BİLAL MEŞE 


Beşiktaş'ta ara transferde futbolcu alınıp alınmayacağı tartışmaları sürerken, Teknik Direktör Jean Tigana bu spekülasyonlara son noktayı koydu. 
Yöneticilerle bir araya gelen Fransız hocanın, "Şu aşamada yeni bir yabancı oyuncu almak ve iyisini bulmak çok zor. Kaldı ki, her yeni yabancı yeni riskleri beraberinde getirir. Bu kadroyla sezonu çıkarırım. Ligi iyi bir yerde bitiririz. Şimdilik elimdeki futbolcular bana yeter" diye konuştuğu öğrenildi. 
Tigana'nın yeni sezonda zirveye oynayacak bir takım yaratmak için kolları şimdiden sıvadığı ve arayışlara start verdiği belirtildi. Antalya'da yapılan Milli Takım seçmelerini de izleyen Fransız hoca ayrıca "Yabancı kontenjanımız dolu. Oyuncu göndermek çok zor. Çünkü hepsinin anlaşmaları var" ifadelerini kullandı. Tigana'nın görüşleri yönetimde onay bulurken, ünlü teknik adamın Türkiye içinden genç ve yetenekli oyuncuların peşinde olduğu vurgulandı. 

İnsafa geldi 

Kartal'da derbi öncesi hazırlıklar son sürat devam ediyor. Nevzat Demir Tesisleri'nde dün basına kapalı çalışan Beşiktaş'ta tedavileri devam eden Ahmet Dursun, Tayfur ve ağrıları yeniden başlayan Gökhan Zan antrenmana katılmadı. Hafif sakatlığı bulunan Okan Buruk ise takımdan ayrı düz koşu yaptı. Teknik Direktör Tigana, önceki günkü temposu yüksek çalışmada yorulan oyuncularına, ayak tenisi oynatıp, ardından salonda kültür fizik çalışması yaptırdı. Sağ arka adalesindeki ağrıları yeniden başlayan Gökhan Zan, Galatasaray karşısında forma giyemeyecek. 

Gözler Sergen'de 
Uzun süren sakatlığının ardından UEFA Kupası'nda Rusya'nın Zenit Saint Petersburg takımıyla yapılan maçta ilk 45 dakika mükemmel bir performans sergileyen, son Vestel Manisaspor maçında ise hafif sakatlığı nedeniyle riske edilmeyerek derbiye saklanan Sergen'in Galatasaray'a karşı toplam 11 golü bulunuyor. Deneyimli futbolcu, Beşiktaş formasıyla ezeli rakiplerine ilk golünü 9 Mayıs 1992'de, son golünü ise 25 Mayıs 2003'de Beşiktaş'ın şampiyonluğunu ilan ettiği lig maçında atmıştı. 

Cordoba'dan geçit yok 

Galatasaray - Beşiktaş derbisi öncesi gözler ezeli rakiplerin Kolombiyalı file bekçilerine çevrildi. Mondragon, şimdiye dek Fenerbahçe ve Beşiktaş'a karşı kalesini ligde 17 kez korurken, toplam 19 gol yedi. Beşiktaş'a karşı 8 kez görev yapan Mondragon, 6 kez meşin yuvarlağı ağlarından çıkardı. Cordoba ise, şimdiye dek ligde 11 derbi maça çıkarken, kalesinde toplam 12 gol gördü. 2002-2003 sezonunda 4 derbi maçta da gol yemeyerek tarihe geçen Cordoba, Galatasaray'a karşı 5 kez kaleyi korudu ve kalesinde yalnızca 2 gol gördü. 

Almanya'da Ailton'a tepki 

Hafta içinde Alman basınında çıkan, "Beşiktaş'tan ayrılmak için dua ediyorum" haberini yalanlayan Ailton'a, Bild gazetesinden tepki geldi. Gazete, Brezilyalı golcünün açıklamaları için "180 derece dönüş yaptı ve sözlerini inkar etti" yorumunu yaptı. Ailton'un, "Beşiktaş'ta çok mutluyum. Kontratım bitene kadar burada kalmak istiyorum" sözlerine ise Bild gazetesi, "Şişko Brezilyalı'nın aldığı 100 bin Euro'luk ceza gözünü korkutmuş. Tamamen değişmiş" karşılığını verdi. Tahkim Kurulu ise Ailton'un 3 maçlık cezasını 2'ye indirdi. 


</TEXT>
</DOC>
