<DOC>
<DOCNO> 404034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy10.html </URL>
<DATE> 2005/12/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Emniyet Genel Müdürlüğü İsviçre teşekkür mektubu gönderecek 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, FBI Başkanı ve CIA başkanlarının Emniyet Genel Müdürlüğü’nü ziyaretinin, Türk polisinin örgütlü suçlarda gösterdiği başarının yansıması olduğunu belirterek, görüşmelerde terör örgütü PKK’nın "öncelikli tehdit" olduğu konusunda mutabakata varıldığını kaydetti. 
     Haftalık bilgilendirme toplantısında, FBI Başkanı Robert Mueller ve CIA Başkanı Porter Goss’un ziyaretleri konusunda açıklama yapan İsmail Çalışkan, her iki başkanın Emniyet Genel Müdürü Gökhan Aydıner ile ayrı ayrı görüştüğünü hatırlattı. 
     Bu görüşmeler sırasında, uluslararası terör başta olmak üzere, bölgemizdeki sınır aşan örgütlü suçlar konusunda bilgi alışverişinde bulunulduğunu kaydeden Çalışkan şunları söyledi 
     "Her türlü terör örgütüne karşı bütün devletlerin aynı hassasiyetle mücadele etmeleri ve özellikle iki ülkenin güvenlik ve istihbarat birimlerinin, birbirleriyle yakın temas ve çalışma içinde bulunmaları konularında görüş alışverişinde bulunulmuştur. Terörle mücadelede ve diğer sınır aşan örgütlü suçlarda olduğu gibi bilgi paylaşımının, terörizmin finans kaynaklarının kurutulmasındaki önemi üzerinde durulmuş, keza Türkiye için terörle mücadelede ve yapılacak işbirliğinde, bölücü terör örgütünün birinci öncelikli mesele olduğu vurgulanmıştır." Çalışkan ayrıca, Türkiye’nin uluslararası işbirliği kapsamında, terör, uyuşturucu madde kaçakçılığı, insan ticareti, organize suçlar ve kara paranın aklanması gibi sınır aşan örgütlü suçlarla mücadele konusunda 52 ülke ile çeşitli hukuki metinler imzaladığını da bildirdi. 
     
     KORSAN YAYINLA MÜCADELE 
     Fikri mülkiyet haklarının korunması ve korsan yayıncılığın önlenmesi amacıyla yürürlüğe giren 5846 Sayılı kanunda yapılan değişikliğin ardından polisin bu yayınları yapanlara yönelik operasyonları hakkında da bilgi veren Çalışkan, 2000-2004 tarihleri arasında ele geçirilen korsan materyal sayısının yaklaşık olarak 2 milyon 900 bin adet olduğunu söyledi. Yasanın değiştiği 3 Mart 2004 tarihinden 14 Aralık 2005’e kadar geçen dönemde el koyulan korsan ürünlerin sayısının ise 5 milyon 398 bin 310’a çıktığını kaydeden Çalışkan, aynı dönemde, 6 bin 971 kişinin savcılıklara sevk edildiğini belirtti. 
     Emniyet teşkilatının korsanla mücadelede önemli başarıları, Türkiye’nin, Avrupa Birliği’ne katılım yönünde ilerlemesi hakkındaki düzenli raporlarında da dile getirildiğini hatırlatan Çalışkan, şunları kaydetti 
     "Emniyet teşkilatına korsan materyallere müdahale yetkisi verilmesinden önceki tarihlerde mart 2004 öncesi yapılan uygulamalar ile emniyet teşkilatına, korsan materyallere müdahale yetkisi verilmesinden sonraki yapılan uygulamalar kıyaslanmış ve emniyet teşkilatının korsanla mücadelesi övülmüştür." 
     
     TÜRKİYE-İSVİÇRE MAÇI 
     İsmail Çalışkan, Avrupa Konseyi tarafından çıkartılan, en az bir üye ülkeyi ilgilendiren uluslararası boyutlu maçlarda meydana gelecek şiddet eylemlerini ve asayiş ihlallerini önlemeye ve bunlarla mücadele etmeye yönelik uluslararası polisiye işbirliği hakkında, tavsiyeleri ve tedbirleri içeren el kitabına istinaden, 7 Ağustos 2003 tarihinde Spor Güvenliği Büro Amirliği’nin kurulduğunu anımsattı. Çalışkan, söz konusu büro amirliğinin Türkiye genelindeki tüm spor branşlarıyla ilgili iller tarafından alınacak olan güvenlik tedbirleriyle ilgili olarak koordinasyon görevini yürüttüğünü bildirdi. Spor güvenliği büro amirliği ayrıca, 5149 Sayılı spor müsabakalarında şiddet ve düzensizliğin önlenmesine dair kanun ve bu kanunun uygulanmasına ilişkin yönetmelikteki amir hükümler çerçevesinde holigan ve fanatiklere verilen cezalarla ilgili bilgi bankası konumunda olduğunu da ifade eden Çalışkan şunları kaydetti 
     "Türkiye-İsviçre müsabakasıyla ilgili İsviçre Ulusal Bilgi Merkezi’ndeki görevliler spor güvenliği büro amirliği personeli ve İstanbul Emniyet Müdürlüğü personeliyle koordineli olarak, fanatik ve holiganların takibine yönelik olarak anılan müsabakada görev almışlardır. İsviçre Ulusal Futbol Bilgi Merkezi görevlileri, söz konusu müsabakayla ilgili olarak, teşkilatımıza bir yazı göndermişlerdir. Yazıda ulusal bilgi merkezi ve İstanbul polisi ile yapılan işbirliği konusunda ülkemizde yapmış oldukları çalışmalardan memnuniyet duyduklarını belirterek, İçişleri Bakanlığı’na ve Türkiye Ulusal Bilgi Merkezine bir teşekkür mektubu yazacaklarını ifade etmişlerdir." Çalışkan, 5149 sayılı spor müsabakalarında şiddet ve düzensizliğin önlenmesine dair kanunun yürürlüğe girmesinden bu yana müsabaka öncesi, esnası ve sonrasında meydana gelen olaylarla ilgili olarak, toplam 1.002 şahıs hakkında fanatik ve holigan davranışlarında bulundukları gerekçesiyle il ve ilçe spor güvenlik kurullarınca işlem yapıldığını söyledi. Çalışkan, 4 büyük kulüp taraftarlarından yasa çıkmasından bu yana 224 Beşiktaş, 64 Fenerbahçe, 37 Galatasaray, 3 Trabzon taraftarına para cezası, müsabaka seyrinden men gibi çeşitli cezalar uygulandığını bildirdi. 
     
     SORULAR 
     Çalışkan, toplantının ardından gazetecilerin sorularını yanıtladı. 
     Terör örgütü PKK mensubu olan çeşitli suçlardan İnterpol kararıyla aranan İbrahim Parlak’ın ABD’den iadesi konusundaki bir soruya, bu kişi hakkında mahkemenin arama kararını kaldırdığı için polis aramasının da ortadan kalktığını söyledi. 
     Sanatçıların TBMM’yi ziyaret ederek korsan yayınların ortadan kaldırılması için hükümetten ve siyasi partilerden yardım istemelerinin hatırlatılması üzerine Çalışkan, "Yasanın değişmesinden sonra operasyonlarımız yoğunlaştı. Önümüzdeki hafta bir toplantı yapıp bu konuda eksiklikler neler, çözüm yolları neler olabilir bunları tartışacağız" dedi. 
     FBI ve CIA başkanlarının ziyaretleri ile ilgili bir başka soruya karşılık Çalışkan, her iki başkanın Emniyet Genel Müdürü’nü ziyaret etmesinin Türk polisinin örgütlü suçlara yönelik gösterdiği başarının bir göstergesi olduğunu söyledi. Türkiye ile ABD arasında karşılıklı bilgi ve tecrübe alışverişinin her zaman yapıldığını vurgulayan Çalışkan, bir başka soru üzerine, PKK terör örgütünün görüşmeler sırasında öncelikli tehdit olduğu konusunda iki ülkenin mutabakata vardığını da bildirdi. 
     Bir gazetecinin, geçen yıl Emniyet Genel Müdürü Gökhan Aydıner’in ABD ziyaretinde havaalanında arandığını hatırlatarak, "Sizde onları aradınız mı " diye sorması üzerine Çalışkan, bu konuda bilgisinin olmadığını söyledi. 
     Başbakan Recep Tayyip Erdoğan’ın dünürünün 9 polis tarafından korunduğuna dair basında yer alan haberlerin anımsatılması üzerine İsmail Çalışkan, bu konuda yetkinin İstanbul Valiliği ve Emniyet Müdürlüğü’nde olduğunu vurguladı. Çalışkan, "Böyle bir şey varsa gerekçesi de vardır" dedi. 
     
</TEXT>
</DOC>
