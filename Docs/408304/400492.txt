<DOC>
<DOCNO> 400492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo12.html </URL>
<DATE> 2005/12/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hazırlıklarını tamamlayan Fenerbahçe, yarın Hollanda'ya gidecek 
</HEADLINE>
<TEXT>

     Fenerbahçe, Avrupa Şampiyonlar Ligi E Grubu'nda Hollanda'nın PSV Eindhoven takımıyla yapacağı maçın hazırlıklarını bugün yaptığı antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde basına kapalı yapılan antrenmanda, futbolcuların taktik ağırlıklı maçlar yaptıkları bildirildi. 
     Antrenmandan önce Daum'un, PSV Eindhoven ile yapacakları maçla ilgili futbolcularıyla konferans salonunda yaklaşık 1 saat süren bir toplantı yaptığı öğrenildi. 
     Bu arada, ameliyat olan Selçuk'un antrenmana katılmadığı kaydedildi. 
     Öte yandan, Daum'un teknik ekibiyle birlikte bugün PSV Eindhoven maçıyla ilgili tesislerde çalışma yapacağı bildirildi. 
     
     YARIN HOLLANDA'YA GİDİYORLAR 
     Fenerbahçe, PSV Eindhoven ile 6 Aralık Salı günü yapacağı maç için yarın sabah Hollanda'ya gidecek. 
     Sabiha Gökçen Havaalanı'ndan özel bir uçakla Eindhoven kentine uçacak sarı-lacivertliler, Dorint Sofitel Cocagne Oteli'nde kalacak. 
     Daum, yarın saat 19.00'da Philips Stadı'nda bir basın toplantısı yapacak. Toplantının ardından Fenerbahçe, aynı statta yapacağı antrenmanla PSV Eindhoven maçı hazırlıklarını tamamlayacak. 
     Fenerbahçe kafilesi, 6 Aralık Salı günü maçtan sonra Amsterdam'dan İstanbul'a gelecek. 
     
</TEXT>
</DOC>
