<DOC>
<DOCNO> 402611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/siyaset/axsiy01.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aftan habersizler 
</HEADLINE>
<TEXT>


Erdoğan, "Yurtdışındaki vatandaşlarımızdan bedelli askerlikle ilgili gelen talepler için 'görüşürüz' dedik. 'Çıkarıyoruz' sözü vermedik" dedi. Ancak, bedelli affı 6 Ocak'a kadar zaten yürürlükte 

Barkın Şık 


Avustralya'daki Türk vatandaşlarının, Başbakan Recep Tayyip Erdoğan'dan "40 yaşını aşanların dövizli askerlikten yararlandırılması için af çıkarılsın talebi"ne ilişkin düzenleme halen yürürlükte bulunuyor. Süresi ise 6 Ocak'ta doluyor. 
Erdoğan ile Avustralya'daki Türk vatandaşları arasında yaşanan "bedelli askerlik" diyaloğu, tarafların konuyla ilgili düzenlemelerden "habersiz" olduklarını ortaya koydu. 
Erdoğan önce, "Bu konuda yapılabilecek bir şey varsa yaparız. Temennimiz, vatandaşlarımızın sıkıntılarını giderici bir karar almak" derken, dün gezi dönüşü şöyle konuştu 

Attığımız bir adım yok 
"Avustralya'daki Türk vatandaşlarının ciddi bir bölümünün askerlik sorunu var. Kendilerine ya bedelli askerlik çıkarılarak farklı bir hak tanınmasını, ya da parasını ödemeleri karşılığı askerlik şartı aranmamasını istiyorlar. Fakat bazılarının yaşı 40'ı aşmış. '40 yaşı aşmış insanlar için farklı bir şey tanınsın. Parasını ödeyelim, bu şekilde askerlik yapalım' diyorlar. 'Dönüşümüzden sonra hem Genelkurmayımızla, hem yetkili kurullarımızla bunu görüşürüz' dedik. 'Tamam, çıkarıyoruz' diye attığımız bir adım, verdiğimiz bir söz yok." 

Af zaten yürürlükte 
Ancak Türk vatandaşlarının istediği düzenleme halen yürürlükte. Oturma veya çalışma iznine sahip olarak yurtdışında en az üç yıl geçirenlerin yararlandığı dövizli askerlik uygulamasında, temel askerlik süresi bir aydan 21 güne indiriliyor. 38 yaşını geçmesine rağmen bedelli askerlikten yararlanmayanlara ve vatandaşlıklarını kaybedenlere de af getiriliyor. 
6 Temmuz'da yürürlüğe giren düzenlemeden yararlanmak için 6 Ocak 2006'ya kadar süre tanındı. 
Düzenlemeye göre, 38 yaşından küçükler 5112, 39 ve üzeri yaştakiler de 7668 euro ödeyerek dövizli askerlikten yararlanacak. Başvuranlar isterlerse dörtte birini başvuru sırasında, kalanını 38 yaşını tamamladıkları yılın sonuna kadar ve en çok üç eşit taksitte de ödeyebilecek. 


</TEXT>
</DOC>
