<DOC>
<DOCNO> 403648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun48.html </URL>
<DATE> 2005/12/15/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Arnold'a anavatanında büyük tepki... 
</HEADLINE>
<TEXT>

     ABD'nin Kaliforniya eyalet valisi Arnold Schwarzenegger'in, Stanley Williams adlı mahkumun ölüm cezasını onaylaması, anavatanı Avusturya'da sert tepkilere neden oldu. 
     Graz belediye meclisinin Sosyal Demokrat ve Yeşiller partili üyeleri, kentteki ''Arnold Schwarzenegger Stadı''nın adının değiştirilmesini istedi. 
     Değişiklik önergesine Komünist Parti'nin de destek verdiği belirtilirken, Hıristiyan demokrat eğilimli Halk Parti'li ÖVP belediye başkanı Siegfried Nagl'ın değişiklik önergesine karşı çıktığı bildirildi. 
     Sosyal Demokrat Parti SPÖ Graz İl Başkanı ve Belediye Başkan Yardımcısı Walter Ferk, stadın isminin değiştirilmesinde kararlı olduklarını belirterek, Arnold Schwarzenegger'in Kaliforniya'da giriştiği insan haklarına aykırı bazı eylemlerin faturasını ödemekten bıktıklarını söyledi. 
     Ferk, son olarak Stanley Williams hakkında verdiği ölüm cezası kararı nedeniyle bir kez daha eleştirilerin hedefi oldukları için, Arnold Schwarzenegger ismini taşıyan stadın isminin değiştirilmesini istediklerini söyledi. 
     Spor tesislerinden sorumlu meclis üyesi SPÖ'lü Wolfgang Riedler ise stadın isminin değiştirilmesi için stad yönetimine gerekli talimatın verildiğini belirterek, isim değişikliği için yeni bir sponsor arandığını kaydetti. Bu arada, Schwarzenegger'in doğum yeri olan Thal belediye meclisinin Yeşiller partili üyeleri de Schwarzenegger'e, Kaliforniya eyalet valisi seçildiğinde tevdi edilen onur vatandaşlığı payesinin geri alınması talebinde bulundu. 
     
</TEXT>
</DOC>
