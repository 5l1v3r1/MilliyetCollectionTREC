<DOC>
<DOCNO> 404852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas08.html </URL>
<DATE> 2005/12/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Koca bulmak isteyen kadınlar, hahamın mezarına iç çamaşırı asınca... 
</HEADLINE>
<TEXT>

     İsrail'de evlenmek isteyen bazı kadınların, Celile'nin saygın bir hahamının mezarına iç çamaşırlarını asması din adamlarının tepkisine yol açıyor. 
     İsrail'de yayımlanan Maariv gazetesinin haberinde, koca bulmak isteyen genç hanımların, bu isteklerinin kabul olması için dua ettikleri ve hahamın mezarına rengarenk sutyen ve külotlarını astıkları belirtildi. 
     Kadınların bu hareketinin Musevi din adamlarının büyük tepkisini çektiği kaydedilen haberde, Celile hahamının mozolesinin pencere parmaklıklarına ve yakındaki ağaçların dallarına asılan 400 dolayında iç çamaşırının kısa süre önce bekçiler tarafından toplandığı ifade edildi. 
     İsrail'deki dini yerlerin yönetiminden sorumlu kurumun başkan yardımcısı Haham İsrail Deri, kadınların bu geleneği üzerine yaptığı açıklamada, İsrail'in başhahamlarıyla bir toplantı yaptıklarını, mezar tahribatı sayılacak bu hareketle hiçbir genç kadının isteğinin yerine gelmeyeceğini söyledi. 
     
</TEXT>
</DOC>
