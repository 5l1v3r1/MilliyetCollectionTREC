<DOC>
<DOCNO> 400805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur20.html </URL>
<DATE> 2005/12/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hafıza kaybı geçiren oğluna gazeteler sayesinde ulaştı 
</HEADLINE>
<TEXT>

     
     İbrahim Özçekiç 
     Trafik kazası geçirdikten sonra, travmaya bağlı olarak hafıza kaybı yaşayan gence, babası, gazete ve televizyon haberleri sayesinde ulaştı. 
     AA muhabirinin aldığı bilgiye göre, 4 ay önce geçirdiği trafik kazası sonrası Kayseri Devlet Hastanesi’nde tedavi edilmeye başlanan, ancak hafıza kaybı yaşadığı belirlenen gencin, geçmişine ilişkin belirsizlik ortadan kalktı. 
     İsminin "Emre", Sivas ya da Nevşehirli olduğunu söylemesinden başka geçmişine ilişkin hiçbir şey bilmeyen gencin, 1983 Niğde doğumlu Emre Karakuş olduğu belirlendi. 
     Niğde merkeze bağlı Pınarcık Köyü’nde çobanlık yapan baba Mehmet Karakuş 54 , hastaneye gelerek oğlunu gördü. 
     Psikiyatri Servisi’nde yatan Emre ile babanın buluşma anı, hemşirelerle hastane yönetimini duygulandırdı. Emre’nin babasını gördüğünde, kısa süreli duraklama yaşadığı, ardından, sevinçle boynuna sarıldığı gözlendi. 
     Baba Mehmet Karakuş, AA muhabirine, eşi Meryem’i 10 yıl önce kaybettiğini, Emre’nin de annesinin ölümünden sonra psikolojik sorunlar yaşamaya başladığını söyledi. 
     Çobanlık yaptığını, sık sık yaylalara çıkmak zorunda kaldığından Emre ile yakından ilgilenemediğini ifade eden Karakuş, oğlunu kaybetmesini şöyle anlattı 
     "Askerlik çağında olduğu için askeri hastaneden rapor almaya Kayseri’ye gelmiştik. Askeri hastane yakınlarında Emre kaçtı. Peşinden koştum ama yakalayamadım. Aramalarıma rağmen bulamayınca çaresizce köyüme döndüm. Durumu polise ve jandarmaya bildirdim. Televizyonlarda haberi çıkmış, gazetelerde de resmini görmüşler. Dağda koyun otlattığım için benim sonradan haberim oldu. Komşularım, oğlumun resminin yer aldığı gazeteleri bana gösterdiler. Artık, oğlumdan ümidimi kesmeye başlamışken, ona yeniden kavuştum. Bu haberleri yapanlara duacıyım." Oğlunu iyi ve bakımlı gördüğünü anlatan baba Karakuş, geçici hafıza kaybı yaşayan oğluna sahip çıkan hastane yönetimine teşekkür etti. 
     Kayseri Devlet Hastanesi Başhekimi Opt. Dr. İsmail Tamer de Emre’nin babasını görmesinin de etkisiyle geçmişine ilişkin her şeyi hatırlayabileceğini düşündüklerini bildirdi. 
     Doktorların kontrolü altındaki Emre’nin iyileşmesi için gereken her şeyin yapılacağını belirten Tamer, tüm tedavi masraflarını da kendilerinin karşılayacağını kaydetti. 
     Baba ve oğlunun Anadolu Ajansı’nın yaptığı haber sayesinde kavuştuğuna dikkati çeken Tamer, "Bu haber, gazete ve televizyonlarda çıkmasa, babası Emre’yi belki de hiç bulamayacaktı" dedi. 
     Daha sonra Emre, babası ve eniştesi Ali Dursun ile baş başa bırakıldı. 
     Malatya karayolunda geçirdiği trafik kazası sonrası 112 Acil Servis ekipleri tarafından Kayseri Devlet Hastanesi’ne getirilen Emre’nin hafıza kaybı yaşadığı belirtilmiş, 4 aydır tedavi gören Emre’nin bu durumu Anadolu Ajansı tarafından haber yapılmıştı. 
     
</TEXT>
</DOC>
