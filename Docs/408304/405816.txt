<DOC>
<DOCNO> 405816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonyas09.html </URL>
<DATE> 2005/12/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Uzayda başarısız olan Japonya, şansını kıyafetle deneyecek 
</HEADLINE>
<TEXT>

     Uzayda birbiri ardına başarısız olan Japonya, teknolojisini kullanarak çok hafif giysi üretmek suretiyle şansını bu kez uzay kıyafatinde deneyecek. 
     Japon Uzay Kurumu JAXA sözcüsü, Japonya’nın teknolojisini, Amerikalıların kullandığı 100 kiloluk uzay kıyafetinden çok daha hafif, 20 kiloluk yeni kıyafet üretmede kullanacağını açıkladı. 
     Sözcü, Rusya’da da üretilen bu yeni kıyafetin astronotları uzay boşluğundaki çok büyük ısı değişikliklerinden ve meteoritlerden gelenlerin benzeri dış etkilerden koruyacağını söyledi. 
     ABD’nin 1972’den bu yana ilk kez aya inilmesi için belirlediği tarih olan 2018’e kadar bu uzay kıyafetlerinin üretimini tamamlamayı planladıklarını belirten sözcü, fizibilite çalışmaları sonucunun Mart ayında alınacağını, Japonya’nın bu tür kıyafeti üretebilmek için yeterli teknolojiye sahip olduğunu kaydetti. 
     Sözcü, kıyafetin üretiminin Japonya’nın uzaydaki faaliyetlerini geliştirmesine olanak sağlayacağı umudunu da dile getirdi. 
     Teknoloji alanında dünya şampiyonu olarak kabul edilen Japonya, uzayda başarılara imza atamıyor. En son, Kasım ayında Japon Hayabusa sondası başarısız olmuştu. Tarihte ilk kez bir asteroidden numune toplayarak dönmesi beklenen 6 metre uzunluğundaki Hayabusa, asteroide dokunabilmiş, ancak toz ve taş numuneleri alamamıştı. 
     
</TEXT>
</DOC>
