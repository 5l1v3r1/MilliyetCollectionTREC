<DOC>
<DOCNO> 408024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo21.html </URL>
<DATE> 2005/12/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Mustafa Denizli Gönlüm Türkiye'ye dönmekten yana 
</HEADLINE>
<TEXT>

     Mustafa Denizli'nin çalıştırdığı İran birinci lig takımlardan Pas, Tahran ekibi Saipa ile 1-1 berabere kaldı. 
     İran Birinci Ligi'nin 16. haftasında Ekbatan Stadı'nda karşı karşıya gelen iki Tahran ekibi, ilk yarıyı 0-0 berabere tamamladı. 
     Saipa, 66. dakikada Ali Rıza Abbasferd'in attığı golle 1-0 öne geçerken, Pas takımı üç dakika sonra Kiyanuş Rahmeti'nin penaltıdan attığı golle eşitliği sağladı 1-1 Pas takımı, rakibinin 83. dakikada 10 kişi kalmasına rağmen galibiyet golüne ulaşamadı ve maç 1-1 berabere sona erdi. 
     Mustafa Denizli, maçtan sonra yaptığı açıklamada, kazanmak isteyen iki takımın ortaya güzel bir mücadele koyduğunu, takımının kazanma isteği ve mücadelesinden memnun olduğunu söyledi. 
     Pas'ın şampiyonluk mücadelesi veren oldukça genç bir takım olduğunu ifade eden Denizli, oyunun yaklaşık yüzde 70'inde üstün oynadıklarını, ancak son vuruşları iyi değerlendiremedikleri için berabere kaldıklarını kaydetti. Denizli, ''Bu şartlarda gelecek hafta oynayacağımız İstiklal maçı çok önem kazanıyor'' dedi. 
     Denizli, Pas takımı ile sözleşmesinin önümüzdeki günlerde biteceğinin hatırlatılarak kalıp kalmayacağının sorulması üzerine, yarından sonra bir değerlendirme yaparak kararını açıklayacağını kaydetti. 
     Denizli, ''Daha önce de söylemiştim, gönlüm, düşüncem Türkiye'ye dönmekten yana'' diye konuştu. 
     Mustafa Denizli, Türkiye'ye dönmesi durumunda sezon sonuna kadar takım çalıştırmayı düşünmediğini sözlerine ekledi. 
     Öte yandan, eski Türkiye A Milli Futbol Takımı Teknik Direktörü Şenol Güneş ile görüşen Persepolis de ligin alt sıralarındaki Fecri Sepasi takımına 4-2 yenildi. 
     Persepolis yöneticilerinin bu yenilginin ardından teknik direktör Ali Pervin'in görevine son vermelerine kesin gözüyle bakılıyor. 
     Şenol Güneş, geçen hafta Persepolis yetkilileriyle görüşmek için Tahran'a gelmiş ve kulübün maçını izlemişti. Persepolis yöneticileriyle görüşen Güneş, mali konularda anlaşmaya varılamaması üzerine Türkiye'ye dönmüştü. 
     Persepolis Yönetim Kurulu Başkanı Muhammed Hasan Ensariferd, Şenol Güneş ile yaptıkları görüşmelerinin olumlu geçtiğini ve sonucun yarın belli olacağını söylemişti. 
     
</TEXT>
</DOC>
