<DOC>
<DOCNO> 408089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas15.html </URL>
<DATE> 2005/12/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hitler kılığına giren ambülans şoförü işten atıldı 
</HEADLINE>
<TEXT>

     İngiltere'de kıyafet balosunda Hitler kılığına giren ambülans şoförü işten atıldı. 
     Londra'nın kuzeydoğusundaki Prenses Alexandra hastanesinde çalışan ambülans şoförü Stephen Marsham, hastanenin 12 kasımda düzenlediği gecede ''uygunsuz davranışları'' yüzünden disiplin kuruluna sevk edildi. Kurul, şoförün işten çıkarılmasına karar verdi. 
     Kıyafet balosundaki hadise, arkadaşlarının Marsham'a üzerindeki Kraliyet hava kuvvetlerine ait üniformayla Hitler'e benzediğini söyleyerek şaka yapmasıyla başladı. Marsham, arkadaşlarının kendisine takılması üzerine siyah kartondan yaptığı Hitler bıyığını dudağının üstüne yapıştırdı ve Nazi askeri gibi kaz adımlarıyla yürümeye başladı. Marsham, amirlerinden birinin kendisinden buna son vermesini isteyen sesine de kulak vermedi. 
     Bazı arkadaşları, Marsham'ın davranışını ırkçı bulduklarını da belirtince, ambülans şoförü disiplin kuruluna verildi. 
     Tahtın varislerinden Prens Harry de, ocak ayında kolunda gamalı haç bulunan Alman askeri üniformasıyla poz verince gazetelere manşet olmuş, sonra da yaptığı şeyi ''aptallık'' olarak nitelemişti. 
     
</TEXT>
</DOC>
