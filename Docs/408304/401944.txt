<DOC>
<DOCNO> 401944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yasam/yas04.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar reçete kısıtlamasına karşı 
</HEADLINE>
<TEXT>


İnternette yapılan ankete katılan 2 bin 767 doktorun yüzde 92'sinin 'sosyal güvenlik kurumlarınca ödenecek reçetelere getirilen kısıtlamalara' karşı olduğu ortaya çıktı 

İSTANBUL Milliyet 

Sanal ortamda yayın yapan "doktoruz.com" adresindeki anket, doktorların yüzde 83'ünün 'yeni reçetelendirme kararnamesinin' hastaların ilaçlara erişimini zorlaştıracağından endişe ettiğini ortaya koydu. 
Sanal hekimler kulübü olan ve 8 bin 100 üyesi bulunan 'doktoruz.com' isimli sitede, yeni reçetelendirme kararnamesiyle ilgili anket düzenlendi. 2 bin 767 doktor katılımcıya, sosyal güvenlik kurumlarınca ödenecek reçetelerle ilgili pratisyen, hatta bazı hallerde uzman hekimlere getirilen kısıtlamalar konusundaki görüşleri soruldu. 

'İlaca erişim zorlaşır' 
Anket sonuçları, uzman doktor ve genel pratisyenlerin büyük kısmının 'kısıtlamalara karşı' olduğunu ortaya koydu. Doktorların yüzde 92'si pratisyen hekimlerin reçete yazma yetkilerine kısıtlama getirilmesine karşı çıktı. Yüzde 83'ü, bu tür kısıtlamaların uzman hekimin bulunmadığı yerlerde hastanın ilaca erişimini zorlaştıracağını düşündüğünü vurguladı. Sitenin direktörü Dr. Gündüz Tezmen, "Doktorlar reçete yazma yetkilerinin kısıtlanmasıyla, hastaların doğru ilaca erişimi açısından ciddi sorunlar doğacağına inanıyor" dedi. 
Kısa süre önce Sağlık Bakanlığı ile SSK tarafından açıklanan ve binden fazla ilacın reçetelendirilmesini yeniden düzenleyen ilaç listesi, genel pratisyenlerin birçok ilaç sınıfında reçete yazmalarına kısıtlama getiriyor. 




</TEXT>
</DOC>
