<DOC>
<DOCNO> 407309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko12.html </URL>
<DATE> 2005/12/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
EPDK, doğalgaz dağıtım şirketlerinin zam talebini reddetti 
</HEADLINE>
<TEXT>

     Leyla Ataman Özel AA 

Enerji Piyasası Düzenleme Kurumu EPDK , İstanbul, Ankara, İzmit, Adapazarı ve Bahçeşehir'de yaklaşık 4 milyon doğalgaz abonesine hizmet veren doğalgaz dağıtım şirketlerinin, 2006 yılı hizmet bedellerini yüzde 5 oranında azaltmayı kararlaştırdı. 
     EPDK, dün sabah başlayan ve gece geç saatlere kadar süren toplantısında, dağıtım şirketlerinin 2006'ya dönük yüzde 8 ile yüzde 90 arasında değişen zam taleplerini değerlendirdi. 
     Alınan bilgiye göre, EPDK söz konusu toplantıda, İstanbul, Ankara, İzmit, Adapazarı ve Bahçeşehir'de yaklaşık 4 milyon doğalgaz abonesine hizmet veren doğalgaz dağıtım şirketlerinin 2006 yılı hizmet bedellerini her şirket BOTAŞ'tan aldığı gazın üzerine kendi hizmet bedelini koyarak gazı satıyor , yüzde 5 oranında azaltmayı kararlaştırdı. 
     Yetkililer, söz konusu indirim kararının, doğalgaz tüketici fiyatlarının yılbaşından itibaren, ortalama metreküpte 3 bin 500 lira civarında azalacağı anlamına geldiğini söylediler. 
     Kurum ayrıca, tüm dağıtım şirketlerinin doğalgaz taşıma bedellerinde de artırıma gitmedi. 
     EPDK Başbakanı Yusuf Günay, kararı değerlendirirken, ihalesini yaptıkları, 500 bin kişinin gaz tükettiği şehirlerde birim hizmet amortisman bedeli 1 metreküpte 1 sent civarında iken, 4 milyon abonesi olan diğer şehirlerde 4.5 sent civarında olduğuna işaret ederek, " "arada zaten ciddi bir fark varken, bu dağıtım bölgeleri için ek zam yapamazdık" dedi. 
     
     BURSAGAZ VE ESGAZ KAPSAM DIŞI 

     Bu arada ilk bilgilerin aksine, Bursa BURSAGAZ ve Eskişehir ESGAZ firmalarının, hizmet bedeli indirim kararı kapsamı dışında olduğu anlaşıldı. Söz konusu iki firma, hizmet bedelleri ihaleyle belirlendiği için bu karar kapsamı dışında tutuldu. 
     EPDK dün yaptığı toplantıda, İstanbul İGDAŞ, Ankara EGO, İzmit İZGAZ, Bursa BURSAGAZ, Adapazarı AGDAŞ, Eskişehir ESGAZ ve Bahçeşehir doğal gaz dağıtım şirketlerinin, 2006 yılında tüketicilere vereceği hizmetin bedelini içeren birim hizmet amortisman bedeli, taşıma bedeli ve abone bağlantı bedellerini karara bağladı. 
     Dağıtım şirketlerinin hizmet bedellerinde yüzde 14 ile yüzde 140, taşıma bedellerinde ise yüzde 20 ile yüzde 90 arasında değişen oranlarda zam talep ettiği öğrenildi. 
     Kurul, İGDAŞ, EGO, İZGAZ, AGDAŞ ve Bahçeşehir şirketlerinin 2006 yılı birim hizmet bedellerinde yüzde 5 oranında azaltıma giderken, tüm dağıtım şirketlerinin doğalgaz taşıma bedellerini de arttırmadı. 
     Kurul ayrıca Adapazarı hariç, 6 şehrin abone bağlantı bedellerinde de artırım yapmayarak ,2005 yılı bedellerinin aynen uygulanmasına karar verdi. 
     
     EPDK BAŞKANI GÜNAY 

     Konuyla ilgili açıklama yapan EPDK Başkanı Yusuf Günay, dağıtım şirketlerinin hizmet bedellerinde zam değil indirim yapmayı uygun gördüklerini ve bu indirimlerin önümüzdeki birkaç yılda da devam edeceğini söyledi. 
     Çoğunluğu kamu işletmeciliği ile faaliyet gösteren bu dağıtım şirketinin 2006 yılı tarifelerini belirlerken, EPDK tarafından yapılan ihaleler sonucunda da çok daha ucuza doğalgaz kullanmaya başlayan 20 şehrin tarifelerini dikkate aldıklarını belirten Günay, şunları söyledi 
     "Doğalgaz İstanbul, Ankara gibi şehirlerde 490-500 bin liraya tüketilirken, rekabet koşullarında ihalesi yapılan Kayseri, Konya, Erzurum gibi şehirlerde ortalama 430 bin liraya tüketiliyor. İhalesini yaptığımız, 500 bin kişinin gaz tükettiği şehirlerde birim hizmet amortisman bedeli 1 metreküpte 1 sent civarında iken, 4 milyon abonesi olan diğer şehirlerde 4.5 sent civarında. Arada zaten ciddi bir fark varken, bu dağıtım bögeleri için ek zam yapamazdık. 
     Bu yüzden 1 metreküpte 3 bin 500 lira civarında küçük bir indirim yaptık. Bu bir ilk adımdır. Ancak bu dağıtım şirketlerinin maliyet kalemlerini yakından takip ederek, tarifelerini birkaç yıl içinde, ihalesini yaptığımız şehirlerde oluşan serbest piyasa fiyatlarına doğru azaltmayı planlıyoruz." 
     
</TEXT>
</DOC>
