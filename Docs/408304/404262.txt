<DOC>
<DOCNO> 404262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun26.html </URL>
<DATE> 2005/12/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
ABD'de telekulak skandalı 
</HEADLINE>
<TEXT>

     ABD Başkanı George Bush, yine eleştirilerin odağında. Bush'un 11 eylül saldırılarının ardından gizli bir belgeyle telefon ve elektronik posta görüşmelerini izlettiği ortaya çıktı. 
     Bazı Avrupa ülkelerinde gizli cezaevi kurduğu iddialarıyla eleştirilen Beyaz Saray, bu sefer de telekulak skandalıyla anılıyor. 
     ABD'de yayımlanan New York Times gazetesinin haberine göre ABD Başkanı Bush, 11 eylül saldırılarının ardından ABD'de yaşayanların yurtdışı telefon görüşmelerini ve elektronik postalarını gözlem altına aldı. 
     Bush'un 2002 yılında imzaladığı ve mahkeme onayı olmaksızın uygulamaya soktuğu bu kararla, terörizm bağlantıları olduğu iddia edilen yaklaşık 7 bin kişi izlendi. 
     
     Bush "ABD halkını korudum" 
     Beyaz Saray'dan isminin açıklanmasını istemeyen bazı kaynaklar haberi doğrularken, ABD Başkanı konuyla ilgili olarak, "ABD halkını korumak benim görevim ve bunu yapıyorum" açıklamasında bulundu. 
     Haber senatoda Yurtseverlik Yasası'nın onaylanacağı güne denk geldi. Cumhuriyetçilerin çoğunlukta olmasına rağmen senato, yurttaşlık haklarını ihlal ettiği eleştirilerine uğrayan 'Yurtseverlik Yasası'nın bazı hükümlerinin uzatılmamasına karar verdi. 
     Yönetimin elinden alınan en tartışmalı yetkiler arasında, hükümetin telefonları dinleme ve hastane, kütüphane gibi kamu kuruluşlarında yurttaşların kayıtlarını araştırabilme hakkı bulunuyor. 
     
</TEXT>
</DOC>
