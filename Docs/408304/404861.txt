<DOC>
<DOCNO> 404861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/dunya/adun.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'ye şok 
</HEADLINE>
<TEXT>


Parlamento açılışına katılmak üzere K bil'e giden ABD Başkan Yardımcısı Cheney'nin yanındaki sivil ve askeri personelin tüm itirazlara rağmen Afganlar tarafından aranması Amerikalılarda soğuk duş etkisi yaptı 

DIŞ HABERLER SERVİSİ 


Afganistan'da dün 30 yıl aradan sonra ilk kez parlamento toplanırken, bu önemli günde mecliste bizzat bulunarak ABD'nin desteğini simgeleyen Başkan Yardımcısı Dick Cheney ummadığı bir muameleyle karşılaştı. Afgan güvenlik güçleri Cheney'nin maiyetindeki askeri ve sivil personeli tek tek aramak isteyince Beyaz Saray yetkilileri ile sert tartışmalar yaşandı. Cheney'nin yanında taşıdığı, içinde nükleer silah kodlarının bulunduğu çantayı da aramak isteyen Afganlar, Cheney'nin beraberindekilerden bir bölümünün parlamento binasına girmesine ancak üzerleri arandıktan sonra izin verdi. 

Teker teker aradılar 
AP'nin haberine göre olaylar şöyle gelişti 7 saatlik bir ziyaret için Kabil'de bulunan Cheney, siyah bir spor otomobille parlamento binasının kapısına gelince üniformalı ve silahlı Afgan güvenlik elemanları Amerikalı ajanları bir kenara iterek Başkan Yardımcısı'nı korumaya aldı. Bu arada Cheney'nin maiyetindekilerden bir bölümü meclis bahçesinin kapısından geçirilmedi. Daha sonra basın mensupları dahil tüm Amerikalıların çanta ve bavullarının aranacağı belirtildi. Amerikan gizli servis ajanları zaten arandıklarını söyleyerek, ikinci kez aranmaya itiraz etti. 
Tartışma büyürken üst düzey bir Beyaz Saray yetkilisi, olaya müdahale ederek Afganlıları öfkeyle azarladı. Yetkili, Cheney'nin yanında getirilen ABD nükleer kodlarının bulunduğu çantanın aranamayacağını söyledi. Yetkili, "Size kapıyı açmanızı söylüyorum. Bu kişiler, ABD Başkan Yardımcısı'nın askeri danışmanları" diye bağırdı. Gerginlik Afganlıların askeri heyeti içeri almasıyla yatışır gibi oldu. Ancak Afganlılar yine de, maiyetteki öteki kişilerin tam bir üst aramasından geçirilmesi için ısrar etti. Sonuçta Amerikalı erkek personel erkek Afgan güvenlikçiler, kadınlar da kadın polisler tarafından tek tek elle arandı. 
Bu gürültülü karşılamadan sonra Cheney meclise girdi ve ön sırada kürsünün solundaki yerini alarak töreni izledi. 351 üyeli Afgan parlamentosunun 30 yıl aradan sonraki ilk oturumu, Kuran okunarak başladı. Üyelerin yemin etmesinden sonra bir konuşma yapan Devlet Başkanı Hamid Karzai, "Bu, demokrasi yolunda bir adım, Afganistan'da birlik olduğunun göstergesi" dedi. 

Bush Irak'ta kaybetmedik 

ABD Başkanı George W. Bush, Irak Savaşı'nın "korkunç kayba" yol açsa bile, Amerikan halkının güvenliği ve barışı adına doğru karar olduğunu savundu. Savaşı mutlaka kazanacaklarını vurgulayan Bush, Amerikan halkına "Karamsarlığa teslim olmayın" diye seslendi. 
Oval Ofis'ten halka seslenen Bush, savaşın ağır bedeli olsa da, Saddam Hüseyin'i devirmekle doğruyu yaptıklarını ifade ederken, "Bazı kararlarımın korkunç kayba yol açtığını biliyorum. Bu kararların hiçbiri kolay alınmadı. Savaşın tartışma yarattığını da biliyorum, ama başkanınız olarak doğru olduğuna inandığım şeyi yapmalı ve sonuçlarını kabullenmeliyim. Amerika'nın Irak'taki eylemlerinin vatandaşlarımızın güvenliği açısından elzem olduğuna eminim" dedi. 


</TEXT>
</DOC>
