<DOC>
<DOCNO> 405576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/yguven.html </URL>
<DATE> 2005/12/22/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bu kavga kaçınılmazdı 
</HEADLINE>
<TEXT>



Hep söyledik, yine söylüyoruz Türk futbolu muhalefeti olmayan, yönetim kurulları kartondan kulüplerin en şık koltuğunda oturanların sevk ve idaresine bırakılmayacak kadar önemlidir. 
Medeniyet demokrasi , güçler dengesindedir. 
Bireylerin egolarına ve kişisel hesaplarına zimmetlenmiş "fetvalar", ne kadar iyi niyet taşırsa taşısın, ne kadar camiasının çıkarlarını kaşırsa kaşısın, tekil akıldan çıkıp çoğul süzgeçten geçmeden tedavüle sunulduğu için kalorifer dairesindeki TNT kalıpları kadar tehlikelidir. 

Ancak kendimizi kandırmayalım. 
Genlerimize kazınmış altı asırlık "kulluk" süreci, ruhumuza işlemiş düşünme tembelliği, tartışma korkusu, ikbal içgüdüsü, emir alma kolaycılığı, pısırıklık, tırsıklık, yağcılık gibi "meziyetlerimiz", doğuştan "emir kulu" kılmaktadır bizleri. 
Denetleme ve fikrini söyleme özgürlüklerinden gönüllü olarak feragat etmiş futbol kulları olarak, arada bir saçmalayan müstebitlere ne kadar kızabiliriz ki 
Bırakın kızmayı, bu "saçmalamaları" son derece doğal, hatta gerekli bulmaktayız belki de alt beynimizin derinliklerinde. 
Rakip "derebeyi" saldıracak ki, bizim "derebeyi"nin haklı olduğu ortaya çıksın .. Bizimki üste çıkacak ki, ona inancımız tazelensin .. 
"Akıl" unsurunun aforoz edildiği, her meselenin "çıkar" birimleriyle ölçüp biçildiği, antidemokratik kulluk zeminlerinde içgüdüsel açıdan son derece haklı bir "fasit daire"dir bu. 
Sık sık tekrarlanmalıdır. 
Sistemin mevcudiyeti ve istikbali buna bağlıdır. 
O yüzden, "şikayetlerimizde" de ölçülü olalım. 

Medyanın görevi 

Elbette sevinmedim futbolda "çıkartılan" kavgaya... 
Elbette yüreğim sızlıyor bölücü örgüt benzetmelerine... Futbolun "Fenerbahçe ve diğerleri" şeklinde bölünme girişimlerine . 
Lakin, bırakın da defalarca yaptığım uyarıların haklı çıkmasını yazayım. 
Birçok kıymetli meslektaşım, "Ne işi var Özhan Canaydın'ın kulüpler Birliği başkanlığında" derken ve Galatasaray başkanıyla "Sen önce kendi kulübünü kurtar" diye dalgasını geçerken uyarmıştım 
"Birincisi, sayın Canaydın'ın artı bir güç elde etmesini hafife almayın. İkincisi, futbolumuzun Fenerbahçe'ye karşı örgütlenmesini gözden kaçırmayın". 
Peki ne yapılabilirdi bu savaş hazırlıklarına karşı 
Onu da Fenerbahçe yönetiminden rica etmiştim 
"Gücünüzü rakiplerin gözüne sokmayın. Onları çaresiz bırakmayın". 
Neyse, İlhan Cavcav "ilk kurşunu" attı da en azından Özhan Canaydın'ın, Kulüpler Birliği Başkanı olmasıyla makara geçen bizim meslektaşlar uyandılar. 
"Futbolumuz, Fenerbahçe ve diğerleri olarak bölünüyormuş"... 
"Savaş kapıdaymış"... 
Günaydın baylar 
Lütfen "malumun ilanı"nı bırakın da "savaşı" nasıl önleriz ona bakın. Hele formasını giydiğiniz takımları hiç ama, hiç coşturmayın. Fenerbahçe'yi sükunete, diğerlerini ateşkese çağırın. Savaş karşıtı kamuoyu yaratın. İşe yarayın. 

Suçlu "siyaset" 

Şu aşamada "yapmamamız" gerekenlerin en başında, eski demeçleri referans alarak yeni polemikler yaratmak geliyor. 
Biraz hafızası alanlar her birinin başlı başına kavga vesilesi olduğunu ve çok da iyi değerlendirildiğini hatırlıyor zaten... 
O yüzden, "şöyle demişti, böyle demişti" fitillerini bırakın... Çağdaş futbolun "Ankara savaşı"nın temelinde ne yatıyor ona bakın siz 
Terazinin dengesi Fenerbahçe'nin lehine bozulmuş. Hazır siyaset de elini kolunu sokmuş futbolun içine... Çalışıp çabalayıp beş on yıl içinde aradaki farkı kapatmak yerine ki, Fenerbahçe buna müsaade etmemek için elinden geleni ardına koymuyor- futbolun içindeki siyasetten yararlanmak gelmiş terazinin hafifleyen kefesindekilerin aklına. 
Madem ki sayın Hasan Doğan Fenerbahçe lehine yapılan hatalardan açık açık şikayet ediyor "diğerleri" için biçilmiş kaftan. 
Böyle "ince" hesaplar yapılıyor futbolun genel kurulundan önce... 

Dikkat edin kavga "rekabet" ve "öne geçme" çabalarından çıkmıyor. Onlar hep var zaten. Kavga, "rekabet" ve "öne geçme" hedefini "pratiğe dökme kolaylığından" kaynaklanıyor. 
Bu kolaylığı da adım adım futbolun içine nüfuz eden siyaset yaratıyor. 
Yani, hedeflere varma yolundaki "çalışma", siyaseti arkasına alma çabalarına dönüşmüş durumda. 
Siyaset dediğiniz taraftar gibi değil ki... İlgisi, sevgisi "oy" bağlamında... 
Dolayısıyla bugün "bana", yarın "sana"... 
Ya futbolda siyaset istemeyeceksiniz, ya da kavgalara alışacaksınız. 
Tekrar ediyorum o bunu demişti, öbürü bunu yapmıştı laflarını sakın etmeyin... Şu andaki savaşı yaratan koşullardan bahsediyorum ben. 

Adliyedeki futbol 

Hagi ve Ali Tandoğan'ın ertelenen hapis cezaları, kendi içinde komik ögeler taşısa da aslında futbolumuzun tepesinde çalan tehlike çanlarıdır. Vahimdir. 
Mutlaka örnek olacaktır. Yeni tartışmalar yaratacaktır. 
Mesela Hagi h l Galatasaray'ın hocası olsa, ertelenen hapis cezasının infaz edilmesi için kampanyalar başlatabilirdi Fenerbahçe... 
Veya son derbiden önce Ali Tandoğan'ın tutuklanması için kamuoyu yaratmaya çalışabilirdi Trabzonspor. 
Olmaz demeyin olur. 
Her maçtan sonra yeni mahkemeler açılabilir bundan sonra. 
Hatta, vücut vücuda oynanan her spor müsabakası mahkemede bitebilir. 
Bu normal midir Tartışılması gerekir. 



</TEXT>
</DOC>
