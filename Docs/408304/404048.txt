<DOC>
<DOCNO> 404048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy25.html </URL>
<DATE> 2005/12/16/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Mumcu Pamuk davasının sürdürülmesinin Türkiye için yararı yok 
</HEADLINE>
<TEXT>

     Anavatan Partisi Genel Başkanı Erkan Mumcu, Orhan Pamuk'un yargılanmasıyla ilgili olarak, ''Bu yargılamanın sürdürülmesinin Türkiye açısından yararı yok'' dedi. 
     Gezi ve incelemelerde bulunmak üzere Erzurum'a gelen ve partililer tarafından davul zurna eşliğinde havaalanında karşılanan Mumcu, gazetecilerin Orhan Pamuk'un yargılanmasıyla ilgili sorularını yanıtladı. Türkiye'deki mahkemelerin bağımsız olduğunu herkesin bilmesi gerektiğini belirten Mumcu, ''Bizim dışımızdaki çevreler de buna saygı göstermeli'' diye konuştu. 
     Orhan Pamuk'un sözleri ''Çok fazla kaşındı ve provoke edildi'' diye değerlendiren Mumcu, ''Olaylar bu noktaya kadar gelmeyebilirdi'' dedi. 
     ROJ TV ve Ermeni konferansı tartışmalarında da aynı durumun yaşandığına dikkati çeken Mumcu, şunları söyledi 
     ''Burada da aynı şey oluyor. Bu olaylar tartışıldıkça, kaşındıkça daha da büyüyor. Biz bu işi bu kadar büyütmeseydik, Orhan Pamuk'un sözleri etki yaratmazdı. Dikkatli olmak, akılcı bir yönetim ortaya koymak lazım.'' Mumcu, bu konuya, yasadaki ''Türklüğe hakaret'' biçimindeki ibarenin ''Türk milletine hakaret'' biçiminde değiştirilmesiyle önemli bir çözüm getirilebileceğini kaydederek, ''Arkadaşlarımız bu yönlü kanun teklifi hazırlıyorlar'' diye konuştu. Orhan Pamuk'un düşüncelerini savunmadıklarını ve doğru da bulmadıklarını anlatan Mumcu, ancak onun düşünce özgürlüğünü savunduklarını vurguladı. 
     AB Komisyonu'nun genişlemeden sorumlu komiseri Olli Rehn'in ''Yargılanacak olan Orhan Pamuk değil Türkiye'' sözlerinin hatırlatılması üzerine de Mumcu, şunları kaydetti 
     ''Haddi aşan sözler bunlar. Hele, Türkiye'yi yargılanma pozisyonuna koymak, doğru sözler değil, yakışık almamış. Ama buna fırsat vermememiz lazım. Şimdi herkesin hoşuna gidecek Haddini bilsinler demek güzel. Hatta biraz da milliyetçilik damarına basıp bir kışkırtıcı tavır almak, şu an akla gelebilecek ilk şeylerden. Ama Türkiye için hayırlı olan bu değil. Türkiye için hayırlı olan bu işi büyütmeden kapatmak. Eğer bu yargılama süreci başlamamış olsaydı Orhan Pamuk'un sözleri Türkiye aleyhine bu kadar etkili olmazdı. Hükümetin de önceden tedbir almasını öğrenmesi lazım. Hükümet önce yangın çıkarıyor, sonra söndürmeye çalışıyor.'' 
     
</TEXT>
</DOC>
