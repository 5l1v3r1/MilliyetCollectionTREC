<DOC>
<DOCNO> 404331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo25.html </URL>
<DATE> 2005/12/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Beşiktaş Divan Kurulu toplantısında gergin anlar... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı'nda gergin anlar yaşandı. 
     Fikret Orman yönetimi eleştirerek, borçları nedeniyle Beşiktaş'ın önündeki 5 senesinin ipotek altına alındığını ileri sürdü. 
     Kulübün brüt 170 trilyon lira borcu olduğunu savunan Orman, ''Derdimiz Beşiktaş'ın geleceğidir. Önümüzdeki yılki 22-23 milyon dolar gelir üzerinde temlik söz konusudur. Ciddi bir mali sıkışıklığa gidiyoruz. Sponsor gelirleri kullanıldı. Böyle giderse yakında Galatasaray'ın düştüğü durumları konuşur hale geliriz'' diye konuştu. 
     Orman, çıkılmaz bir yola girildiğini vurgulayarak, ''Araba da hızlı gidiyor, frene basılmamış. Böyle giderse araba duvara çarpacak'' dedi. 
     Kulüp Yönetim Kurulu'nun diğer icraatları konusunda da eleştirilerde bulunan Orman, şöyle konuştu 
     ''Fulya Projesi kat karşılığı verildi. Beşiktaş Belediyesi tarafından engellendiği söyleniyor. Buna açıklık getirilmesini istiyorum. Galatasaray ile yapılan maç sonrası itiraz konusu nasıl cereyan etti. Ben avukat arkadaşın kendi kafasına göre itiraz edeceğine inanmıyorum. Gordon Milne'in görevi nedir Jean Tigana, altyapı takımlarının maçlarını izliyor ama Milne'in izlediği yönünde bir şey duymuyorum. Milne, bize ne fayda sağlayacak, açıklansın. Del Bosque'nin yardımcılarıyla birlikte 8.2 milyon dolar istediği söyleniyor. Serdar Bilgili'nin '18 milyon dolarla bıraktık, borcu 78 milyon dolar yaptılar' açıklaması var. Bütün bu konularda açıklama bekliyoruz.'' 
     
     GERGİN ANLAR... 

     Divan Kurulu üyelerinden Bayram Yağcı ise hem Yönetim Kurulu'nu, hem de Divan Kurulu ve başkanı Şeref Nasır'ı eleştirirken, yaptığı açıklamalara özellikle Divan Kurulu üyeleri sert tepki gösterdi. 
     Yağcı, Beşiktaş'ta ''denizin bittiğini'' savunarak, ''Bir lig maçı yenilgisinin ardından Başkan Yıldırım Demirören'in, basından Rıza Çalımbay'ın istifasını kolaylaştırmak için yardım istediği doğru mu Yine bir yenilgi sonrası BJK Nevzat Demir Tesisleri'nde futbolcuları protesto eden kişileri hangi yönetici tesis içine alarak onore etmiştir '' diye sordu. 
     Bayram Yağcı, eski başkan adayları Fikret Orman, Affan Keçeci ve Erol Kaynar'ı da eleştirerek, şunları söyledi 
     ''Orman, Keçeci ve Kaynar, 1, 2 demeç dışında ne yaptılar Ayrıca Divan Kurulu Başkanı Şeref Nasır, tarafsızlığını yitirmiştir. Yaptığı açıklamalarla tarafsızlığını kaybetmiştir. Protokol tribününde Nasır'a bir koltuk tahsis edilmiştir. Şeref Nasır'ın yapacağı ilk iş yönetimin kendisine tahsis ettiği koltuğu iade etmelidir.'' 
     
     NASIR'DAN SERT YANIT 

     Bayram Yağcı'nın kendisi ile ilgili açıklamalarının ardından söz alan Divan Kurulu Başkanı Şeref Nasır, başkan olarak protokol tribününde oturma hakkında sahip olduğunu ifade etti. 
     Protokol prosedüründe bunun olduğunu dile getiren Nasır, şunları söyledi 
     ''Şeref tribününde şerefle otururum. Eski Başkan Serdar Bilgili bana kart vermedi ama yine de gidip oturdum. Ben Bayram Yağcı'nın hangi ağızla konuştuğunu anladım. Kendisi bir internet sitesinde benimle Bilgili arasında neden husumet olduğu yönünde açıklamalar yapmış. Kişisel nedenlerle, Bilgili beni Yönetim Kurulu listesine almadı diye Serdar Bilgili'yi Disiplin Kurulu'na vermişim diye konuşmalar yapmış. Ben Serdar Bilgili'yi Beşiktaş camiasına yaptığı saygısızlıktan dolayı Disiplin Kurulu'na verdim. Bilgili açıklamalarında Beşiktaş'ı hayatından çıkardığını belirterek, 'Bulundukları çamurun içinde kalsınlar' dedi. Bu konuda elimde kaseti var. İsteyen alır.'' Şeref Nasır'ın konuşmasından sonra Bayram Yağcı söz almak isterken, Nasır, Yağcı'ya izin vermedi. 
     Yağcı, yaptığı açıklamaların saptırıldığını savunarak, Divan Kurulu'nun bulunduğu masaya gitti. Bayram Yağcı'nın ısrarla söz istemesi nedeniyle Divan Kurulu üyeleriyle arasında gergin anlar yaşandı. Bazı üyeler Yağcı'yı sakinleştirerek gerginliği bitirdiler. 
     Bu arada Kulüp Genel Sekreteri Kenan Öner de, ''Şeref Nasır'a o koltuğu biz tahsis etmedik. İstanbul Gençlik ve Spor İl Müdürlüğü bu yeri tahsis etti. Ayrıca Bayram Yağcı'nın bu yönde yaptığı açıklamalar, Beşiktaş genel kurul üyelerine de saygısızlıktır'' dedi. 
     
     BEŞİKTAŞLI TARAFTARLAR, AYHAN'I ŞİKAYET EDECEK 

     Öte yandan, Beşiktaşlı taraftarlar, Galatasaray ile yapılan derbi maçında siyah-beyazlı taraftarlara yaptığı el hareketiyle tepki çeken sarı-kırmızılı oyuncu Ayhan Akman'ı şikayete hazırlanıyor. 
     Divan Kurulu üyelerinden Ali Rıza Dizdar, taraftarların kendisine gelerek bu konuda talepte bulunduklarını belirterek, ''Taraftarların bu yöndeki istekleriyle ilgili dilekçeleri hazırladım. Beşiktaşlı taraftarlar, 19 Aralık Pazartesi günü Ayhan'ı Şişli Adliyesi'nde şikayet edecek'' dedi. 
     
     BASINDAN, YILDIZ'A TEPKİ 

     Eleştiriler bölümünde konuşan ve bazı gazetecilerin ''satılmış'' olduğu yönünde iddialarda bulunan Selahattin Yıldız'ın söylediklerine, gazeteciler büyük tepki gösterdi. 
     Gazetecilerin, Divan Kurulu Başkanı Şeref Nasır'a bu yönde talepte bulunması üzerine Nasır, Yıldız'ın yeniden açıklama yapmasını istedi. 
     Yıldız, böyle bir açıklama yapmadığını söyleyerek, konuşmasını tamamladı. 
     
     TOPLANTIDAN NOTLAR 

     Yaklaşık 4 saat süren toplantıda zaman zaman gergin anlar oldu. 
     Toplantıya Kulüp Başkanı Yıldırım Demirören katılmazken, borç konusunda farklı açıklamaların olması dikkat çekti. 
     Kulüp Genel Sekreteri Kenan Öner, borcun 40 milyon dolar civarında olduğunu ifade ederken, Denetleme Kurulu Başkanı Uğur Büyükbalkan ise 78 milyon dolar borç olduğunu söyledi. Eski başkan adaylarından Fikret Orman ise borcun brüt 170 trilyon lira olduğunu ileri sürdü. 
     
</TEXT>
</DOC>
