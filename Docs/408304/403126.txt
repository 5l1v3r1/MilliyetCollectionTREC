<DOC>
<DOCNO> 403126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo21.html </URL>
<DATE> 2005/12/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fortis ile Türkiye Kupası'nın isim hakkı için anlaşma imzalandı... 
</HEADLINE>
<TEXT>

     Futbol Federasyonu ve Digitürk, Fortis ile Türkiye Kupası'nın isim hakkı için 2 yıllık sponsorluk anlaşması imzaladı. 
     Swiss Otel'de gerçekleştirilen törende, Futbol Federasyonu Başkanı Levent Bıçakcı, Digitürk Genel Müdürü Ertan Özerdem ve Fortis Türkiye İcra Kurulu Başkanı Tayfun Bayazıt, sponsorluk anlaşmasını imzaladılar. 
     Törende bir konuşma yapan Levent Bıçakcı, Türk futbolunun kalıcı başarılar elde etmesinin yolunun kurumsal bir yapıya kavuşmasından geçtiğine inandıklarını belirterek, şöyle konuştu 
     ''Federasyonu bir şirket yönetimi mükemmelliğinde, fakat sosyal kurum sorumluluğunda yöneteceğiz. Böylece hem sportif, hem maddi açıdan daha önceki dönemlerle kıyaslanmayacak kadar güçlü, yurt içi ve uluslararası kamuoyunda saygınlık yaratan bir federasyon olacağız. En büyük başarımız kurumsallaşma, futbolun ekonomisini sağlam temellere oturtma, hesap verebilir ve dürüst bir sistem yaratma yolunda attığımız dev adımlardır. Bu bir kentin altyapısına yapılan yatırım gibidir. Bunu görmek ve değerlendirmek için akıl ve gönül gözüyle bakmak gerekir. Maçlarda sadece golleri görmeye alışmış bir gözle bakarsanız tabii ki bizim buradaki başarı ölçümüzü göremezsiniz.'' Kurumsallaşmanın kendileri için birinci derecede önemli olduğunu vurgulayan Bıçakcı, ''İçerdeki yapıyı düzeltmemiz gerekiyordu. Futbolun markalaşması gerekiyordu ve kalitesini artırmak en önemli hedefimizdi. 1.5 yıllık karnemize baktığımızda doğru yolda olduğumuzu söyleyebilirim. Sponsorluk gelirlerimiz 1 yıl içinde yüzde 73 arttı'' dedi. 
     ''Ekonomisi güçlü olmayan hiçbir yapı geleceği yönetemez'' diyen Levent Bıçakcı, ''Türkiye'nin alanlarında en büyük firmaları gerek milli takımımıza gerek süper lige sponsor olmaya hazırlar. Bunda federasyonumuza duydukları güvenin de payının çok büyük olduğu yadsınamaz bir gerçek. Geçtiğimiz hafta kendileriyle gerçekleştirdiğimiz toplantıda 'istisnasız tamamen sizle her projeye hazırız, güvenimiz tam' mesajı verdiler'' diye konuştu. 
     Bıçakcı, Türkiye Kupası'nı özellikle son 10 yılda kulüplerin bir külfet olarak gördüğünü anlatarak, şunları söyledi 
     ''Hiçbir maddi katkı alamadıkları bu organizasyona hak ettiği ciddiyeti göstermemeleri, Türk futbolunun en önemli markalarından biri olma potansiyeline sahip olan bu kupayı 2. hatta 3. plana atmıştı. Türkiye Kupası'nı bir marka olarak konumlandırmak, sponsorlar için cazip hale getirmek ve kulüplere maddi kaynak yaratmak için kupanın formatını değiştirdik. Şimdi sezon sonunda bu kupayı alacak takım 3.5 milyon dolar gelir elde edecek. Artık Türkiye Kupası 'Fortis Türkiye Kupası' adı altında oynanacak.'' 
     
     ÖZERDEM ''2 YILLIĞINA 7.5 MİLYON DOLARA ANLAŞTIK'' 
     Digitürk Genel Müdürü Ertan Özerdem ise Türkiye Kupası haklarını birkaç ay önce 2 yıllığına 27 milyon dolara aldıklarını hatırlatarak, ''Aldığımız haklar içinde yayın hakları ve ticari haklar vardı. İsim sponsorluğu hakkını da bir başka firmaya devretmek üzere almıştık. Fortis ile 2 yıllığına 7.5 milyon dolara anlaşmaktan çok mutluyuz'' dedi. 
     Şirketler için futbolun çok uzun vadeli yatırım olduğunu kaydeden Özerdem, ''Türkiye durgunluk devresine girdi. Ortada muazzam bir tenkit ve telaş var. Böyle bir durum, sponsorların bu üründen çekilmesini sağlar. Her işte iniş, çıkış, durgunluk dönemi olur. Türk futbolunda çıkış devam edecektir. Türk futbolu muazzam bir üründür. Eğer öyle olmasaydı biz bu kadar para yatırmazdık'' diye konuştu. 
     Fortis Türkiye İcra Kurulu Başkanı Tayfun Bayazıt ise Türkiye Kupası isim hakkı sponsorluğunu 2005-06 ve 2006-07 sezonları için üstlendiklerini belirterek, ''Amacımız 7'den 70 herkesin sevdiği futbolun gelişimine bir katkıda bulunmak. Fortis'in, Avrupa'da bazı kulüplere sponsorluğu bulunuyor. Burada 43 yıllık bir geleneği temsil eden Türkiye Kupası'nı seçtik, ama önümüzdeki günlerde başka projelerle de spora bu desteği sürdürmek istiyoruz'' şeklinde konuştu. 
     Toplantının ardından Bıçakcı, Özerdem ve Bayazıt, Türkiye Kupası ile birlikte basın mensuplarına poz verdi. 
     
</TEXT>
</DOC>
