<DOC>
<DOCNO> 403740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo05.html </URL>
<DATE> 2005/12/15/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Şok gelişme Beşiktaş derbinin tekrarı için resmen başvurdu 
</HEADLINE>
<TEXT>

     Beşiktaş, avukat Ömer Vedik aracılığıyla Futbol Federasyonu’na başvuruda bulundu 'Derbide kural hatası var. Maç yeniden oynanmalı...' 
     
     Haklarını arıyorlar 

     10 Aralık tarihinde Ali Sami Yen Stadı’nda oynanan karşılaşmadan sonra Beşiktaş’ın büyük bir isyanı vardı. Bu isyanın sebebi yapılması gereken değişikliğin bir türlü gerçekleştirilememesiydi. 90 dakika bitiminde hakem kararına büyük tepki gösteren Beşiktaş yönetimi dün önemli bir karar verdi. Hakkını aramak için düğmeye basan idareciler, Futbol Federasyonu’na Galatasaray maçının tekrarlanması için resmi başvuruda bulundu. 
     
     Şimdi top Federasyon’da 

     Avukat Ömer Vedik dün Beşiktaş Kulübü adına Federasyon’un kapısını çalarken, maçın tekrar edilmesine gerekçe olarak, hakemin oyun durmasına rağmen oyuncu değişikliğini yaptıramamasını gösterdi. Bilindiği gibi teknik direktör Jean Tigana da maçtan sonra hakeme isyan etmiş ve gerekirse konuyu FIFA’ya kadar taşıyacaklarını, haklarını sonuna kadar arayacaklarını belirtmişti. Federasyon’un bu konu hakkındaki kararı ise merakla bekleniyor. 
     
     17 KURAL HATASINDAN BİRİ DEĞİL’ 

     Olayın kural değil, hakem hatası olduğu yönünde görüş bildiren eski bir hukuk kurulu üyesi ise Bildiğimiz 17 kural hatasından biri değil. Burada olsa olsa hakem hatası var. Ancak onu da hakemin kabullenmesi lazım. 4'üncü hakem Fatih Gökçe, Evet ben biliyordum, ama bunu atladım’ der ise, bu hakem hatasına girer. Hakeme de ceza gerektirir. Söz konusu kulübün maçta kural hatası olduğunu belirtmesi yanlış. Bir sonuç çıkacağını düşünmüyorum'' dedi. Federasyon yetkililerinden alınan bilgiye göre, konunun hukuk kurulunda inceleneceği daha sonra hukuk kurulundan görüş alınarak, yönetim kurulunda değerlendirme yapılacağı öğrenildi. 
     
</TEXT>
</DOC>
