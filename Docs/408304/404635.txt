<DOC>
<DOCNO> 404635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun01.html </URL>
<DATE> 2005/12/19/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Cherie Blair, "Yılın Hukukçusu" seçildi 
</HEADLINE>
<TEXT>

     Türk-İngiliz Hukukçular Cemiyeti, İngiltere Başbakanı Tony Blair'in avukat olan eşi Cherie Blair'i ''yılın hukukçusu'' seçti. 
     ''Turkish-British Legal Society'' tarafından düzenlenen ödül törenine katılamayan Bayan Blair adına ödülünü, Orams davası avukatlarından Bitu Bhalla aldı. 
     Bhalla, Bayan Blair'in ödülüne çok sevindiğini ve teşekkür ettiğini belirtti. Bhalla, Cherie Blair tarafından kaleme alınan kısa bir mesajı da okudu. Cherie Blair, Rum yönetiminden Orams davasının avukatlığını üstlenmesi konusunda yapılan eleştirilere yanıt niteliği taşıyan mesajında, Orams davasının bir hukuk davası olduğuna dikkati çekerek, ''Biz hukukun gereklerini yerine getirmeye çalışıyoruz. Biz hukukçuyuz. Siyasetçi değiliz'' dedi. 
     Rum yönetimi tarafından İngiliz çift David Charles Orams ve eşi Linda Elizabeth Orams'ın, Rum vatandaşı Meletiu Apostolidi'ye ait arazi üzerine ev inşa ettikleri gerekçesiyle Rum kesiminde açılan ve İngiltere'ye taşınan davayı üstlenen Vahib Co avukatlık bürosu avukatlarından Işın Vahib de bir konuşma yaptı. Orams davasının emsal teşkil etmesi nedeniyle KKTC halkının kaderinde önemli bir dönüm noktası olabileceğine dikkati çeken Vahib, Cherie Blair'in de içinde bulunduğu ekiple birlikte Oramslar'ı en iyi şekilde savunacaklarını söyledi. 
     Hasan Vahib de konuyla ilgili açıklamasında, Orams davasının bir hukuk davası olduğu yolundaki hatırlatmayı yineledi ve ''Eğer olaya siyasi bakılıyorsa çözüm mahkemede değil, masada siyasetçilerin katıldığı bir anlaşma zemininde aranmalıdır'' dedi. 
     Olayın tümüyle hukuki olduğunu ve Cherie Blair'in de davayı bir hukukçu olarak aldığını hatırlatan Hasan Vahib, şunları söyledi 
     ''Bayan Blair'in bu davadaki ismi, Cherie Booth'dur aslında. Yani Blair değil, Booth olarak davayı almıştır. Ayrıca Bayan Blair, eşi başbakan olmadan önce de iyi ve ünlü bir insan hakları avukatıydı. Bu nedenle de Kıbrıs konusunda da eşiyle ters düşmek pahasına da olsa bu davayı her koşulda kabul ederdi. Çünkü bu davanın hukuki haklılığına inanıyor.'' 1993 yılında kurulan, ancak ilk kez hukuk alanında bu yıl ödül dağıtan Türk-İngiliz Hukukçular Cemiyeti'nin diğer ödüllerini ise en başarılı hukuk öğrencisi dalında Mustafa İbrahim ve En başarılı Avukat dalında Faruk Tepeyurt aldı. Geceye, İstanbul Barosu Başkanı Kazım Kolcuoğlu ve Londra Başkonsolos Muavini Şener Cebeci de katıldı. 
     
</TEXT>
</DOC>
