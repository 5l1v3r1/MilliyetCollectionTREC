<DOC>
<DOCNO> 400185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/yercan.html </URL>
<DATE> 2005/12/03/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Dahi Daum 
</HEADLINE>
<TEXT>



Bu sezon özlemini duyduğu en ideale yakın kadrolarıyla başladı iki ekip de maça... Trabzonspor haftalar sonra Kaptan Fatih, Szymkowiak ve Yattara'ya kavuşmanın moraliyle ilk dakikalardan itibaren Fenerbahçe kalesine yüklenmeye başladı. Geri dörtlünün sağ tarafına yerleştirdiği genç Ufukhan ile defansını sağlama alan bordo-mavililer, orta sahada beklemediği bir boşluk bulunca ilk yarının kontrolünü eline aldı. 
Daum, Yattara gibi bir futbol sihirbazının karşısına Ümit Özat'ı dikerek Halilhodziç'in bile aklına gelmeyecek kıyağı yaptı Trabzonspor'a... Fenerbahçe'nin sol kanadını harman yerine çeviren Gineli futbolcu, bu gafletten yararlanarak Lee Yong'a nefis bir gol attırdı. Karşılaşmanın ikinci yarısına farklı görüntüyle çıkan Fenerbahçe, Nobre'nin ayağından kazandığı golle oyuna ve skora denge getirdi. 
Sarı-lacivertli ekip, galibiyet için oyunu Trabzonspor yarı alanına yıktığı ve peşpeşe pozisyonlar bulmaya başladığı bu dakikalarda Kaptan Fatih'in ayağından gelen golle tekrar yenik duruma düşünce şoke oldu. 
Dahi Daum'un mucize taktiğinde bu kez kendisine orta sahada yer bulan Tuncay, maç içinde kaybolup giderken, Fenerbahçe'yi sezonun ilk mağlubiyetinden ve ipten, klas golcüsü Nobre kurtardı. Karşılaşmanın son dakikalarında şık vuruşla ikinci kez Trabzonspor ağlarını havalandıran Brezilyalı futbolcu, takımını kurtardı, ancak maç öncesi ince hesaplarla beklenen rekoru kurtaramadı. 
Fatih'in tartışmalı penaltı pozisyonuyla üç puanın eşiğinden dönen Trabzonspor, Fenerbahçe karşısındaki futboluyla ligin ikinci yarısına olumlu sinyaller gönderdi. 
Ezeli rakibi Galatasaray'ı deplasmanda yenmenin rehavetini üstünden atamamış bir görüntü içindeki sarı-lacivertliler ise onca yıldızına rağmen karşılaşmayı çevirmeyi başaramadı. Çare yine Daum'un önümüzdeki haftalardaki dahiyane taktiklerine kaldı. 


</TEXT>
</DOC>
