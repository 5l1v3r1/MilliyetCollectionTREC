<DOC>
<DOCNO> 401139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur30.html </URL>
<DATE> 2005/12/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Vali Güler, Göztepe Parkı'na cami tartışmalarına 'sabır' istedi 
</HEADLINE>
<TEXT>

     İstanbul Valisi Muammer Güler, Göztepe Parkı'na cami yapılmaması için düzenlenen gösterilere ilişkin, ''Gösteriler ile ilgili konunun çözümünün zor olduğuna inanıyorum. Bir gerginlik ortamı yaratmamak lazım. Biraz sabırlı olmalarını rica ediyorum'' dedi. 
     Güler, İstanbul Valiliği'nde düzenlenen okul yapımı protokolü töreninin ardından basın mensuplarının sorularını yanıtladı. 
     ''Göztepe Parkı'na cami yapılmasına ilişkin tartışmalar devam ediyor. Gösteriler, karşı gösteriler düzenleniyor. Siz bunu nasıl değerlendiriyorsunuz '' sorusu üzerine Güler, şunları kaydetti 
     ''Bu tip gösteriler ile konunun çözümünün zor olduğuna inanıyorum. Herkes, görüşünü basın açıklamaları ve toplantılarla beyan edecektir. Görüş açıklamak anayasal haktır, ama olayı gösteri boyutuna veya Toplantı ve Gösteri Yürüyüşleri Kanunu'na muhalefet edecek boyuta getirmemek lazım. Bir gerginlik ortamı yaratmamak lazım. 
     Zaten Büyükşehir Belediyesi ile Kadıköy Belediyesi'nin bu konudaki çalışmaları devam ediyor. Biraz sabırlı olmalarını rica ediyorum. Konunun kısa sürede bir orta yol bulunarak çözüme kavuşturulacağına inanıyorum, ama bunu gösteriyle değil... Çünkü bir tepki, karşı tepkiyi yaratır. O tepkiler içinde konunun özü kaybolabilir. Onun için biraz sabır. 
     Hassasiyet arz eden bir konu olduğu için farklı boyutlara çekilebilir. Farklı konumdaki insanlar, hiç alakası olmayan insanlar devreye girebilir, konuyu saptırabilirler. Bu anlamda ben, görüş beyan edenlerin görüşlerine saygı duymakla beraber konuyu gösteri tarzında değil, makul çözüm arayışları tarzında yürütmelerini isterim.'' 
     
     'KONUYU GÖRÜŞTÜK' 
     Güler, Büyükşehir Belediye Başkanı Kadir Topbaş'ın ''Büyükşehir Meclisi'nde bununla ilgili bir öneri gelirse konu görüşülebilir'' şeklindeki açıklamalarının hatırlatılması üzerine, ''Başkan'ın olaya olumlu bakış açısının bir gösterisidir. Bu konu Büyükşehir Belediye Meclisi'nin yetkisindedir. Onlar gereğini en iyi şekilde yaparlar'' dedi. 
     Konuyu daha önce Büyükşehir ve Kadıköy Belediye Başkanları ile görüştüğünü, kendilerinden karşılıklı görüşerek çözüm bulabilecekleri konusunda kanaatlerini aldığını dile getiren Güler, bu konuda kendilerine yardımcı olacağını ifade ettiğini bildirdi. 
     
     İHTİYAÇ 
     Vali Güler, cami yapımına ilişkin kişisel fikrinin sorulması üzerine ise şunları söyledi 
     ''Kişisel fikrimi söylemem. Büyükşehir Belediye Meclisi'nin burada bir kararı vardır. Yetkili organların verdikleri karar üzerine kamu temsilcilerinin şahsi fikri olmaz, ama şunu söyleyebilirim İhtiyaçları en iyi şekilde planlamak, ihtiyaçları en iyi şekilde yerine getirecek bir yaklaşımda bulunmak lazım. İbadet salonlarının da, yeşil alanların da bir ihtiyaç olduğunu, planlamanın da esasta bu ihtiyaçları en iyi şekilde yerleştirmek, tanzim etmek olduğunu belirtmek istiyorum. İhtiyaçların karşılanması hakkında hem Kadıköy, hem de Büyükşehir Belediyesi yetkililerinin alacağı tedbirler var. Bunların hepsi, kamu yararına kullanılması gereken faaliyetlerdir. Sonucun iyi bir şekilde noktalanacağına inanıyorum.'' 
     
</TEXT>
</DOC>
