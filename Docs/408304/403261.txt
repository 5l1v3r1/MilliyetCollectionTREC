<DOC>
<DOCNO> 403261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/spo01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton uçakta bayıldı 
</HEADLINE>
<TEXT>


Beşiktaşlı futbolcu, Portekiz yolculuğu sırasında uçakta fenalaştı, koridora düştü. Kulüp Doktoru Ayhan Optur, mide spazmı geçiren Brezilyalı oyuncuya ilk müdahaleyi yaptı 


Guimaraes maçı için dün Portekiz'e giden Beşiktaş'ın uçağında Ailton şoku yaşandı. Yaklaşık 4.5 saat süren yolculuk sırasında Beşiktaşlı futbolcu, baygınlık geçirdi. 
İnişe bir saat kala yere yığılan Ailton, 10 dakika sırt üstü koridorda yattı. Önce midesinin bulandığını belirten, ardından gözleri karardığı için yere yığılan oyuncu düşerken başını koltuğun demirine çarptı. 
Kulüp doktoru Ayhan Optur tarafından müdahalesi yapılan oyuncunun nabız, kan şekeri ve tansiyonu ölçüldü, bir süre oksijen verildi. Daha sonra koltuğa uzanan ve inişe kadar öyle kalan Sambacı, ambulans ve tekerlikle sandalye önerisini kabul etmedi, Porto Havalimanı'na yürüyerek gitti. 
Optur, Ailton'u, mide spazmı sonucu hafif baygınlık ön tanısı ile hastaneye götürdüklerini belirterek, yapılan tektikler sonucunda herhangi bir patolojik bulguya rastlanmadığını söyledi, "Sağlık açısından bir problemi yok. İstemesi halinde oynayabilir" dedi. 

Komisyon kuruldu 

Beşiktaş Başkanı Yıldırım Demirören'in, "Bilgili döneminde kaçırılan şampiyonluk konusunda bir komisyon kuracağız" sözü hayata geçirildi ve bu zaferin Fenerbahçe'ye kaptırılması konusunda ihmali bulunanlar hakkında soruşturma yapacak komisyon kuruldu. Yönetim adına Hüseyin Yücel, Divan Kurulu adına da İlyas Tunaoğlu'nun yer aldığı komisyonda şu isimler yer alıyor Cengiz Sarıkaya, Fuat Çimen, Hakan Aksoy, Ahmet Akpınar, Engin Baltacı. 

Çarşı Evi 

Siyah - beyazlı taraftarın oluşturduğu "Çarşı Grubu", Pakistan'daki depremzedelere yardım için seferberlik başlattı. Beşiktaş taraftarları, Pascal Nouma gibi Pakistan'a bir ev hediye etmeyi, buna da "Çarşı Evi" adını takmayı düşürüyor. 

Unutkan Pancu 

Daniel Pancu, Portekiz yolculuğu öncesinde pasaportunu evde unuttu. Siyah - beyazlı oyuncunun pasaportu, takım havaalanına gittikten yarım saat sonra getirildi. Bundan dolayı kafilenin uçağı yarım saat gecikmeli olarak kalktı. 

Oktay Üzerimize düşeni yapacağız 

Kafileyle birlikte Portekiz'e giden Asbaşkan ve Futbol Şube Sorumlusu Kıvanç Oktay, galibiyetten başka bir skor düşünmediklerini söyledi. Oktay, "Bizim farklı galip gelmemizin yanısıra, rakibimiz Bolton Wanderers'ın da Sevilla'ya yenilmesi gerekiyor. Biz üstümüze düşeni yapıp, galip geleceğiz ve rakibimizin kaybetmesini bekleyeceğiz" dedi. 

'Kazanmak yetmeyecek' 

Beşiktaşlı futbolcular tur için tereddüt taşıyor. Guimaraes karşılaşmasını kazanacaklarını savunan İbrahim Toraman, "Ancak sadece bizim kazanmamız gruptan çıkmak için yetmiyor. Sevilla'nın da galip gelmesi gerekiyor. Sonuçta bu bir Avrupa Kupası maçı. Ne olursa olsun kazanmak istiyoruz" ifadesini kullandı. Ahmed Hassan ise, çok önemli bir karşılaşmaya çıktıklarını vurgulayarak, "İyi oynayıp galip gelmeyi amaçlıyoruz" dedi. 

Süleyman Eren'den sinyal 

Siyah - beyazlı yöneticilerden Süleyman Eren, devre arasında birkaç oyuncuyla yolların ayrılabileceğini ifade etti. Yönetimin, Teknik Direktör Tigana'nın raporu doğrultusunda hareket edeceğini vurgulayan Eren, "Buna operasyon demeyelim ama, birkaç oyuncuyla yollarımızı ayırabiliriz. Bunların hepsi, hocamızın isteği doğrultusunda gerçekleşecek" diye konuştu. 


</TEXT>
</DOC>
