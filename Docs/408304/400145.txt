<DOC>
<DOCNO> 400145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/guncel/gun07.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de son durum 
</HEADLINE>
<TEXT>


Yapboza dönen üniversiteye giriş sınavıyla ilgili son değişiklikler dün açıklandı. Bu yıl ortaöğretim başarı puanı farklı hesaplanacak. Başvurular internet üzerinden yapılacak 

ANKARA Milliyet 

ÖSYM Başkanı Ünal Yarımağan, ÖSS'ye giren öğrencilerin lise diplomalarındaki notların büyük farklılıklar gösterdiğini, bu farklılıkların da adaletsizliklere neden olduğunu belirterek, üniversiteye yerleştirmede kullanılan Ortaöğretim Başarı Puanı'nın OÖBP hesaplanmasında değişikliğe gidildiğini açıkladı. 

Avantajlar azalacak 
Yarımağan "Bazı okullarda mezunların tümü 5 alıyor, bu durumda tepedeki yığılma, aşağıdaki düşük notlar nedeniyle bu okullara avantaj getiriyordu. Bir okulda 70 öğrenciden 50'si 5 almışsa, bu öğrencilerin OÖBP'ları 100 oluyordu. Bunlar aşağıya inecek" dedi. 
Yarımağan, dün düzenlediği basın toplantısında, ÖSS başvurularının 1 Şubat'ta başlayacağını ve 10 Mart'a kadar süreceğini, bu yıl başvuruların bilgisayar aracılığıyla internet üzerinden yapılacağını kaydetti. OÖBP'lerin hesaplanmasıyla ilgili değişikliğin 7 bin liseden yüzde 10'unu ilgilendireceğini söyleyen Yarımağan, şöyle konuştu 

Şişirilmiş notlar 
"MEB'in not yönetmeliğine göre, mezun adayın diploma notunun en az 2 olması gerek. Af gibi nedenlerle notu 2'nin altında olan var. Düşük nota sahip öğrenci sayısı çok fazla olan okullar var. Bazı okullarda ise mezunların tümünün diploma notu 5. Türkiye'deki liselerin yüzde 77'sinde en yüksek nota sahip bir kişi var. Ama 78 kişinin de aynı notu aldığı okul var. Bir okuldan 13 kişi mezun olmuş, 11'inin diploma notu 5. Eğer bu sistemde bir değişiklik yapmasaydık, sonraki yıllarda butün mezunları 5 alan okullar gelecekti. Böyle devam etseydi tüm öğrencilere ÖSS için fazla puan verme durumuyla karşılaşacaktık." 

Bu yıl internetten 

Başvurular şöyle yapılacak Her okul, sınav yöneticilikleri ve ÖSYM merkezleri başvuru merkezi olacak. Son sınıf öğrencileri okullarından veya başvuru merkezlerinden, eski mezunlar diledikleri yerden kılavuz alacak. Aynı gün adaylar randevu alacak. Adaylar, randevu gününden önce bilgilerini forma aktaracak, ücreti yatıracak, diplomasının kopyasını hazırlayacak. Başvuruda fotoğraf çekileceğinden müracaatı aday yapacak. Başvuru süresinde cezaevinde, hastanede, yurtdışında olanlar ÖSYM'ye mektupla başvuracak. 



</TEXT>
</DOC>
