<DOC>
<DOCNO> 406399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/yozer.html </URL>
<DATE> 2005/12/25/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Anlamı büyük 
</HEADLINE>
<TEXT>



Sorulacak tek soru var. Eğer dün yapılan genel kurulun sonunu, önerge yerine sandık belirleseydi ne olacaktı Elbette toplantıyı izleyemeyenler, bunu bilemez. Hemen söyleyelim, yüzde 90 hayır çıkacaktı. İşte Tevfik Fikret Salonu'nda bu kadar katı bir muhalefet vardı. Oy pusulaları boşa gitti, ama tamamen muhalefetin istediği oldu. 
Bu toplantının sonuçları belli. Galatasaray camiası, Canaydın yönetimini istemiyor. Yani "Riva, kötü bir proje değil. Ama bu yönetimle olmaz, güvenmiyoruz, yetkiyi vermeyiz. Komisyon kararı olumlu bile çıksa, bunun kararını yeni yönetim vermeli" anlamı taşıyordu. Genel kurulun mesajını almamak mümkün değil. Hele ilk kez bu kadar yoğun yapılan somut bir muhalefetten kaçmak, gözünü kapamak asla mümkün değil. Kimbilir belki bu mesajı bile kendi lehlerine çevirme çabaları olabilir. Ancak her şey çok açık. Üstelik bırakın Riva'yı, Divan Kurulu başkanlığında bile kendi adayını kürsüye çıkaramayan, önergeyi kabul etmesine rağmen iki üyesinin ret oyu vermesine engel olamayan Canaydın yönetiminin iyice sarsıldığı ve işlemez olduğu ortaya çıktı. 
Genel kurulun gösterdiği bu reaksiyonun ardında, bir takım şüpheler de yok değildi. Örneğin birçok üye, bu durum karşısında banka borçlarının faizleriyle birlikte devam edeceği ve bu yüzden seçim ayında Canaydın dışında adayların ortaya çıkamayabileceğini düşünüyor. Ancak bunun gerçekleşmesi çok zor. Çünkü dünkü kongre atmosferi birçok şeyi gösterdi. Canaydın ve yönetiminin karşısına mutlaka aday çıkacak. Bu ortamdan sonra insanların Canaydın'a oy vermesi çok zor gözüküyor. 
Özhan Canaydın ile ekibi, aslında başından bu yana kendilerine destek çıkan duayenlerin ağır eleştirilerine kızmamalı. Onlar doğru yolu göstererek, kongreyi nisan ayına ertelettiler. Eğer dün Riva projesi sandıkta oylansaydı, ortaya çıkacak ağır yenilgiden Canaydın yönetimi asla kapanmayacak bir yara alacaktı. Ama olmadı. Her şeye rağmen dün en az hasarla oradan ayrıldılar ve kendi muhasebeleri ile başbaşa kaldılar. O yüzden Oğuz İmregün, Doğan Hasol, Duygun Yarsuvat, Işın Çelebi ve Mükerrem Taşçıoğlu'na ne kadar teşekkür etseler azdır. 


</TEXT>
</DOC>
