<DOC>
<DOCNO> 400694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko37.html </URL>
<DATE> 2005/12/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Metro Grubu, meyve sebzede markasını yaratıyor 
</HEADLINE>
<TEXT>

     Metro Grubu, meyve ve sebzede kendi markasını yaratacak. Sözleşmeli üretim uygulaması başlatan Metro Grubu, önce Türkiye'de, daha sonra da Metro'nun tüm alışveriş merkezlerinde ''cali'' marka ürünlerini piyasaya sunacak. 
     Metro Grubu tarafından uygulamaya konulan ''Gıda Güvenliği Açısından Ürün İzlenebilirlik ve Kontrollü Üretim Projesi'', Antalya'da basın mensuplarına tanıtıldı. 
     Metro Grup Satış Yöneticisi Zeki Anlagan, bu projeye büyük önem verdiklerini ve heyecanlandırıcı bulduklarını belirtti. Sadece rekabet etme anlayışında olmadıklarını vurgulayan Anlagan, ''Sosyal bir hizmet anlayışını da ortaya koyuyoruz. Bu proje aynı zamanda, meyve sebze ihracatımız için de çok önemlidir'' dedi. 
     Proje hakkında bilgi veren Metro Grubu Yaş Meyve Sebze Bölüm yöneticisi Nuh Taşınma da, öncelikle iç piyasada, Eurogap kurallarına göre, kaliteli ve sağlıklı sebze meyve üretimini planladıklarını ifade ederek, şöyle konuştu 
     
     KEBAP BİBERİ ÜRETİMİ İÇİN DENEMELERİ SÜRÜYOR 
     ''Tarım sektörünün kayıt altına alınmasını ve izlenebilirliğini sağlamayı, sürdürülebilir ürün tedariki ve pazara uygun ürün çeşitlerini artırmayı, Türkiye'de geleneksel tarımdan modern tarıma geçmeyi hedefliyoruz. 
     40 çeşit domates ve 15 çeşit biberde deneme üretimine başladık. Aroma, renk ve raf ömrünü uzatacak yeni ürünler yaratacağız. Biberde kebapçılar için özel 'kebap biberi' üretimi için denemeler sürüyor. Sözleşmeli tarım uygulaması ile Metro Grubu'nun tüm alışveriş merkezlerinde kendi markamızı yaratacağız. Yemeklik salatayı ayrı, diğer çeşitleri ayrı üreteceğiz. Önünmüzdeki dönemde önce Türkiye'de, daha sonra da Metro'nun tüm alışveriş merkezlerinde 'Cali' marka ürünlerini piyasaya sunacağız. Meyve sebzede Antalya'yı üs olarak seçtik. Metro Grubu'nun meyve sebzesini Antalya'dan karşılayacağız.'' 
     
     32 ÜRETİCİYLE SÖZLEŞME YAPILDI 
     Projeye başlarken 32 üreticiyle sözleşme yaptıklarını ancak 8 üreticinin, yanlış ilaç kullanımı ve kurallara uymadıkları gerekçesiyle sözleşmelerini iptal ettiklerini anlatan Taşınma, şöyle konuştu 
     ''İç piyasa için başlattığımız bu proje ile ürünün, üretimden sofraya kadar olan bölümünü tüketicilerimiz izleyebilecek. Ürünlerde ne tür ilaç, gübre kullanıldığını, toprakta neler yapıldığını görebilecekler. Barkod uygulamasına geçeceğiz. Metro tarafından üretilen tüm ürünlerde, gübre, ilaçlama gibi tüm aşamalar internet ortamında görülebilecek. Mağazalara koyacağımız cihazlarla da müşteriler alım sırasında, 'cali' marka ürünlerde ilaç ve gübre kullanıldığını görebilecek, tercihini buna göre yapacak.'' Taşınma, proje kapsamında 24 anlaşmalı üreticinin 205 dekar alanda uygulacağı sözleşmeli tarım ile 2 bin 183 ton domates, 263 ton biber, 311 ton patlıcan, 20 ton kavun, 310 ton kabak, 20 ton hıyar ve 60 ton da çilek üretimi hedeflediklerini kaydetti. 
     Nuh Taşınma, üreticilere, ellerindeki malı alma garantisi verdiklerini hatırlattı. 
     Basın mensuplarına daha sonra, Antalya'da Metro Grubu'nun sözleşmeli tarım uygulama projesine katılan çiftçilerin seraları gezdirildi. 
     
</TEXT>
</DOC>
