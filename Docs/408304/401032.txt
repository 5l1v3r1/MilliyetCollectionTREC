<DOC>
<DOCNO> 401032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko42.html </URL>
<DATE> 2005/12/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
DHL'den kampanya Türkiye'de yatırım yap 
</HEADLINE>
<TEXT>

     Taşımacılık ve lojistik sektöründe faaliyet gösteren DHL Türkiye, yabancı yatırımcılar tarafından daha çok ilgi görmesi amacıyla ''Invest in Turkey'' Türkiye'de Yatırım Yap kampanyası başlattı. 
     Düzenlenen basın toplantısıyla kampanyayı tanıtan DHL Türkiye Genel Müdürü Andy Baker, AB müzakere sürecinde Türkiye'de faaliyet göstermenin önemine işaret ederek, ''Bu süreçte, 10-12 yıllık dönemde Türkiye artık başka bir aşamaya gelmiş ve başka bir sahada oynuyor olacak'' dedi. 
     Buradan yola çıkarak ''Invest in Turkey'' sloganıyla başlattıkları kampanya ile yabancı yatırımların Türkiye'ye gelmesini hızlandırmayı amaçladıklarını belirten Baker, ''Her ay 100 binin üzerinde gönderimizle dünyanın her köşesine ulaşma avantajımız var. Bu kampanyada bu avantajımızı kullanarak yabancı yatırımcının ilgisini çekeceğimize inanıyorum'' diye konuştu. 
     
     ''INVEST IN TURKEY'' YAZILI KOLİLER DÜNYAYI DOLAŞACAK 
     Kampanyanın üç aşamadan oluştuğunu anlatan Baker, ilk aşamada üzerinde ''Invest in Turkey'' sloganı bulunan çıkartmaların yurtdışına gönderilen bütün kolilerin üzerine yapıştırılarak yabancı sermayenin merakının uyandırılacağını söyledi. 
     İkinci aşamada Türkiye'nin avantajlarının sıralandığı çıkartmalarla yabancı sermayenin Türkiye'de neden yatırım yapması gerektiğinin anlatılacağını belirten Baker, ''Burada Türkiye'nin çok özel bir coğrafi konuma sahip olması, 3 Ekim'le birlikte AB sürecinin başlaması, çok hızlı gelişen, aktif ve global bir ekonomiye sahip olması, çok eğitimli ve becerikli işgücünün bulunması, hammadde kaynakları, telekomünikasyon sistemini destekleyen avantajlara sahip olması anlatılacak'' dedi. 
     Üçüncü aşamada da Türkiye'deki fırsatların anlatılacağını kaydeden Baker, ''Türkiye'nin global ekonomik sistemle entegre olmuş liberalize ekonomisi, güçlü ihracat sistemi ve dünya ölçeğinde rekabetçi olabilecek çok sayıda ürüne sahip olması gibi özelliklerinin sıralandığı bu stikerlar, DHL kolileriyle bütün dünyayı dolaşacak'' diye konuştu. 
     DHL Bölge Direktörü Michel Akavi ise DHL olarak kendilerinin de bu slogana uyduklarını vurgulayarak, ''11 ülkenin bağlı bulunduğu Kuzey Afrika ve Akdeniz Bölgesi'nin bölge müdürlüğünün İstanbul'da olması hem bunun hem de Türkiye'nin bölgedeki öneminin bir göstergesidir. Türkiye, bu 11 ülke arasında en hızlı büyüyen, geleceği en cazip ülkedir'' dedi. 
     
</TEXT>
</DOC>
