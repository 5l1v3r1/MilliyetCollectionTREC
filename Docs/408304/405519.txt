<DOC>
<DOCNO> 405519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/ekonomi/eko01.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret 30 YTL zamlandı Net 380 YTL 
</HEADLINE>
<TEXT>


Asgari ücret yüzde 8.65 artırıldı. Brüt 488.70 YTL'den 531 YTL'ye çıktı. Asgari ücretin neti ise 30 YTL artarak 350.15 YTL'den 380.46 YTL'ye yükseldi 

ANKARA Milliyet 

Asgari Ücret Tespit Komisyonu, 1 Ocak 2006'dan itibaren geçerli olacak brüt asgari ücreti, oy çokluğuyla yüzde 8.65 oranında artırarak 488.70 YTL'den 531 YTL'ye çıkardı. Asgari ücretin neti ise 30 YTL artarak 350.15 YTL'den 380.46 YTL'ye çıktı. 
Brüt asgari ücretten 74.34 YTL'lik SSK primi, 5.31 YTL'lik İşsizlik Sigortası Fonu, 67.70 YTL'lik gelir vergisi ve 3.19 YTL'lik damga vergisi olmak üzere toplamı 150.54 YTL kesinti yapılacak. 

İşverene maliyeti 645 YTL oldu 
Net asgari ücrete yapılan 30 milyon lira civarındaki zam 2006 yılı boyunca geçerli olacak ve önceki yıllarda olduğu gibi yıl ortasında yeni bir artırım yapılmayacak. 
Asgari ücretin işverene maliyeti 593.77 YTL'den 645.17 YTL'ye yükseldi. Asgari ücretin işverene maliyetindeki artış da yüzde 8.65 oldu. 

Küçüklerin ücreti 322 YTL 
Komisyon 16 yaşından küçükler için geçerli olan asgari ücreti ise brüt 450, net olarak da 322.43 YTL olarak belirledi. Asgari ücret 16 yaşından küçükler için brüt 415.80 YTL, net olarak da 297.92 YTL olarak uygulanıyordu. 16 yaşından küçük işçiler için brüt asgari ücretin işverene maliyeti ise 576.32 YTL olarak belirlendi. 

Kapıcının ücreti 448 YTL 
Asgari Ücret Tespit Komisyonu, yılbaşından itibaren ve yılın tamamı için uygulanacak kapıcılar için asgari ücreti de brüt 531 YTL, net olarak da 448.16 YTL olarak belirledi. Kapıcılar için asgari ücretten yapılan kesintiler toplamı 82.84 YTL olarak belirlendi. Kapıcılar için asgari ücretten gelir vergisi alınmıyor. Kapıcılar için asgari ücretin işverene maliyeti ise 645.17 YTL olarak belirlendi. 




Aygün Biraz düşük ANKARA AA 
Ankara Ticaret Odası ATO Başkanı Sinan Aygün, 1 Ocak 2006'dan itibaren 16 yaşından büyükler için brüt 531 YTL, net 380 YTL 46 YKr olarak belirlenen asgari ücretin, 4 kişilik bir ailenin geçim rakamına yaklaşmaya başladığını, ancak biraz düşük olduğunu söyledi. 
Asıl sorunun asgari ücret üzerindeki vergi yükü olduğunu belirten Aygün, dünyada asgari ücretten en çok vergi alınan ülke rekorunun Türkiye'de olduğunu kaydetti. 

İşçiler tepkili, işveren fedak rlık yaptık diyor Çalışma Bakanı Murat Başesgioğlu, yaptığı açıklamada, 2006 yılı enflasyon hedefinin yüzde 5 olduğunu anımsatarak, asgari ücretin hedef enflasyonun 3.65 puan üzerinde, yüzde 8.65 oranında artırıldığını kaydetti. 
Başesgioğlu, tespit edilen yeni asgari ücretin gerek işçi, gerekse işverenlerin tam olarak gönlünden geçen rakam olmadığını belirtirken, "Ama asgari ücret sadece işçilerimize verilecek bir en düşük ücreti ifade etmenin yanında, SSK primlerini, ücretin genel seyrini ve para cezaları gibi bir çok hususu da ilgilendirdiği için elbette Komisyon diğer hususları da dikkate alarak bu takdirde bulunmuştur" dedi. 

TİSK Fedak rlık 
TİSK Yönetim Kurulu Üyesi ve Asgari Ücret Tespit Komisyonu TİSK temsilcisi Ali Nafiz Konuk ise hedef enflasyonun da üzerinde bir artışı içeren asgari ücreti sosyal barışın tesisi için hedeflerinden fedak rlık yaparak kabul ettiklerini kaydetti. 

İşçiler ret oyu verdi 
Komisyonda işçi temsilcileri retoyu kullandı. Türk-İş temsilcisi Mustafa Türkel, asgari ücret üzerindeki vergi ve SSK primlerinin yüksekliğinden yakındı. Türkel, "Çalışanlar olarak, asgari ücretlinin üzerindeki vergi yükünden de hiç değilse 5 puanlık bir indirimi sürpriz olarak hükümet tarafından komisyona önerileceğini bekliyorduk. Üzgünüz böyle bir talep gelmedi" dedi. 

'Allah yardımcı olsun' 
Türk - İş'ten yapılan açıklamada da asgari ücretin yoksulluk sınırının da çok altında olduğunu belirtilerek, şunlar söylendi 
"Asgari ücretle bu ülkede geçinebilmek son derece zor. Asgari ücretle çalışanların Allah yardımcısı olsun." 



</TEXT>
</DOC>
