<DOC>
<DOCNO> 406705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy02.html </URL>
<DATE> 2005/12/26/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
AKP'li işadamının kamyonlarına özel izin 
</HEADLINE>
<TEXT>

     AKP'li işadamına ithalat yapabilmesi için Gümrükler Genel Müdürlüğü'nden özel izin verildiği ortaya çıktı. 
     AKP Edirne İl Başkan Yardımcısı Aydın Yavaş'a ait şirketin kamyonları, kamyon geçişinin yasak olduğu Pazarkule Gümrük Kapısı'dan Türkiye'ye şeker pancarı posası taşıyacak. 
     Yunanistan'ın Kumçiftliği kentinden şeker pancarı posası ithal eden Aydın Yavaş, 14 kasımda Egtar şirketine ait araçlar için, 'kamyon geçişinin yasak olduğu' Pazarkule Gümrük Kapısı'dan özel geçiş izin istedi. 
     20 gün sonra Gümrükler Genel Müdür Vekili Sezai Uçarmak imzasıyla Egtar'ın kamyonlarına 'münhasıran' izin verildiği bildirildi. 
     Kapasitesi yetersiz olan Pazarkule Gümrük Kapısı'ndan kamyon geçişine ilk kez izin verildiği öğrenildi. 
     Kamyonlar Pazarkule'den sonra Kapıkule Gümrük Müdürlüğü'ne gidecek ve ithalat işlemlerini yapacak. 
     Her biri 12 bin ton yük taşıyacak kamyonların güzergahında tarihi köprüler bulunuyor. Köprülerin bu geçişler sırasında zarar görmesinden endişe ediliyor. 
     
</TEXT>
</DOC>
