<DOC>
<DOCNO> 406264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy02.html </URL>
<DATE> 2005/12/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İçişleri Bakanlığı'ndan, yılbaşında alınacak önlemler... 
</HEADLINE>
<TEXT>

     Yılbaşında trafiğin yoğun olduğu bölgelerde muhtemel trafik kazalarına karşı geniş önlemler alınacak. 
     İçişleri Bakanlığı'nca valiliklere gönderilen genelgede, yılbaşı tatili nedeniyle 31 Aralık 2005 ve 01 Ocak 2006 tarihlerinde şehirlerarası ve şehiriçi yollarda trafik akımının yoğunlaşabileceğine dikkat çekilerek, trafik kazalarını önlemek, vatandaşların huzur ve güven içerisinde seyahat edebilmelerini sağlamak amacıyla yoğun önlem alınması istendi. 
     Buna göre, trafik kontrolleri, kazaların yoğun olarak meydana geldiği yol kesimlerinde, sürücülerin ekipleri rahatlıkla görebileceği şekilde seyir halinde veya ihbarlı olarak yapılacak. 
     Kayak merkezlerinin bulunduğu, Bursa-Uludağ, Ankara-Elmadağ, Bolu-Kartalkaya, Kayseri-Erciyes, Çankırı-Ilgaz, Erzurum-Palandöken ile Akdeniz ve Ege bölgelerinde bulunan Mersin, Antalya, Muğla, Aydın, İzmir, Balıkesir gibi turizm merkezlerine diğer illerden yoğun trafik akımı olabileceğinden bu güzergahlarda ek trafik tedbirleri alınacak. Gerektiğinde tatil süresince şehiriçi ve şehirlerarası yollardaki trafik akımı dikkate alınarak, şehiriçi ve şehirdışı trafik kuruluşları birbirlerini takviye edecek. 
     Yılbaşı gecesi, vatandaşların trafikle ilgili müracaatlarını değerlendirmek ve trafikle ilgili tedbirleri denetlemek amacıyla şube müdürü veya rütbeli personel görevlendirilecek. 
     İhbarların alındığı 155 Polis İmdat ve 156 Alo Jandarma telefon hatlarında görev yapan personel takviye edilecek, bu telefonlara yapılacak müracaatlar titizlikle değerlendirilecek. 
     Şehirlerarası yollarda hava şartlarına göre sürücüler uyarılacak ve araçlarda bulundurulması zorunlu gereçlerin neler olduğu hatırlatılarak, eksikliklerin tamamlanması sağlanacak. 
     Araçlarda teknik yönden bir aksaklığın bulunup bulunmadığı, özellikle de aşınmış lastik kullanılıp kullanılmadığı, elektrik donanımı gibi hususlara dikkat edilecek. Görüşü azaltan sisli, yağışlı ve benzeri havalarda gündüzleri de yakını gösteren ışıkların yakılması sağlanacak, far ayarı ve ışık donanımı bozuk araçlar ile fenni muayenesi olmayan araçlar hakkında gerekli yasal işlemler yapılacak. Özellikle şehirlerarası otobüs terminallerinde otobüslerin takograf kontrolleri artırılarak, çalışma ve dinlenme süreleri ile hız sınırlarına uymadığı tespit edilen sürücüler hakkında yasal işlem yapılacak. 
     Yorgun ve uykusuz araç kullandığı tespit edilen sürücüler uyarılarak, güzergah üzerindeki trafik kuruluşlarında veya müsait yerlerde dinlenmeleri sağlanacak. 
     Alkol denetimlerine ağırlık verilerek, denetimlerde belirlenen limitlerin üzerinde alkol aldığı tespit edilenler hakkında gerekli yasal işlemler yapılacak. Araçları alkolsüz başka bir sürücünün bulunmaması durumunda, trafik kuruluşlarına ait park yerlerinde veya yediemin otoparklarda muhafaza altına alınacak. Bu durumda araç sürücüsü ile araçta bulunan diğer şahıslar, mahallinden temin edilecek ticari araçlarla, gidecekleri yerlere gönderilecek. 
     Alınan bütün tedbirlere rağmen yoğun kar yağışı, buzlanma, heyelan, yoğun sis, trafik kazası gibi sebeplerle karayollarının trafiğe kapanması gibi olumsuz durumlar Emniyet Genel Müdürlüğü Trafik Hizmetleri Başkanlığı Kaza Danışma Birimi'ne acil olarak bildirilecek. 
     
</TEXT>
</DOC>
