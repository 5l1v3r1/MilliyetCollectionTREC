<DOC>
<DOCNO> 403064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko31.html </URL>
<DATE> 2005/12/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mustafa Koç Telsim'in fiyatı sürpriz değil 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Telsim ihalesini kazanan Vodafone Telekomünikasyon A.Ş'ye ''hayırlı uğurlu olması'' dileğinde bulundu. 
     Koç, Setur Seyahat Acentası tarafından işletilecek olan Birleşik Krallık Vize Başvuru Merkezi'nin açılışında, basın mensuplarının Telsim ihalesiyle ilgili sorularını yanıtladı. 
     İhaleyi dünyanın telekomünikasyon devi olan Vodafone şirketinin kazandığını kaydeden Koç, ''Kendilerine hayırlı uğurlu olmasını diliyorum. Bir özelleştirme böylelikle sona ermiş oldu'' dedi. 
     Koç rakamı nasıl bulduğuna ilişkin bir soru üzerine de, ''Beklenen bir rakamdı. 5 milyar dolara kadar çıkar diye söyleniyordu zaten. 4.5'ta bitti. Onun için sürpriz bir şey olmadı'' diye konuştu. 
     İngiltere'nin Ankara Büyükelçisi Peter Westmacott da, ihaleyi Vodafone'un almasının çok güzel ve iyi bir haber olduğunu belirterek, kendileri için bugünün önemli ve anlamlı olduğunu söyledi. 
     Devleti ve kendisi adına mutlu olduğunu ifade eden Westmacott, ''Bu Türk ekonomisi için çok önemli bir adım. Dünyadaki en büyük mobil telefon şirketi olarak Türk kamuoyuna çok iyi bir mesaj vermiş olduk. Türk müşterilere layık oldukları şekilde hizmet vereceğiz'' diye konuştu. 
     
</TEXT>
</DOC>
