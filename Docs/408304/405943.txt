<DOC>
<DOCNO> 405943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun25.html </URL>
<DATE> 2005/12/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avukatı Saddam'a psikolojik işkence yapılıyor 
</HEADLINE>
<TEXT>

     Irak'ın devrik lideri Saddam Hüseyin'in avukatlarından Halil El Duleymi, Amerikalı gardiyanların müvekkiline ''psikolojik olarak işkence uygulamaya devam ettiklerini'' söyledi. 
     El Duleymi, Irak'tan Ürdün'e gelişinde yaptığı açıklamada, ''Saddam Hüseyin, tutukluluğunun ilk zamanlarında ciddi işkence gördü, bedeninde izler gördüm. Psikolojik olarak işkenceye devam ediyorlar ve hakları tamamen ihlal ediliyor'' dedi. 
     Resmi olarak dün şikayet başvurusunda bulunduğunu ve Irak adaletinden soruşturma başlatmasını talep ettiğini söyleyen El Duleymi, ''Dava bir komedi ve ABD tarihinde bir utanç belgesi olarak anılacak'' dedi. 
     Ürdünlü meslektaşı İsam Hazzavi ile birlikte Bağdat havaalanında memurlar tarafından tartaklandıklarını, bu yüzden şikayet dilekçesi verdiklerini belirten El Dulayimi, ''Bizi dövmeye kalkışan memurlar tarafından Bağdat havaalanında hakarete uğradık, tartaklandık. Bizi korumaları için Amerikalılarla temasa geçtim'' diye konuştu. 
     Aldıkları tehditler nedeniyle Saddam Hüseyin'i savunmaktan vazgeçmeyeceklerini söyleyen El Duleymi, birçok Arap ve yabancı avukatın, 26 Ocak'ta devam edecek davada kendilerine katılacağına emin olduklarını kaydetti. 
     Saddam Hüseyin'in savunan avukatlardan ikisi öldürülmüştü. 
     Devrik Irak lideri, 7 sanıkla birlikte Duceil katliamıyla ilgili yargılandığı davanın önceki gün ve dün yapılan duruşmalarında, Aralık 2003'te yakalanmasından sonra Amerikan askerleri tarafından dövüldüğünü söylemiş, Beyaz Saray bu iddiaları yalanlamıştı. 
     
</TEXT>
</DOC>
