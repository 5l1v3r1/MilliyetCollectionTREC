<DOC>
<DOCNO> 402439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/spo02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Semih'e emanet 
</HEADLINE>
<TEXT>


Fenerbahçe'de, Erciyes maçında genç golcü forvette tek oynayacak. Teknik Direktör Daum, henüz tam olarak hazır görmediği Zafer Biryol'u 18 kişilik kadroya dahil etmedi 

YUSUF KOBAL 


Kayseri Erciyes deplasmanında Nobre ve Anelka'dan yoksun mücadele edecek olan Fenerbahçe'nin gol ayağı genç Semih olacak. 
Teknik Direktör Daum, Tahkim Kurulu tarafından üç maçlık cezası kaldırılan Semih ile yaptığı görüşmede, "Sana güveniyorum. Bugüne kadar beni hiç mahcup etmedin. Son beş dakika bile oynasan takıma katkı sağladın. Bu maçta da görevini en iyi şekilde yapacağına inanıyorum" dedi. Semih'in son iki çalışmada özel olarak yan toplara çalıştıran Alman hocanın, bu oyuncunun hemen arkasında Alex'i oynatacağı, orta sahanın solunda Tuncay'a, sağında ise Mehmet Yozgatlı'ya yer vereceği belirtildi. 
Sakatlıktan yeni kurtulan ve Kayseri'de bir devre bile olsa forma giymesi beklenen Zafer Biryol ise 18 kişilik kadroya alınmadı. Daum, tecrübeli golcüye "Seni bu kadar bekledik. Şimdi riske edemeyiz. Fizik olarak yeterli değilsin. Denizli maçına daha hazır duruma gelebilirsin" dedi. 

Saracoğlu'nda şölen 

Fenerbahçe yıllar önce başladığı stat inşaatını nihayet noktalıyor. Daha önce ocak ayında biteceği açıklanan ancak son aşamaya gelen Şükrü Saracoğlu Stadı'nın gelecek hafta oynanacak Denizlispor karşılaşması ile birlikte tam kapasite ile hizmete gireceği açıklandı. 52 bin kişinin geleceği statta İslam Çupi basın tribününün de açılışı yapılacak. Stadın tamamlanması nedeniyle karşılaşma öncesi Kadıköy'de özel bir şölen de düzenlenecek. 

K.ERCİYES - FENERBAHÇE 

Kadrolar 
K.ERCİYES 
Fadhel 
M. Akyüz 
Bouazizi 
Mamadou 
Ömer Ateş 
Devran 
Die 
Ö. Közen 
Timuçin 
Cenk 
Agali 

FENERBAHÇE 
Volkan 
Serkan 
Luciano 
Önder 
Ümit 
M.Yozgatlı 
Appiah 
Aurelio 
Alex 
Tuncay 
Semih 

STAT Atatürk, SAAT 19.00, 
HAKEM Selçuk Dereli, TV Lig Tv - Naklen, SAKAT Nobre, Anelka , Selçuk F.Bahçe 


</TEXT>
</DOC>
