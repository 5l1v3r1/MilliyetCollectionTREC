<DOC>
<DOCNO> 407608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko12.html </URL>
<DATE> 2005/12/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İnternetten sigara ve içki satışı bitiyor 
</HEADLINE>
<TEXT>

     İnternet üzerinden veya telefonla, tütün mamulleri ve alkollü içki satışı, 1 Ocak 20006'dan itibaren yeniden yasak hale geliyor. 
     Tütün, Tütün Mamulleri ve Alkollü İçkiler Piyasası Düzenleme Kurumu'nun TAPDK , Tütün, Tütün Mamulleri, Alkol ve Alkollü İçkilerin Toptan ve Perakende Satışı ile Satış Belgelerine İlişkin Yönetmelik'te Ağustos ayında yaptığı değişiklikle internet üzerinden veya telefonla satış yasaklanmış ve bunun yürürlük tarihi 1 Ocak 2006 olarak belirlenmişti. 
     Yönetmelik ile, işyerlerinden veya sanal bir işyerinden internet, televizyon, faks ve telefon gibi elektronik ticaret araçları kullanılarak her türlü tütün mamulü ve alkollü içki satışı ve bu yöntemle satılan ürünün kapıda teslim edilmesi şeklindeki uygulamalar yeniden yasaklanmıştı. 
     Konuya ilişkin A.A muhabirinin sorularını yanıtlayan Tütün Kurumu Başkanı Niyazi Adalı, yönetmeliğin yılbaşından itibaren yürürlüğe gireceğini belirtti. 
     
     HAZİRAN AYINDA BAŞLAMIŞTI 
     Bilindiği gibi Danıştay'ın, Tütün Kurumu'nun internetten satışları yasaklayan yönetmeliğine ilişkin yürütmeyi durdurma kararının ardından firmalar, internet ortamında, Haziran başından itibaren sigara ve içki satışına yeniden başlamıştı. 
     
</TEXT>
</DOC>
