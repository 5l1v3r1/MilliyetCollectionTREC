<DOC>
<DOCNO> 405380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko57.html </URL>
<DATE> 2005/12/21/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Sermaye Piyasası Kurulu kararları... 
</HEADLINE>
<TEXT>

     Sermaye Piyasası Kurulu SPK özel durum açıklamalarını gecikmeli yapan Şahin Koç Çelik Sanayi A.Ş'nin uyarılmasına karar verdi. 
     SPK haftalık bülteninde, Şahin Koç Çelik Sanayi A.Ş'nin ''Özel Durumların Kamuya Açıklanmasına İlişkin Esaslar Tebliği''nin bazı maddelerinden kaynaklanan özel durum açıklamalarını, tebliğin ilgili maddesine aykırı olarak gecikmeli yaptığı belirtildi ve şirketin tebliğe uyum konusunda uyarılmasına karar verildiği bildirildi. 
     Kurul, Akbank T.A.Ş'nin kurucusu olduğu B Tipi Tahvil ve Bono Fonu'nun unvanının, ''B Tipi Uzun Vadeli Tahvil ve Bono Fonu'' olarak değiştirilmesi nedeniyle yapılacak içtüzük değişikliğine de izin verdi. 
     Kordsa, Endüstriyel İplik ve Kord Bezi Sanayi ve Ticaret A.Ş'nin KORDSA Sakosa Sabancı Endüstriyel İplik ve Kord Bezi Sanayi ve Ticaret A.Ş ile devralma suretiyle birleşmesi nedeniyle, 500 milyon YTL kayıtlı sermaye tavanı içinde, çıkarılmış sermayesinin 108 milyon 376 bin 380 YTL'den 151 milyon 861 bin 263 YTL'ye yükseltilmesi sonucu artırılan toplam 43 milyon 484 bin 883 YTL tutarındaki 17. tertip payların kurul kaydına alınması ve sermaye artırımının tamamlandığına ilişkin tescile dayanak belge verilmesi talebi, kurul tarafından olumlu karşılandı. 
     Kurul ayrıca, Hacı Ömer Sabancı Holding A.Ş'nin ve sermayesinin tamamı holdinge ait olan Sabancı Industrial Nylon Yarn and Tire Cord Fabric'in SA BV , holdingin KORDSA sermayesinde sahip olduğu yüzde 84'lük hissesinin, tüm hisseleri Holdinge ait olan Hollanda'da kurulu SA BV'ye devri durumunda, KORDSA'nın yönetim hakimiyetinde hiçbir değişiklik olmayacağından, KORDSA'nın diğer ortaklarına ait paylara ilişkin çağrı yükümlülüğünden muafiyet talebinin olumlu karşılanacağının düşünüldüğünü, holdingin konuyla ilgili olarak, ilgili tebliğ çerçevesinde gerekli özel durum açıklamalarını yapması ve hisse transferine ilişkin yönetim kurulu kararları, sözleşmeler ve benzeri tüm bilgi ve belgeleri içerecek şekilde kuruma yapılacak muafiyet başvurusunun incelenmesi sonrasında nihai kararın verileceği konusunda bilgilendirilmesine karar verildiğini bildirdi. 
     
     FORTİS BANK A.Ş. 
     Kurul, kayıtlı sermaye tavanı 1 milyar YTL olan Fortis Bank A.Ş'nin, 363 milyon 944 bin YTL olan çıkarılmış sermayesinin 20 milyon 362 bin 490 YTL'si 2004 yılı kar payından, 1 milyon 474 bin 150 YTL'si ise olağanüstü yedek akçelerden karşılanmak üzere, 385 milyon 780 bin 640 YTL'ye çıkarılması nedeniyle ihraç edilecek 21 milyon 836 bin 640 YTL nominal değerli 14. tertip payların kayda alınması talebini, şu şartlarla uygun buldu 
     ''Bankaya verilecek olan kayda alma belgesi ve sermaye artırımının tamamlanması neticesinde verilecek tescile dayanak belgenin YTL üzerinden düzenlenmesi, Özellikle itibari değere ilişkin yapılan değişikliğe paralel olarak banka esas sözleşmesinin uyumlaştırılması gereği hususunda bankanın bilgilendirilmesi, Pay dağıtım duyurusunda YTL'ye geçişle ilgili bilgilere YTL Yatırımcı Bilgilendirme Kılavuzu ndan ulaşılabileceğine dair bir ifadeye ve BDDK'nın sermaye artırımına ilişkin görüşüne yer verilmesi.'' 
     
     DEVA HOLDİNG 
     Kurul, Deva Holding A.Ş'nin Kurumlar Vergisi Kanunu'nun ilgili maddesi çerçevesinde, bünyesinde gerçekleştirdiği ilaç aktif hammaddesi üretimiyle, ilaç üretim tesislerini işletme bütünlüğüne uygun olarak yeni kurulacak 2 anonim şirkete mukayyet değerleri üzerinden sermaye olarak konulmasına onay verilmesi talebine karşılık, ilgili kurul kararının gereğinin yerine getirilmesine kadar şirketin kısmi bölünme talebinin değerlendirmeye alınmamasına karar verdi. 
     Kurul, Deva Holding A.Ş ortaklarının yönetim kurulunun kayıtlı sermaye sistemi içinde aldığı kararlar aleyhine, TTK'nın ilgili maddesinde sayılan hallerde, yönetim kurulu kararının ilanından itibaren 30 gün içinde anonim ortaklık merkezinin bulunduğu yer ticaret mahkemesinde iptal davası açabileceği konusunda kurulun haftalık bülteni aracılığıyla bilgilendirilmesini kararlaştırdı. 
     Coca-Cola İçecek A.Ş'nin esas sözleşmesinin bazı maddelerine ait tadil tasarılarının onaylanması talebine ilişkin olarak kurulun görüşü çerçevesinde yapılması gerekli esas sözleşme değişikliklerini içeren madde tadil metinleriyle, konuya ilişkin şirket yönetim kurulu kararının kurula iletilmesinden sonra Sermaye Piyasası Kanunu'nun ilgili maddesi kapsamında uygun görüş yazısının şirkete verilmesi kararlaştırıldı. 
     Garanti Yatırım Menkul Değerler A.Ş'nin İzmir Demir Çelik Sanayi A.Ş'nin İzdemir sermayesinin yüzde 54.68'ini temsil eden payların, Şahin Koç Çelik Sanayi A.Ş. tarafından satın alınması sonucunda kurulun ilgili tebliğ uyarınca Şahin Koç Çelik Sanayi A.Ş. için ortaya çıkan çağrıda bulunma yükümlülüğüne ilişkin olarak ''Garanti Yatırım'ın İzdemir sermayesinin yüzde 54.68'ini temsil eden payların Şahin-Koç Çelik Sanayi A.Ş. tarafından satın alınması sonucunda kurulun ilgili tebliği uyarınca ortaya çıkan, İzdemir'in diğer ortaklarına ait hisse senetlerini satın alma yükümlülüğünün yerine getirilmesine ilişkin talebinin açıklanması zorunlu bilgi formunun kaydi sistem esaslarına göre düzeltilmesi koşuluyla olumlu karşılanmasına, Çağrı fiyatının 1 YTL nominal değerde bir adet hisse için çağrının başlayacağı günden önceki işgünü saat 15.30'da Merkez Bankası'nca açıklanan gösterge niteliğindeki dolar döviz alış kuru kullanılarak hesaplanan 2,32 dolar karşılığı veya çağrının başlayacağı günden önceki gün açıklanan dolar döviz alış kuru kullanılarak hesaplanan 2,32 dolar karşılığının 3,16 YTL'den az olması halinde 3,16 YTL olarak belirlenmesine'' karar verildi. 
     
</TEXT>
</DOC>
