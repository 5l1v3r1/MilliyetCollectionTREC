<DOC>
<DOCNO> 406653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun38.html </URL>
<DATE> 2005/12/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Irak'ta kanlı gün, bilanço 26 ölü 
</HEADLINE>
<TEXT>

     Irak'ın çeşitli bölgelerinde bugün meydana gelen saldırılarda 26 kişi hayatını kaybederken, yalnızca başkent Bağdat'ta 6 bomba yüklü araç infilak etti. 
     İçişleri Bakanlığı'ndan Binbaşı Felah Muhammedi, başkentte bir Şii cenaze törenini hedef alan saldırıda 3 kişinin öldüğünü, 26 kişinin yaralandığını söyledi. 
     Bağdat'ta polis devriyesini hedef alan bir başka bomba yüklü aracın infilak etmesi sonucu 3 kişi öldü. 
     Yetkililer, Bağdat'ın çeşitli yerlerinde 4 ayrı bombalı aracın daha infilak ettirildiğini, bu saldırılarda 2 kişinin öldüğünü, 15 kişinin yaralandığını açıkladı. 
     Bağdat'ın güneyinde ise sabah erken saatlerde silahlı kişilerin bir eve düzenlediği baskında 3 kişi öldü. Olay yerine gelen polisle silahlı kişiler arasında çıkan çatışmada 2 polis yaralandı. 
     Başkentte çocuklarını okula götüren bir sivil ile kentin batısında bir öğretim görevlisi silahlı saldırılarda öldürüldü. 
     Bağdat'ın kuzeyindeki 2 ayrı saldırıda, Irak güvenlik güçlerinden 10'u hayatını kaybetmişti. 
     Felluce'de de bugün, polis adaylarını hedef alan intihar saldırısında saldırgan dahil 3 kişi öldü. 
     
</TEXT>
</DOC>
