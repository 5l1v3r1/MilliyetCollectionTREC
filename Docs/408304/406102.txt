<DOC>
<DOCNO> 406102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur35.html </URL>
<DATE> 2005/12/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Diyaliz makineleri taşıma suyla çalışıyor 
</HEADLINE>
<TEXT>

     
     Yılmaz KAZANDIOĞLU 
     
Hakkari Devlet Hastanesi’nde yaşanan su sıkıntısı nedeniyle çalışmayan diyaliz makinesine bağlanamayan hastaların umudu, itfaiye ekiplerinin taşıdığı su oldu. 
     Alınan bilgiye göre, 25 Ocak’ta meydana gelen depremin ardından Devlet Hastanesi’nin Diyaliz Ünitesi ve bazı bölümleri yaklaşık bir ay önce Eğitim Tipi Sağlık Ocağı’na taşındı. 
     Sağlık Ocağı’nda yaşanan su sıkıntısı nedeniyle Diyaliz Ünitesi’ndeki makinelerin çalışmaması üzerine günde dört kez makineye bağlanması gereken hastaların, günde sadece 2 saat, diyaliz makinesine bağlanabildiği bildirildi. 
     Diyaliz Ünitesi’nde tedavi gören 12 hastadan biri olan Mehmet Erol, yıllardır diyaliz makinesine bağlı yaşamını sürdürdüğünü belirterek, zor şartlar altında yaşadığı köyden kent merkezine geldiğini, ancak diyaliz makinesinin çalışmaması nedeniyle büyük sıkıntı yaşadığını kaydetti. 
     Sağlık Ocağı’ndaki suyun yetersiz olması nedeniyle diyaliz makinesinin çalışması için gerekli olan suyun bulunmadığını ve makinelerin çalışmadığını anlatan Erol, "Su olmadan makineler çalışmıyor. Yaklaşık bir aydır diyaliz makinesini düzenli olarak kullanamıyoruz. Bugün sabah kar yağışı yüzünden itfaiye gecikti. Biz de telefonla arayarak itfaiyeden yardım istedik" dedi. 
     Erol, diyaliz makinesi için kullanılacak suyun saf ve temiz olması gerektiğini belirterek, "Makinelerde kullanılan suyun ne kadar temiz olduğunu bilmiyoruz. Ama yaşamak için bu suyu diyaliz makinesinde kullanmak zorunda kalıyoruz" diye konuştu. 
     İl Sağlık Müdürü Dr. İdris Ethemoğlu ise Hakkari Devlet Hastanesi’nin depremin ardından taşındığı sağlık ocağında su sıkıntısının yaşandığını ifade ederek, şunları söyledi 
     "Hastanemizin taşındığı yer sağlık ocağı olarak planlandığı için su deposu da bu ölçüye göre yapılmış. Su yetersiz olduğu için özellikle diyaliz servisi için İtfaiye ekipleri günde 2 kez su getiriyor. Biz buna takviye olarak 50 tonluk bir su deposu daha yaptırdık. Bu depo da pazartesi günü faaliyete geçecek." 
     
</TEXT>
</DOC>
