<DOC>
<DOCNO> 403707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko57.html </URL>
<DATE> 2005/12/15/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Rusa'da yabancı bankaların kapanması Türkiye'yi etkilemeyecek 
</HEADLINE>
<TEXT>

     Rusya'da yabancı bankların şubelerinin faaliyetlerinin yasaklanması halinde bunun ülkede faaliyet gösteren Türk bankalarını etkilemeyeceği bildirildi. 
     Finansbank Rusya Ltd. Genel Müdürü Murat Başbay A.A'ya yaptığı açıklamada, Rusya Devlet Başkanı Vladimir Putin'in yabancı bankaların şubelerinin kapatılması taraftarı olduğu yolundaki açıklamasının Finansbank'ı kapsamadığını söyledi. 
     Putin'in merkezi Rusya dışında olan banka şubelerini kastettiğini ifade eden Başbay, ''Bu tip şubeler Rus Merkez Bankası'ndan banka kurma lisansı almadan açılan şubelerdir'' dedi. 
     Finansbank Rusya Ltd. gibi yabancı sermayeli Rus bankalarının da bu resmin dışında olduğunu ifade eden Başbay, ''Finansbank Rusya Ltd. Rus Merkez Bankası'ndan 1997 yılında aldığı tam bankacılık lisansı ile faaliyetlerini sürdürmekte ve şube sayısını her geçen gün arttırmaktadır'' diye konuştu. 
     Rusya'nın 15 değişik bölgelerinde 40 şubesi ve temsilcilik ofisi bulunan Finansbank gelecek yıl bu rakamı iki katına çıkarmayı planlıyor. 
     Bu arada, Rusya'da diğer Türk bankalarının da Finansbank gibi Rusya Merkez Bankası'ndan tam bankacılık lisansı aldığı dolayısıyla Rusya'da Türkiye'deki bir bankanın temsilciği statüsünde bulunmadıkları öğrenildi. 
     Putin, dün bankacılarla yaptığı toplantıda karapara aklanmasını ve terörle mücadeleyi gerekçe göstererek yabancı banka temsilciliklerinin kapatılması taraftarı olduğunu söylemişti. 
     
</TEXT>
</DOC>
