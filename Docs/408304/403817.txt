<DOC>
<DOCNO> 403817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas05.html </URL>
<DATE> 2005/12/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadınlar, erkek diyetisyenle daha kolay zayıflıyor 
</HEADLINE>
<TEXT>

     
     İbrahim Özçekiç 
     
Kadınların zayıflamak için erkek diyetisyenleri tercih ettikleri ve erkek diyetisyen ile daha başarılı sonuç aldıkları bildirildi. 
     Erciyes Üniversitesi EÜ Atatürk Sağlık Yüksekokulu Beslenme ve Diyetetik Bölümü Başkanı Doç. Dr. Neriman İnanç, diyetisyenliğin, büyüme, gelişme ve ömür boyu tüm bireylerin sağlığının korunması, geliştirilmesi ve yaşam kalitesinin arttırılması için beslenme biliminin ilkeleri doğrultusunda hareket eden bir sağlık meslek alanı olduğunu kaydetti. 
     Diyetisyenlerin, besin öğesi, besin ve beslenmeden kaynaklanan sağlık sorunlarını araştıran, değerlendiren, çözüm yolları bulan, var olan besin kaynaklarının ekonomi ve sağlık kurallarına uygun olarak kullanılmasını sağlayan kişiler olduğunu belirten Doç. Dr. İnanç, böylesine önemli görevler üstlenen diyetisyenlerin sayılarının azlığına dikkat çekti. 
     İlk defa 1961 yılında ILO International Labour Organisation 
     tarafından meslek sınıfına alınan diyetisyenliğin Türkiye’deki tarihinin Hacettepe Üniversitesi ile başladığını ifade eden Doç. Dr. İnanç, şunları söyledi "1962 yılında kurulan Hacettepe Üniversitesi’ndeki bölüme sadece kız öğrenci alınmış, 1975 yılından itibaren erkek öğrenci de alınmaya başlamıştır. Halen, Başkent ve Erciyes Üniversitesi de kız ve erkek öğrenci alarak eğitimlerini sürdürüyor. Bugün, Türkiye’de yaklaşık 2000 diyetisyen, akademik çevrelerde, hastaneler, diyaliz merkezleri, çocuk ve yaşlı bakımevleri, ana çocuk sağlığı, halk sağlığı merkezleri, özel diyet-danışma poliklinikleri, toplu beslenme yapılan kurumlar, catering şirketleri, spor kulüpleri gibi özel veya kamu kuruluşlarında görev almaktadır" 
     
     ERKEK DİYETİSYENLER TERCİH EDİLİYOR 
     Doç. Dr. Neriman İnanç, son yıllarda Türkiye’de ve dünyada şişmanlık sıklığının artması ve sağlıklı olabilmek için beslenmenin öneminin ortaya konması nedeniyle diyetisyenliğe ilginin arttığını, erkek diyetisyen sayısını artırma çabalarına karşın, diyetisyenlikte kadın hakimiyetinin görüldüğünü söyledi. 
     Hong Kong’ta yapılan bir çalışmada, diyetisyenlerin yüzde 9’unun erkek olduğunun belirlenmesinin, kadınların dünya genelinde de hakim olduğunu ortaya çıkardığını belirten Doç. Dr. İnanç, şöyle devam etti 
     "İş başvurularında özellikle bayan diyetisyen tercih edilmektedir. Bunun nedeni, kadınların özellikle zayıflama amacıyla diyetisyene başvurduğu ve kadınların birbirini anlamaları yönünde daha başarılı olabilecekleri düşüncesi ile olduğu ifade edilmektedir. Oysa karşı cinsten yapılan eğitim ve uygulamaların daha başarılı olabileceği yapılan gözlemlerle ortaya konmuştur. Zayıflamak isteyen kadınların erkek diyetisyenlerle daha başarılı sonuçlar aldığı ve erkek diyetisyen arayışında artış olduğu bir gerçektir. Kadınların erkek diyetisyenlerle daha kolay zayıflamasını psikolojik olarak görüyorum." 
     
     ERKEKLER DİYETİSYENLİĞE YÖNELDİ 
     Doç. Dr. Neriman İnanç, önceleri erkeklerin bu mesleğe ilgi duymamalarının, 657 sayılı Devlet Memurları Yasası’nda sağlık personeli olarak görev yapan diyetisyenlerin aylık maaşlarının yüksek olmamasından kaynaklandığını ifade etti. 
     İş alanlarının artması ve kadınların erkek diyetisyen arayışlarına girmesi sonucu erkeklerin diyetisyenliğe yönelmeye başladığını belirten Doç. Dr. Neriman İnanç, 1998 yılında kurulan E.Ü Beslenme Bölümü’nden bugüne kadar 15 erkek diyetisyen mezun ettiklerini, halen 33 erkek öğrencinin de öğrenimlerini sürdürdüğünü kaydetti. 
     
</TEXT>
</DOC>
