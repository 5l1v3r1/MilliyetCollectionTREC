<DOC>
<DOCNO> 401337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun58.html </URL>
<DATE> 2005/12/07/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Eskimolardan ABD'ye çevre davası 
</HEADLINE>
<TEXT>

     Kanada'nın Montreal kentinde süregelen iklim değişikliği konusundaki konferans, bugünkü bakanlar düzeyinde katılımla birlikte kritik safhaya geçti. 
     90 çevre bakanı ile 20 bakan yardımcısı ve müsteşarın katıldığı toplantının açılışında bir konuşma yapan ev sahibi ülkenin Çevre Bakanı Stephane Dion, ''Montreal maratonunu bitirmek için güçlü siyasi çaba harcama'' çağrısı yaparak, iklim değişikliğiyle mücadelenin geleceği konusunda karar vermek için harekete geçmenin gerekliliğine işaret etti. 
     Bakan Dion, sera etkisine yol açan gazların salımına sınırlama koyan Kyoto anlaşmasına taraf ülkeleri, 2012'de sona erecek bu anlaşmayı yenilemek için çaba harcamaya davet etti. 
     Kanada Başbakanı Paul Martin de düzenlediği basın toplantısında, Kyoto'yu reddeden ABD'yi de, iklim değişikliğiyle mücadelede uluslararası toplumun saflarında yer almaya çağırdı. 
     Martin, ''ABD dahil hala çekimser olan tüm ülkelere şunu söylemek istiyorum dünyada bir bilinç oluştu ve bunu dinlemenin zamanı. Uluslararası topluma katılmanın, çalışmanın, inisiyatif almanın ve özellikle eyleme geçmenin zamanı'' diye konuştu. 
     Başbakan Paul Martin, hiçbir ülkenin iklim değişikliği sorununun büyüklüğü karşısında tarafsız kalamayacağını söyledi. 
     
     ESKİMOLARDAN ABD'YE DAVA 
     Bu arada, İnuitler Eskimo , küresel ısınmaya neden olan sera etkisine yol açan gazları salarak, insan hakları ihlalinde bulunduğu gerekçesiyle ABD'ye dava açtılar. 
     Amerika Kıtası Devletleri kişi hakları Komisyonu'nda dava açan Büyük Kuzey Kanada ve Alaska İnuitleri, yaşamlarının doğal çevre ve hayvanlara bağlı olduğunu, iklim değişikliğinin çevreyi mahvettiğini ve kültürlerini yokettiğini belirttiler. 
     Ortadan kaybolmayı reddetiklerini ve küreselleşme sayfasında bir nokta olmayacaklarını söyleyen Eskimolar, dava dilekçelerinde, iklim değişikliğinin İnuitlerin haklarını ihlal ettiğini, çünkü Kuzey Kutbu'nun ısınmasının yaşam çevrelerini tehdit ettiğini vurguladılar. 
     
     ''GÜNÜN FOSİLİ ÖDÜLÜ'' 
     BM İklim Konferansı'nı yakından izleyen çevreci gruplar, toplantılarda en saçma veya en geri kalmış yorumu yapan ülkeye ''ödül'' vermeye bugün de devam edecekler. 
     Montreal'deki konferansta iklim değişikliğiyle uzun dönemde mücadelenin geleceği konusundaki görüşmelerde herhangi bir gelişmenin sağlanamadığını kamuoyuna duyurmak isteyen çevreciler ilginç yöntemlere başvuruyorlar. 
     Hergün yerel saatle 06.00'da toplanan çevreci gruplardan 200 ila 300 kişi, çevre konusunda en şok edici veya öfke uyandırıcı konuşmayı yapan ülkeyi seçerek ''Günün Fosili Ödülü''nü veriyor. 
     Kömür yüklü bir oyuncak kamyon olan Günün Fosili Ödülü'nü, son kazanan ülkeler AB, Japonya ve Avustralya oldu. 
     28 Kasım'da başlayan konferansta, Fosil Ödülü'nü en çok kazanan, Kyoto iklim anlaşmasını kabule yanaşmayan ABD oldu. 
     
</TEXT>
</DOC>
