<DOC>
<DOCNO> 406790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur39.html </URL>
<DATE> 2005/12/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
3 yaşındaki çocuğa kurşun isabet etti 
</HEADLINE>
<TEXT>

     İzmir’in Çiğli İlçesi’nde, nereden ateşlendiği henüz tespit edilemeyen tabancadan çıkan kurşun, sokaktaki 3 yaşındaki çocuğa isabet etti. 
     Alınan bilgiye göre, 8414 sokakta ateşlenen tabancadan çıkan kurşun, evinin önünde oyun oynayan 3 yaşındaki Eylül Atalay’ın karnına isabet etti. Silah sesi üzerine sokağa çıkan vatandaşlar, Atalay’ı kanlar içinde yere yığılmış halde buldu. 
     Yakınları tarafından Karşıyaka Devlet Hastanesi’ne kaldırılan Atalay, ameliyata alındı. Eylül Atalay’ın hayati tehlikesinin bulunduğu bildirildi. 
     Olayla ilgili soruşturmayı sürdüren polis, silahın nereden ve kimin tarafından ateşlendiğini henüz tespit edemedi. Çalışmalarını sürdüren ekipler, yaralama olayından bir süre önce sokakta, iki gurup arasında tartışma çıktığını belirlerken, bu kişilerin olayla bağlantılarının olup olmadığını araştırmaya başladı. 
     
</TEXT>
</DOC>
