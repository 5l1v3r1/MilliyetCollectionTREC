<DOC>
<DOCNO> 405151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur36.html </URL>
<DATE> 2005/12/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fatih Peker ve 7 adamı tutuklandı 
</HEADLINE>
<TEXT>

     Eyüp’ün Kemerburgaz Beldesi’nde amcasının oğlu Sedat Peker’in adını kullanarak çıkar amaçlı suç örgütü kurduğu ve bir kişiyi beyzbol sopalarıyla dövdürdüğü iddiasıyla yakalanan Fatih Peker ve 7 adamı tutuklandı. 
     İstanbul Valiliği Basın ve Halkla İlişkiler Müdürlüğü’nden yapılan açıklamada, İstanbul genelinde ve Eyüp’ün Kemerburgaz Beldesi’nde Fatih Peker’in elebaşılığındaki çıkar amaçlı suç örgütünün, amcasının oğlu Sedat Peker’in adını ima ederek bölgede baskı, darp ve gasp yaptıklarının tespit edildiği ve bunun üzerine İl Jandarma Komutanlığı’na bağlı ekiplerce takibe alındıkları bildirildi. 
     Fatih Peker’in, Egebank ve Etibank’ın eski genel müdürünün oğlu olan B.B.E. hakkında bilgi almak için daha önce yanında çalışan Seyhan B’yi 15 Aralık 2005 tarihinde adamlarını göndererek zorla "Şakar Emlak Bürosu"na getirttiği belirtilen açıklamada, Peker’in, daha önce yanında çalıştığı E’nin birçok kez çantalarla kendisine para taşıttığını ifade ederek, bu çantaları nereden alıp nereye götürdüğü konusunda Seyhan B’yi konuşturmaya çalıştığı kaydedildi. 
     Detaylı bilgi vermeyen Seyhan B’nin düşünmesi için 1 gün süre verilerek serbest bırakıldığı anlatılan açıklamada, Fatih Peker’in ertesi gün telefonla ve mesajla çağırmasına rağmen gelmeyen Seyhan B’yi adamlarından Cüneyt E. ve Kubilay D’yi evine göndererek zorla aynı emlak bürosuna getirttiği ifade edildi. 
     Seyhan B’nin, sorulan sorulara cevap vermemesi üzerine Fatih Peker’in adamları olan Ahmet A, Yunus A, Cüneyt E. ve adını hatırlamadığı diğer adamları tarafından beyzbol sopaları ile dövülerek B.B.E. hakkında bilgi alındığı belirtilen açıklamada, B’nin gerekli bilgiyi verdikten sonra 2 kişi tarafından karın boşluğuna tabanca dayanarak evine götürüldüğü öne sürüldü. 
     Bu kişilerin, B’yi, evinde bulunan aracın ruhsat ve anahtarını aldıktan sonra başına gelenleri kimseye anlatmaması için tehdit ettikten sonra olay yerinden ayrıldıkları kaydedilen açıklamada, jandarmanın 17 Aralık 2005 tarihinde düzenlediği operasyonda Fatih Peker, Ahmet A, Yunus A. ve Mustafa Ş’nin gasp edilen Seyhan B’ye ait araçta yakalandığı, bilahare çete üyesi olarak 4 kişinin daha gözaltına alındığı bildirildi. 
     Açıklamada, adli makamlara sevk edilen Fatih Peker ve 7 adamının tutuklanarak Bayrampaşa Cezaevi’ne konuldukları kaydedildi. 
     
</TEXT>
</DOC>
