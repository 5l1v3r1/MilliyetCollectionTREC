<DOC>
<DOCNO> 407838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo03.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Riva şubata yetişmez' 
</HEADLINE>
<TEXT>


Galatasaray Yönetimi, nisan ayına ertelenen Riva projesi oylamasını, şubatta yapılacak mali kongreye sunmanın planlarını yapıyor. Hukukçular ise en az 2 aylık süreye ihtiyaç duyulduğunu belirterek bunun gerçekleşmesinin zor olduğunu savunuyor 

HALİL ÖZER 


Galatasaray Yönetimi, genel kurul kararıyla ertelenen Riva projesini daha önceye çekmek için çalışmalar yapıyor. Ancak böyle bir operasyonun sürenin azlığı yüzünden son derece güç olduğu bildirildi. 
Camianın hukukçuları böyle bir durumun zaman açısından olanaksız olduğunu vurguladılar. Riva için çalışmalara başlayan komisyonun raporunu 1 aydan önce vermesinin çok zor olduğu ve yeni genel kurulun da 1 ay öncesinden bildirilmesi gerekmesi nedeniyle asgari 2 aylık süreye ihtiyaç olduğu belirtildi. Kulüpte 1 ay sonra mali kongre ve ardından da başkanlık seçimleri var. Bu yüzden böyle bir başvurunun gerçekleşmesinin çok zor olduğu vurgulandı. 

Henüz başvuru yok 
Ayrıca ilk kongre yarıda kalmış olarak kabul ediliyor. Devamı ise 15 Nisan'da yapılacak. Bu toplantı kaldığı yerden başlayacak ve kongre divan heyeti bile değişmeyecek. Gündem ise aynı olacak. O yüzden aynı gündem maddesi altında bir başka kongre yapılması hukuki açıdan zor. 
Yönetimin tek yolu var. Riva projesini bir başka gündem maddesi altında şubat ayında yapılacak mali kongreye sunmak. Ancak komisyonun raporunun yetişip, yetişmeyeceği belli değil. Ayrıca genel kurulun kararını vermesine rağmen böyle bir durum karşısında nasıl bir tutum göstereceği ise bilinmiyor. Bu arada yönetimin de geçtiğimiz hafta yapılan kongrede, yeni kongre tarihinin nisandan önce yapılması için hiçbir başvuruda bulunmadığı da belirtildi. 
Selahattin Beyazıt başkanlığındaki Riva İnceleme Komisyonu'nun, nisan ayından önce bütün incelemeleri bitirerek, raporunu tamamlamasının ise mümkün görünmediği ifade edildi. 

TOKİ ile toplantı 

Geçtiğimiz hafta yapılan Olağanüstü Genel Kurul ardından oluşturulan 15 kişilik Riva İnceleme Komisyonu bugün TOKİ Toplu Konut İdaresi yetkilileriyle biraraya gelecek. Selahattin Beyazıt başkanlığındaki komisyon, Riva'ya talip olan TOKİ'den teklifini ve yapılması düşünülen villalarla ilgili planı alıp, sarı - kırmızılı yönetim kuruluna iletecek. 

Milliyet Reuters'te 

Milliyet'in dün, "Çek bir skandal" başlığıyla manşetten verdiği, yönetim tarafından Galatasaraylı futbolculara dağıtılan çeklerin karşılıksız ve geçersiz çıktığı haberi büyük yankı buldu. İngiliz haber ajansı Reuters, Milliyet'in haberini kaynak göstererek, sarı - kırmızılı futbolcuların, yönetimi boykot etmeye hazırlandıklarını tüm dünyaya duyurdu. 

'Kampa gelmiyoruz' 

Çekleri karşılıksız çıkan sarı-kırmızılı oyuncular, yöneticileri arayarak 4 Ocak'ta başlayacak Antalya kampına katılmayacaklarını bildirdiler 

ERHAN TELLİ 


Galatasaray'da önceki gün yönetimin verdiği çeklerin karşılıksız ve geçersiz çıkmasıyla büyük hayal kırıklığı yaşayan futbolcular, paralarını dün de alamadı. Kulaktan kulağa yayılan, "Paralar bugün ödenecek" dedikodusuyla umutlanan futbolcular çok geçmeden bu haberin de asılsız olduğunu öğrendi. Beklentileri boşa çıkan sarı - kırmızılı oyuncular bu gelişmeler üzerine, yöneticilere haber göndererek 4 Ocak'ta başlayacak olan Antalya kampına katılmayacaklarını açıkca dile getirdiler. 
Şaşkınlık ve panik yaşayan yöneticilerden kampa kadar paraların ödeneceği sözünü alan, ancak buna da inanmayan futbolcular kendilerine dağıtılan çekleri kırdırmak gibi bir düşüncelerinin olmadığını belirttiler. Sarı - kırmızılılar, bu davranışın kendilerine yakışmayacağı görüşünde birleştiler. Bu arada Tahkim Kurulu, Ayhan Akman'ın, 3 resmi müsabakadan men cezasına yaptığı itirazı reddetti. 

Ne umdular ne buldular Ne de olsa Aslan 

Beşiktaş ve Trabzonspor ilk yarı sonunda lige havlu atarken, Galatasaray ağır bir mali krize rağmen Fenerbahçe ile amansız bir yarışa girişti. Aylardır para alamayan sarı-kırmızılı futbolcuların forma aşkıyla ortaya koyduğu bu performans alkışa değerdi 

ERHAN TELLİ 


100. yıl, her Galatasaraylı için, "başarısız" bir yıl olarak hatırlanacaktır şüphesiz... Ve, tarihin o acımasız sayfalarına, ezeli rakip Fenerbahçe'ye kaptırılan şampiyonlukla geçecektir.. 
99 sene boyunca yaşanan yüzlerce başarıyı, mutlulukları ve şampiyonlukları gölgeleyemeyecek olsa da, geçmişte UEFA Kupası'nın ve Süper Kupa'nın coşkusunu doyasıya paylaşan milyonlarca Galatasaray taraftarının hafızalarından tamamen silmek istedikleri bir 100. yıldır geriye kalan... 
Önce, kendi içindeki yaşayan efsanelerini teker teker yiyerek bitiren, kendi değerlerini bir bir tüketen ve her başarısızlığın ardından faturanın başka bir efsaneye kesildiği bir 100. yıl... 
İşte böyle başlamıştı sezonun ilk yarısı.. 100. yılda başkanlık koltuğunda oturmanın dayanılmaz mutluluğuyla önce Fatih Terim'i göreve getirip, ona 100. yılda Galatasaray'ın hocalığını yapma gururunu tattırmadan istifa ettiren Özhan Canaydın ve yönetimi, Fenerbahçe'ye kaptırılan şampiyonluğun faturasını da, Terim'den sonra sahneye sürdüğü diğer efsaneye, yani Gheorghe Hagi'ye kesmişti. Onun istifa ettiği bile akıllarda kalmadı, çünkü 100. yılın hesabı büyüktü. Yönetim aklınca faturayı sorumlusuna ödettirmiş, tepkileri azalttığını düşünmüştü. Sonrasında hemen yeni sezon için kollar sıvandı.. Önce, yaşanacak tüm olumsuzluklara rağmen sesini çıkarmayacak bir hoca bulundu. Alman liginde son sıralara oynayan Wolsfburg takımı ile yollarını ayıran Belçikalı Eric Gerets, sürpriz bir kararla takımın başına getirildi. İşte tam bu sıralarda Galatasaray'ı derinden yaralayan büyük fırtına da kopmak üzereydi. 

Franck Ribery darbesi 
Gerets'in isteğiyle transfer çalışmalarına başlayan ancak kronik hastalığı "parasızlık" nedeniyle listesindeki oyuncuların hiçbirini alamayan yönetim, 15 Haziran 2005'te Fransa'dan gelen şok haber ve fotoğraflarla sarsıldı. Marsilya Kulübü'nün resmi internet sitesinde Galatasaray'ın büyük yıldızı Franck Ribery'nin transfer edildiği yazılıyor üstelik formalı fotoğrafı da yayınlanıyordu. Çok geçmeden acı gerçek ortaya çıktı. Yönetimin parasını geç yatırmasından faydalanan Ribery, Marsilya'ya kaçmış, sarı - kırmızılı taraftarlar adeta yıkılmıştı. Yöneticiler, "Geri dönecek, Fransa'da oynayamaz" demeçleri veriyor, üstelik buna kendileri de inanıyordu. Ama olmadı.. Ne Ribery geri döndü ne de ondan daha iyi bir oyuncu alınabildi... 
Temmuz ayı gelip çattığında Hollanda kampı başlıyor, sorunlar bitmek bilmiyordu. Brezilyalı Flavio Conceiçao takımdan ayrılınca, kapıdan kovulup bacadan girmek isteyen Saidou, "kurtarıcı" olarak geri getiriliyordu. Kampın son günlerinde takıma katılan Sırp oyuncu Sasa İliç ise hiç kimsenin tanımadığı tam bir sürpriz transfer oldu. 

Gerets-Song kavgası 
Konyaspor maçıyla yeni sezona "merhaba" diyen Galatasaray'da, İliç'in attığı iki golle galibiyeti getiren isim olması, bir anda tüm dikkatleri bu bilinmeyen yabancıya çekti. Sonrasında elde edilen Ankaragücü ve Malatyaspor galibiyetleri ile sezona üçte üç yaparak başlayan Galatasaray'da, hem Teknik Direktör Eric Gerets'in hem de yöneticilerin yüzleri gülüyordu. Gaziantepspor deplasmanında aldığı beraberlikle ilk kaybını yaşayan sarı - kırmızılı takım, son transferi Heinz'ın da forma giydiği maçta Sivasspor'u yenerek puanları üçer üçer toplamaya devam etti. Ancak Sivasspor maçı sabahında, Florya'da yaşanan Gerets - Song kavgası ve bunun basına yansımaları, sonrasında takım içinde "köstebek skandalı"na kadar varan büyük yaralar açacaktı. 

Tromso'dan ağır fatura 
Sivasspor maçı ardından UEFA Kupası Ön Eleme Turu'ndaki rakip herkesçe, "çantada keklik" olarak görülen Norveç'in Tromso takımıydı. Ümit Karan'ın yükselen performansı karşısında ne yapacağını şaşıran Eric Gerets, takım kaptanı Hakan Şükür'ü odasına çağırarak konuştu. "Seni bu maçta yedek bırakacağım" dedi ve kulübeye çekti. Hakan ilk kez yedek soyunuyor, Galatasaray Norveç'ten 1-0'lık mağlubiyetle dönüyordu. Herkes şoktaydı... 
Vestel Manisaspor galibiyeti bile bu büyük şoku atlatmaya yetmedi. Bu karşılaşmada güzel goller dışında akılda kalan tek şey, Gerets'in Hakan Şükür, Ümit Karan ve Necati Ateş'i ilk kez birarada oynatması oldu. Kritik Samsunspor deplasmanında alınan önemli galibiyete rağmen oynanan kötü futbol yaklaşan felaketin de habercisi gibiydi. 
29 Eylül akşamında sarı - kırmızılı taraftarların tıklım tıklım doldurduğu Ali Sami Yen Stadı'nda Tromso'yu ağırlayan Galatasaray'ı, Hakan Şükür'ün golü kurtaramadı. 1-1'lik sonuçla, "Efsane Galatasaray", tarihine damgasını vurduğu UEFA Kupası'na çok acı bir şekilde veda etmek zorunda kalıyordu. Sarı - kırmızılılar, artık yıllarca ezeli rakipleri Fenerbahçe'ye, biraz da alaylı bir tavırla sordukları soruyu kendi kendilerine sormaya başlamıştı... 
Galatasaray'ın hali ne olacaktı 

Bülent'ten acı sürpriz 
Yaralarını sarmaya çalışan Aslan, Ali Sami Yen'de konuk ettiği Trabzonspor karşısında üç golcüsünün ve Çek futbolcusu Marek Heinz'ın attığı birbirinden güzel gollerle patladı. Kayseri Erciyesspor deplasmanını uzatmalarda kaptanının son dakika golü ile geçen Galatasaray, kendi evinde Denizlispor'la berabere kalarak iki önemli puan daha kaybediyordu. Futbolcular iki puanlık sürpriz kaybın sorumlusu olarak hakem Selçuk Dereli'yi görüyor, Hasan Şaş, Dereli'ye karşılaşma sonunda soyunma odası koridorunda küfür ettiği gerekçesiyle cezalandırılıyordu. 
Türkiye Kupası'nda 2. Lig A Kategorisi temsilcisi Mersin İdmanyurdu'nu antrenman havasında geçen karşılaşmada rahatça yenen sarı - kırmızılı ekip, ligdeki ilk yenilgisini Gençlerbirliği deplasmanında tattı. 

Ankara'da şok 
Efsane kaptan Bülent Korkmaz'ın yardımcı antrenörlüğünü yaptığı Gençlerbirliği, Galatasaray'ı oynatmıyor, hak ettiği bir galibiyeti elde ediyordu. Bu mağlubiyetin ardından toparlanan Cim Bom, Diyarbakır'ı kendi sahasında, Çaykur Rize'yi de deplasmanda zorlanmadan yenerek ezeli rakibi Fenerbahçe ile 14. haftada Ali Sami Yen'de oynayacağı dev maç öncesi moral depoladı. 

Bitmeyen para krizi 
Derbi öncesinde Galatasaray'da gündem yine "ödenmeyen paralar"dı. Maç öncesinde Başkan Canaydın soyunma odasına gelerek başarılar dilediğinde herkes verilecek müjdeyi bekliyordu ama sonrasında hayaller yıkılıyordu. Nobre'nin attığı gole engel olamayan Galatasaray, kendi taraftarı önünde derbiden boynu bükük ayrılan taraf oldu. 
Derbide yedek bırakılan Ümit Karan'ın isyanı ile işler iyice karıştı. Konuşma yasağına rağmen Ümit, teknik heyete tepki gösteriyor, "Ben joker olacak oyuncu değilim" diyordu. Takım zaten huzursuzdu. Yabancılar paraları ödenmediği için antrenmana dahi çıkmak istemiyor, tüm oyuncular takım kaptanı Hakan Şükür'ün, Başkan Özhan Canaydın'la konuşmasını talep ediyordu. Büyük kriz patlamak üzereydi. Ankaraspor maçında Hakan Şükür'ü yedek bırakarak Ümit Karan'a 11'de şans veren Gerets, bir anlamda konuşan oyuncusunu ödüllendiriyor, Fenerbahçe mağlubiyetinin faturasını da Hakan'a kesiyordu. Ümit ve Necati'nin attığı iki golle gelen galibiyet, yeni ikilinin de başlangıcı oldu. 

Futbolcular isyan etti 
Ali Sami Yen'de oynanan Beşiktaş derbisi ise devre arasında gönderilmesi gündemde olan Sırp oyuncu Sasa İliç'in patlama noktası ve kurtuluş maçıydı. İliç'in, Beşiktaş'a attığı şık goller ve ortaya koyduğu futbol galibiyette başrolü oynamasını sağlarken, bu oyuncunun yerini de sağlamlaştırdı. 
Ancak bu maçtan sonra ödeme garantisi veren yönetimin, sözünü tutamaması, isyan noktasına gelen futbolcuların sabrını taşırmaya yetti. Kayserispor deplasmanı öncesinde Florya'da isyan vardı. Futbolcular son taktik antrenmana katılmamakta direniyor, deplasmana gitmemeyi planlıyorlardı. Yöneticiler PAF Takımı oyuncularının lisanslarını hazırladığında kriz güçlükle aşıldı ve kafile Kayseri'ye gitti. Ancak bu olayın da basında yer almasıyla yönetim iyice köşeye sıkıştı. Kayseri deplasmanı ile son haftayı kayıpsız geçen Galatasaray, sonrasında moralsiz çıktığı kupa deplasmanında Malatyaspor'la berabere kalarak ilk yarıya son noktayı koydu. 

Taraftar mutlu değil 
Sezona fırtına gibi başlayan sarı - kırmızılılar, yaşadığı tüm olumsuzluklara rağmen tabeladaki konumuyla Fenerbahçe'nin gerisinde de olsa, yine de kimilerine göre sezonun ilk yarısını iyi bitirmişti. Tromso gibi basit bir takıma elenmenin ardından başlayan kötü ve zevksiz futbol son haftalara kadar devam etti. 
Oyun anlayışı ve takım performansı teknik direktör Eric Gerest'i çoğu kez memnun bıraksa da, o eski Galatasaray'ın verdiği tadı ve lezzeti iyi bilen ve takımlarından daha fazlasını isteyen taraftarı tatmin etmedi. 
Yönetim ile sarı - kırmızılı taraftarlar arasında daha sezonun ilk haftasından başlayan sorunlar ve protestolar, ligin ilk yarısına adeta damgasını vurdu. Maddi imkansızlıklar ve yaşanan olaylar ise artık Türkiye'nin en köklü kulübünde, kabak tadı vermeye başladı... 


</TEXT>
</DOC>
