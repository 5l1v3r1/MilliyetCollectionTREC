<DOC>
<DOCNO> 402550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur06.html </URL>
<DATE> 2005/12/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dört kişiye can oldu 
</HEADLINE>
<TEXT>

     Bahri KARATAŞ-Özcan TİKİT DHA 

      İZMİR'in Konak İlçesi'nde beş gün önce dengesini kaybederek düştüğü dere yatağında ağır yaralanıp, kaldırıldığı hastanede beş gündür yaşam mücadelesine dün yenik düşen İlhan Bayrav, ölürken organlarıyla dört kişiye can verdi. 
     Olay, geçtiğimiz pazartesi günü saat 20.30 sıralarında Kapılar Mahallesi Aziziye Parkı önündeki dere yatağında meydana geldi. Dere yatağının üstünden geçen kanalizasyon borusunun üzerinden yürüyerek karşı yöne geçmek isteyen, bir temizlik şirketinde çalışan bir yıllık evli 34 yaşındaki İlhan Bayrav, dikkatsizlik nedeniyle biranda dengesini kaybetti. Bayrav, yaklaşık 5 metre yükseklikten içinde su bulunmayan dere yatağının beton zeminine düştü. Ağır yaralanan genç adam bağırarak çevreden geçenlerden yardım istedi. Kanlar içinde kalan Bayrav'ı farkeden vatandaşlar polisi ve 112 Acil Yardım Hattı'nı aradı. Olay yerine gelen polis ve ambulans ekibinin Bayrav'ı dere yatağından kurtarma çalışmaları sonuçsuz kalınca, AKS 110 hattından yardım istendi. İhbar üzerine kısa sürede olay yerine gelen AKS 110 ekipleri, dereden asansörlü sedye ile İlhan Bayrav'ı yukarı çıkardı. Vücudunun değişik yerlerinde kırıklar oluştuğu belirlenen İlhan Bayrav, Tepecik Eğitim ve Araştırma Hastanesi'ne kaldırıldı. Beyin ölümü gerçekleşen Bayrav'ın yakınları organlarını bağışladı. Harekete geçen ekipler İlhan Bayrav'dan alınan kalbi Ege Üniversitesi'nde Hüsne Manavgat'a, karaciğeri 9 Eylül Üniversitesi Tıp Fakültesi Hastanesi'nde Fuat Toprak'a, Yenişehir Eğitim Hastanesi'nde böbreği Dilay Ezer ile diğer böbreği ve pankreası Murat Tüfekçi'ye nakletti. Organ nakli yapılan dört hastanın da sağlık durumunun iyi olduğu belirtildi. 
     Bir yıl önce evlendiği eşini korkunç kaza sonucu kaybeden Birgül Bayrav, sinir krizi geçirdi. Genç kadın eşinin arkasından ağıtlar yaktı. Bayrav'ın ailesi ise ölüm olayının süpheli olduğunu, suçluların yakalanmasını istediklerini belirtti. Tek tesellilerinin organlarının başka canlara can vermesinde olduğunu söyledi. İlhan Bayrav, toprağa verildi. 
     
</TEXT>
</DOC>
