<DOC>
<DOCNO> 402456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yasam/axyas02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına uçak düşürdü 
</HEADLINE>
<TEXT>


Nijerya'da çoğu öğrenci 110 kişiyi taşıyan uçak düştü. Kazadan mucize eseri 7 kişi kurtuldu 

DIŞ HABERLER SERVİSİ 

Afrika ülkelerinden Nijerya'da dün iç hat seferi yapmakta olan, içinde çoğu öğrenci 110 kişi bulunan bir yolcu uçağının düşmesi sonucu 103 kişi öldü. Olayda mucize eseri 7 kişi kurtuldu. 
Başkent Abuja'dan hareket eden ve ülkenin güneyindeki Port Harcourt kentine inmeye hazırlanan Nijerya Sosoliso Havayolları'na ait DC-9 tipi uçakta, Noel tatili nedeniyle ailelerini ziyarete giden 75 kolej öğrencisi de bulunuyordu. 

İndikten sonra patladı 
103 yolcu ve 7 kişilik mürettebatı taşıyan uçağın, petrol yataklarıyla zengin Port Harcourt Havaalanı'na inişe hazırlandığı sırada şiddetli fırtınaya yakalandığı belirtildi. Fırtına nedeniyle pist dışına iniş yapan uçakta meydana gelen patlamanın ardından yangın çıktığı ve alevlerin bir anda gövdeyi sardığı bildirildi. 
Görgü tanıkları, gün ortasında uçağın piste yaklaştığı sırada büyük gürültü koparan şimşek çakmalarının ardından facianın meydana geldiğini söylediler. Olay yerine gelen kurtarma ekipleri, kazada 7 kişinin hayatta kaldığını geri kalan 103 kişinin ise yaşamını yitirdiğini belirledi. Nijerya'da geçtiğimiz 22 Ekim'de ticari başkent Lagos'ta Abuja'ya giderken kalkıştan sonra bir uçağın düşmesi sonucu 117 kişi ölmüştü. 


</TEXT>
</DOC>
