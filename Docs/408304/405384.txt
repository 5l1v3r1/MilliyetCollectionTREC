<DOC>
<DOCNO> 405384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy02.html </URL>
<DATE> 2005/12/21/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Meclisteki askerler vatandaşı meraklandırdı 
</HEADLINE>
<TEXT>

     ANKARA Milliyet 

Yabancıya arazi satışına ilişkin yasa tasarısı, Türk Silahlı Kuvvetleri'nin, "Fethiye elden gidebilir", CHP'nin de, "tarım" konusundaki uyarılarına rağmen küçük değişikliklerle TBMM Adalet Komisyonu'nda kabul edildi. 
     CHP Malatya Milletvekili Muharrem Kılıç, "Kendi topraklarımızda maraba durumuna düşeceğiz" dedi. CHP'li Mehmet Nuri Saygun, bir yılda sadece Hatay'da, Suriyelilerin, 120 bin dönüm yer satın aldığını, bunun kullanılabilir toprakların yüzde 7'si anlamına geldiğini belirterek, "Özel yasa çıkarılsın, yangından mal kaçırmayın" diye konuştu. 
     CHP milletvekili Mehmet Küçükaşık, Türkiye genelinde 274 bin, GAP bölgesinde 76 bin dönüm arazinin yabancılara satıldığını bildirirken, "Bu satış değil peşkeş" dedi. 
     
     Fethiye elden gidebilir 

     Milli Savunma Bakanlığı temsilcileri, AB ülkelerinde bile sınırlama olduğunu anlatırken, karşılıklılık esası olmamasına rağmen bir Ermeni'nin şirket yoluyla Türkiye'den arazi, Yunanistan'dan bir şahsın Meis adasının karşısında yer alabileceğini vurguladı. Bir ilin binde beşinden fazlasının yabancıya satılmayacağına ilişkin hükmün, bilimsel temelden yoksun olduğunu söyleyen temsilciler, Hakkari ve Fethiye'nin tümünün yabancıların eline geçebileceğini kaydetti. Askeri temsilciler, GAP'ta toprak alan şirketlerin yapısının tam olarak bilinmediğine dikkat çekerek, kamu yararının yanısıra ulusal güvenliğin de dikkate alınmasını istedi. 
     
     VATANDAŞ MERAKLANDI 

     Bu arada Meclis TV'yi izleyen bazı seyirciler meclisteki asker ve polisleri görünce meraklanıp gazete ve televizyonlara telefon edip "Meclis'te ne oluyor" diye meraklı sorular yönelttiler. 
     
     Yasa ne getiriyor 

     Yabancılar, karşılıklılık esasına uygun olarak 2,5 hektara kadar arazi alabilecek. Bakanlar Kurulu bunu 30 hektara kadar arttırabilecek. Ancak bu alan illerin yüzölçümünün binde 5'ini geçmeyecek. 
     Satılamayacak stratejik alanlar Bakanlar Kurulu tarafından belirlenecek. 
     Milli Savunma Bakanlığı, askeri alanlar ve güvenlik bölgelerine ilişkin listeleri üç ay içinde Tapu Kadastro Genel Müdürlüğü'nün bağlı bulunduğu bakanlığa bildirecek. 
     Yasa Anayasa Mahkemesi'nin iptal kararından sonra boşluk doğmaması için 26.7.2005'ten itibaren geçerli olacak. 
     
</TEXT>
</DOC>
