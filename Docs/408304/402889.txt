<DOC>
<DOCNO> 402889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/ekonomi/eko03.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, arsa bulursa nisanda temel atılacak 
</HEADLINE>
<TEXT>


Hyundai, iki milyar doları bulabilecek fabrika yatırımını Türkiye ya da Çek Cumhuriyeti'nde yapmayı planlıyor. Türkiye'ye gelen firma yetkilileri, nisanda temeli atılacak yatırım için arazi arayışına girdi 

LEVENT KÖPRÜLÜ 

Türkiye'de yatırım yapılabilecek yerleri görerek yerinde incelemek için, Trakya, İzmit ve Bursa'da ziyaretlerde bulunan Hyundai heyeti, gözünü Adapazarı - Yalova arasındaki bölgeye çevirdi. 
Güney Koreli otomotiv firması Hyundai'nin Başkanı ve Üst Yöneticisi CEO Dong - Jin Kim ve beraberindeki heyetin, yatırım için önce Çerkezköy'ü uygun bulduğunu söyleyen Hyundai Assan Yönetim Kurulu Başkanı Ali Kibar bölgenin hammadde ve tedarikçilere uzaklığının gündeme geldiğini belirtti. 
Kibar, bu nedenle heyetin Adapazarı ve Yalova arasında uygun arazi arayışı içine girdiklerini dile getirerek, "Her şey hükümetin yapacağı önerilere bağlı. Hyundai'nin planı bütün bu işleri sonuçlandırıp ister Türkiye, ister Çek Cumhuriyeti nisan ayında temel atmak" dedi. 

Daha avantajlı 
Geçen haftadan bu yana Türkiye'de incelemelerde bulunan heyet, fabrika yatırımını ya Türkiye'ye ya da Çek Cumhuriyeti'ne yapmayı planlıyor. Hyundai, daha önce Çek Cumhuriyeti'nin Moravia bölgesinde yapabileceğini belirttiği yatırımın en az iki milyar dolar olabileceğini bildirmişti. Ali Kibar, Çek Cumhuriyeti'nin sunduklarına karşılık Türk hükümetinin sağlayacağı imk nlara ilişkin önerilerin bu hafta içinde verilmesi gerektiğini belirtti. 
Türkiye, kurumlar vergisindeki en son indirimle, Hyundai için girdiği rekabette, en yakın rakibi Çek Cumhuriyeti'nden daha avantajlı bir hale geldi. Deutsche Bank'ın verilerinden derlenen bilgiye göre, Türkiye, Kurumlar Vergisi oranını yüzde 30'dan yüzde 20'ye indirme kararıyla, halen yüzde 24 oranında vergi uygulayan Çek Cumhuriyeti'nden dört puan daha avantajlı bir konumda. 

Doğrudan yatırım 
Vergi oranları, doğrudan yatırımda rekabet avantajı sağlayan bir unsur olarak kabul ediliyor. Türkiye, indirim kararı öncesinde, kurumlar vergisi oranı açısından Avrupa'daki rakipleri arasında en yüksek oranı uyguluyordu. 
Çek Cumhuriyeti yüzde 24, üçüncü sıraya yerleşen Türkiye yüzde 20, Slovakya yüzde 19, Polonya yüzde 19, Romanya yüzde 16, Macaristan yüzde 16, Bulgaristan yüzde 15, Letonya yüzde 15 ve Litvanya yüzde 15 oranlarında kurumlar vergisi uyguluyorlar. 

Çekler üç arazi önerdi Kia yatırımını Slovakya'ya kaptıran Çek Cumhuriyeti, Hyundai yatırımını kaçırmamak için elinden geleni yapıyor. Çek Cumhuriyeti, yan sanayi tesisleri ile birlikte toplam 12 bin kişiye iş olanağı sağlayacak bu yatırım için Korelileri ikna yarışında ve 30 milyon dolardan fazla kamulaştırma, 13 milyon dolar da altyapı çalışmaları için kaynak ayırmayı kararlaştırmış. Hyundai'nin üst düzey yetkilileri ile bizzat görüşmelere Çek Cumhuriyeti Başbakanı Jiri Paroubek katılıyor. Bu arada Çekler, Hyundai için üç farklı arazi önermiş. 


</TEXT>
</DOC>
