<DOC>
<DOCNO> 406454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy01.html </URL>
<DATE> 2005/12/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bütçe maratonu sona eriyor... 
</HEADLINE>
<TEXT>

     Sosyal güvenlik prim alacaklarının yeniden yapılandırılmasına ilişkin yasa tasarısı TBMM Plan ve Bütçe Komisyonu’nda salı günü ele alınacak. 
     14 Aralık’tan beri görüşmeleri devam eden 2006 Yılı bütçe görüşmelerinde sona gelindi. Genel Kurul’da yarın yapılacak bütçe üzerindeki son konuşmalar ve açık oylama ile bütçe maratonu sona erecek. 
     TBMM Genel Kurul’nda pazartesi günü bütçenin tümü üzerindeki son konuşmalar gerçekleştirilecek. Konuşmaların ardından 2006 Yılı Merkezi Yönetim Bütçe Yasası Tasarısı ile 2004 Mali Yılı Kesinhesap Yasası tasarılarının açık oylaması yapılacak. Oylamanın ardından ise hükümet adına yapılacak konuşmayı Başbakan Recep Tayyip Erdoğan’ın yapması bekleniyor. 
     Genel Kurul, bütçenin ardından salı, çarşamba ve perşembe günleri yasa tasarı ve tekliflerini görüşmeyi sürdürecek. Genel Kurul’da yılbaşı öncesinde 15 yeni üniversite kurulması ve yabancılara mülk satışına olanak tanıyan tasarılar ele alınacak. 
     
     PRİM ALACAKLARI KOMİSYONDA 
     TBMM komisyonları da çalışmalarını sürdürecek. Plan ve Bütçe Komisyonu’nda, salı günü sosyal güvenlik prim alacaklarının yeniden yapılandırılmasına ilişkin yasa tasarısı görüşülecek. AB Uyum Komisyonu ise 29 Aralık Perşembe günü toplanarak mali suçları araştırma kurumunun teşkilat ve görevleri ile suç gelirlerinin aklanmasının önlenmesi hakkında yasa tasarısını görüşecek. 
     
     ŞEMDİNLİ KOMİSYONU ESKİ VALİ GÜRBÜZ’Ü DİNLEYECEK 
     Şemdinli’de meydana gelen olayları araştırmak üzere kurulan Meclis Araştırma Komisyonu da bu hafta çalışmalarını sürdürecek. Komisyon bu hafta olayların yaşandığı sırada Hakkari Valisi olan ancak daha sonra Tokat Valiliği görevine getirilen Erdoğan Gürbüz ile yine olaylar nedeniyle görev yeri değiştirilen dönemin Şemdinli Kaymakamı Cihat Feslihan’ı dinleyecek. 

ANKA 
     
</TEXT>
</DOC>
