<DOC>
<DOCNO> 404148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonyas14.html </URL>
<DATE> 2005/12/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İngiltere'de yemek masası adeti tarihe karışıyor 
</HEADLINE>
<TEXT>

     İngiliz aile yaşantısının vazgeçilmez bir parçası olan yemek odası masası, yer bulunamaması, televizyon ya da ailelerin parçalanması yüzünden yavaş yavaş tarihe karışıyor. 
     Araştırma şirketi Mintel tarafından sonuçları açıklanan araştırma, son 5 yılda İngiltere'de yemek odası takımı satışlarının yüzde 8 oranında düştüğünü, buna karşılık büro mobilyalarının satışının yüzde 40, yatak odası takımlarının satışının ise yüzde 37 artış gösterdiğini ortaya koydu. 
     İngilizlerin dörtte birinin artık yemek masası olmadığını ortaya çıkaran araştırmada, yüzde 31'lik bir kesimin yemek masalarını sadece Noel benzeri özel günlerde kullandığı belirtildi. 
     Sadece yüzde 5'lik bir kesimin yemek masası kullandığı belirtilen araştırmada, her gün İngiliz ailelerinin bir araya geldiği masaların neredeyse tarihe karıştığı, İngilizlerin çoğunun yemeğe pek vakit ayırmadığı, ayıranların da televizyon karşısında kendi başlarına bir şeyler atıştırdığı ifade edildi. 
     
</TEXT>
</DOC>
