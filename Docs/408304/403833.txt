<DOC>
<DOCNO> 403833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas21.html </URL>
<DATE> 2005/12/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bir kemik tümörünün sırrı çözüldü 
</HEADLINE>
<TEXT>

     İsviçreli bilimadamlarının, özellikle çocuk ve gençlerde rastlanan kemik tümörü Ewing sarkomunun sırrını çözdüğü bildirildi. 
     ''Canser Research'' adlı tıp dergisinde yayımlanan araştırmada, Lausanne hastanesinden bilimadamlarının, tümörün hangi hücrelerden kaynaklandığını, gelişim sürecini ve bu süreci durdurma yolunu buldukları belirtildi. 
     Doktor Nicolo Riggi'nin ekibinin bu saptamalarının, hastalığın tedavisine ışık tutacağı kaydedildi. 
     Çocukluk çağı tümörlerinden olan ve kemikte oluşan Ewing sarkomuna, genelde 10-20 yaş arasında rastlanıyor. Kol, bacak ve kalça kemiklerinde oluşan tümör, bazen yumuşak doku ve kaslara da etki edebiliyor. 
     Bu hastalık şu ana dek sadece cerrahi müdahaleyle tedavi edilebiliyor. Ancak hastalığın tekrar görülme oranı yüksek. 
     
</TEXT>
</DOC>
