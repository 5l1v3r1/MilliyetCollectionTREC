<DOC>
<DOCNO> 408059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur29.html </URL>
<DATE> 2005/12/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
THY Kokunun ampul ısısından kaynaklandığını tespit ettik 
</HEADLINE>
<TEXT>

     Türk Hava Yolları’nın THY 
     Kars-İstanbul seferini yaparken koku duyulması üzerine Erzurum’a inen uçağında yapılan ayrıntılı incelemeler sonucunda, kokunun pilot aydınlatma ışığının kapağında bulunan ampul ısısından kaynaklandığının tespit edildiği bildirildi. 
     THY Basın Müşaviri Ali Genç, yaptığı yazılı açıklamada, son günlerde bazı basın organlarında, "THY’nin yurtiçi uçuşlarında kullanılan RJ 100 tipi uçakların emniyetli olmadığı" şeklinde ifadeler yer aldığını belirterek, bunların eksik ve yanlış bilgilere dayandığını, kamuoyunda da yanlış algılamalara neden olduğunu vurguladı. 
     "RJ 100" tipi Denizli uçağının Kars-İstanbul seferini yaparken koku hissedilmesi üzerine Erzurum’a zorunlu iniş yapmasının basında "kokpitte kısa devre sonucu kabloların yanması" şeklinde yansıtıldığını ifade eden Genç, "Yapılan teknik incelemeler sonucu, kabloların yanması gibi bir durumun söz konusu olmadığı belirlenmiştir. Ayrıntılı yapılan incelemeler sonucunda kokunun, pilot aydınlatma ışığının kapağında bulunan ampul ısısından kaynaklandığı tespit edilmiştir" dedi. 
     Uçağın teknik bakımı yapıldıktan sonra sefere konulduğunu ve 2 sefer gerçekleştirdiğini bildiren Genç, şunları kaydetti 
     "Kars-İstanbul seferini yapmaya hazırlandığı sırada, her iniş-kalkış öncesi yapıldığı gibi alanda rutin kontroller sırasında yakıt sızıntısı tespit edilmiş ve teknik ekiplerimiz tarafından anında müdahalede bulunulmuştur. Henüz yolcular uçağa alınmadan teknik aksaklığın belirlenmesi de, THY’nin uçuş emniyeti konusunda ne kadar hassas olduğunu göstermektedir." 
     
     "SÖZLEŞME SÜRELERİNİN SONUNA GELİNDİ" 
     Ali Genç, yurtiçindeki bazı havalimanlarındaki teknik ve coğrafi şartlar nedeniyle zorunlu olarak kullanılan RJ 100 uçaklarının sözleşme sürelerinin sonuna gelindiğine de dikkat çekerek, halen filolarında bulunan 5 RJ 100 uçağının 3’ünün iade bakımında, seferde olan 2 RJ 100 uçağının ise sırayla iade bakımına alınacağını belirtti. 
     Genç, RJ uçaklarıyla sefer yapılması zorunlu olan havalimanları için de THY’nin ilave önlemler alarak yeni uçaklar kiraladığını vurguladı. 
     "Yolcularımızın güvenliği ve huzurlu uçuş yapmaları THY’nin en çok önem verdiği konudur" diyen Genç, kamuoyunda oluşan hassasiyet nedeniyle, teknik açıdan şu anda uçaklarda bir problem görünmemesine rağmen, uçmakta olan 2 RJ tipi uçağın tekrar kontrolden geçirildiğini kaydetti. 
     THY Basın Müşaviri Genç, THY filosunda bulunan tüm uçakların bakımının, yurtiçi ve yurtdışındaki birçok havayolu şirketinin uçaklarına bakım hizmeti veren uluslararası sertifikalara sahip THY Teknik tarafından yapıldığını ifade ederek, "Uçuş emniyeti bakımından yolcularımız, hiçbir endişe taşımadan güven içerisinde seyahat edebilirler" dedi. 
     
</TEXT>
</DOC>
