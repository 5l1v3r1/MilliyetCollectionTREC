<DOC>
<DOCNO> 402107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo20.html </URL>
<DATE> 2005/12/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Antrenörlerden Daum'a tepki Türk futboluna haksızlık yapmayın 
</HEADLINE>
<TEXT>

     Türkiye Futbol Antrenörleri Derneği TÜFAD İzmir Şubesi Başkanı Şaban Acarbay, Fenerbahçe Teknik Direktörü Christoph Daum'un Türk futbolcularıyla ilgili açıklamalarını eleştirerek, ''Türk futboluna haksızlık'' yaptığını ileri sürdü. 
     Şaban Acarbay, yaptığı yazılı açıklamada, Cristoph Daum'un basında yer alan ''Türklerle olmuyor'' biçimindeki sözlerini üzüntüyle karşıladıklarını bildirdi. 
     Daum'un kendi yanlışlarını yaşadığını, Avrupa kupalarındaki başarısızlığını yanlış adreslerde aradığını ve sözleriyle genç kuşakları ''siz yapamazsınız'' biçiminde olumsuz düşüncelere sevkettiğini savunan Acarbay, şunları kaydetti 
     ''Görünen o ki Daum, saha içi taktiklerden çok saha dışı farklı davranışlarla ve varyasyonla uğraşmaktadır. Tabiri caizse ''tribünlere oynamaktadır''. Biz Türk futboluna ve futbolcusuna inanan güvenen kaliteli yabancı teknik adamlara daima büyük saygı duymuşuzdur. Türk futbolunun mensupları bu anlayış içinde Derwall'lere ve Piontek'lere büyük sevgi ve saygı duymuştur. Bu tür beyanlarla menfi yorumlarla Türk futbolcusunun psikolojisini bozmaya, onları gelinen başarılı noktadan geri çekmeye, bu kişi Daum da olsa asla hakkı yoktur.'' Fenerbahçe'de, yerli bir teknik direktörün, mevcut durumdan daha başarılı olamayacağını hiç kimsenin iddia edemeyeceğini kaydeden Acarbay, ''Sayın Daum, Türk futbolu sizi bağrına basmıştır. Hem de en büyük camiasıyla. Eğer gitmek istiyorsanız, gidecekseniz gidiniz Bu sizin tercihinizdir ama Türk futboluna haksızlık yapmayın'' görüşüne yer verdi. 
     
</TEXT>
</DOC>
