<DOC>
<DOCNO> 406375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/siyaset/siy03.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipliler için 'katsayı' düzenlemesi 
</HEADLINE>
<TEXT>


BAHAR ATAKAN Ankara 


Milli Eğitim Bakanlığı, imam hatip İHL ve meslek lisesi öğrencilerinin Açıköğretim Lisesi'ne AÖL geçerek genel lise diploması almasını sağlayacak düzenlemenin ardından, İHL'lilere ikinci bir şans getiren yeni bir yönetmelik hazırladı. Mesleki AÖL Yönetmeliği'yle açıköğretimini "imam hatip" programında yapan bir öğrencinin genel liseye geçişinin yolu açıldı. Düzenlemeyle, bu öğrencilerin ÖSS'de düşük katsayı 0.3 engeline takılmasının önüne geçildi. 
MEB, daha önce AÖL bünyesindeki mesleki programları Mesleki AÖL Yönetmeliği'yle tek çatı altında topladı. 

Yürürlüğe girdi 
Resmi Gazete'de dün yayımlanarak yürürlüğe giren bu yönetmeliğe göre, ortaöğretim mezunları, ortaöğretim düzeyindeki okullardan ayrılanlar ile mezun olanlar, bir yükseköğretim kurumundan ayrılanlar veya mezun olanlar, yurtdışında öğrenim görerek denklik belgesi alanlar kayıt yaptırabilecek. 
Mesleki AÖL'de endüstri, kız, ticaret meslek ve imam hatip lisesi programlarının uygulanacağı belirtilirken, yönetmelikteki "mesleki AÖL öğrencilerinin örgün ortaöğretim kurumlarına nakil ve geçişleri, bakanlıkça belirlenen usul ve esaslara göre yapılacak" ifadesi dikkat çekti. Buna göre, mesleki AÖL öğrencilerinin nakil ve geçişleri Ortaöğretim Kurumları Nakil ve Geçiş Yönergesi'yle yapılacak. 

9'uncu sınıfta geçecek 
Açıköğretimin 9'uncu sınıfında şartsız olarak 10'uncu sınıf sonunda geçeceği alana 9'uncu sınıfta kaynaklık eden derslerin ortalamasının "3.00" olması durumunda, yeni ders yılının ilk ayında nakil ve geçişler gerçekleştirilecek. 
Böylece, 1 yıl imam hatip eğitim alan öğrenciler, genel liseye 10'uncu sınıf sonunda geçebilecek. Bu öğrenciler ÖSS'de düşük katsayı 0,3 engeline takılmayacak. 



</TEXT>
</DOC>
