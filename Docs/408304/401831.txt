<DOC>
<DOCNO> 401831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur48.html </URL>
<DATE> 2005/12/08/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Şırnak'ta kaçırılan polis memurunun anne ve babasının büyük acısı 
</HEADLINE>
<TEXT>

     Şırnak'ın İdil İlçesi yakınlarında bir grup terörist tarafından kaçırıldıktan sonra ilk kez fotoğrafları bir internet sitesinde yayınlanan polis memuru Hakan Açıl'ın anne ve babası internet kafeye giderek oğlunun fotoğraflarına baktı. 
     Yaklaşık 2 ay önce kaçırılan oğlunun fotoğraflarının internette yayınlandığını öğrenen anne Aysel Açıl ve baba Muammer Açıl, bir internet kafeye giderek yayınlanan röportaja ve fotoğraflara baktılar. 
     Oğlunun serbest bırakılmasını isteyen Aysel Açıl, ''Oğlum olay günü kaza var diye, iyilik yapmak için durmuş. Oğlum çok zayıflamış. Hangi şartlarda duruyor, bilemiyoruz. Ama sağ olduğunu gördüğümüz için yine de sevindik. Herkese çok teşekkür ediyorum. Artık oğlumu bıraksınlar, dayanacak gücümüz kalmadı'' dedi. 
     Baba Muammer Açıl da oğlunun serbest bırakılması için çeşitli girişimler yaptıklarını, ancak sonuç alamadıklarını belirterek, üzüntüden hastalandığını ve sabırlarının tükendiğini kaydetti. 
     
</TEXT>
</DOC>
