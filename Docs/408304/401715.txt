<DOC>
<DOCNO> 401715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy06.html </URL>
<DATE> 2005/12/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
CHP'de vekillere "izinsiz konuşmayın" uyarısı 
</HEADLINE>
<TEXT>

     CHP Grup Başkanvekilleri, milletvekillerine bir yazı göndererek, radyo ve televizyonlar ile değişik medya kuruluşlarına katılmadan önce Grup Yönetim Kurulu’nun onayını almaları gerektiği uyarısında bulundu. 
     CHP Grup Başkanvekilleri Ali Topuz, Kemal Anadol ve Haluk Koç milletvekillerine bir yazı göndererek, izinsiz konuşmama kararını anımsattı. 
     Daha önce 10 Ocak 2003, 20 Ekim 2004 ve 7 Nisan 2005 tarihlerinde bu konuyla ilgili olarak milletvekillerini uyaran Grup Başkanvekilleri, dün gönderdikleri yazıyla, milletvekillerinden, radyo ve televizyonlar ile değişik medya kuruluşlarına katılmadan önce Grup İç yönetmeliği uyarınca, Grup Yönetim Kurulu’nu bilgilendirmeleri ve gerekli mutabakat sağlandıktan sonra programlara katılmalarının istendiğini anımsattı. Son günlerde, daha önce yapılan uyarılara uyulmadığının üzüntü ile gözlendiği dile getirilen yazıda, milletvekillerinden bu kurala titizlikle uyulması istendi. 
     
</TEXT>
</DOC>
