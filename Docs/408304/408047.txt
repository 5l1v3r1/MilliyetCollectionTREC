<DOC>
<DOCNO> 408047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur17.html </URL>
<DATE> 2005/12/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çalışkan Mecbur kalmadıkça cop kullanmayacağız 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, İngiltere’de gözaltı süresinin 28 güne çıkarıldığını anımsatarak, Türkiye’de de gözaltı süresinin uzatılmasının polisin çalışmalarını daha rahatlatacağını söyledi. 
     Çalışkan, haftalık basını bilgilendirme toplantısında, son zamanlarda meydana gelen toplumsal olaylardaki artışlar nedeniyle emniyet teşkilatının su püskürtücülü araçlara ihtiyacının arttığına işaret etti. 
     Mevcut araçların sayısı ve su kapasitelerinin düşüklüğü nedeniyle ihtiyacı karşılamadığını belirten Çalışkan, bu eksikliklerinin giderilmesi amacıyla, AB ülkelerinde kullanılan daha sivil görünümlü su püskürtücülü toplumsal olaylara müdahale araçlarının alınmasının kararlaştırıldığını, bu çerçevede 2004’te alınan bir aracın İstanbul’a, bu yıl alınan bir aracın da Ankara’ya tahsis edildiğini ifade etti. Çalışkan, "Bu araçlardan 2006 yılı için 20 tane daha alınması hususunda çalışmalarımız devam etmektedir" dedi. 
     Araçların su kapasitesinin yaklaşık 6000 litre, suyun tamamını boya ve gaz ile birlikte etkin bir biçimde yaklaşık 50 metre mesafeye 360 derece dönüş yapabilen nozul ile püskürtebilme yeteneğine sahip 
     olduğunu belirten Çalışkan, göstericilerin araca ve başka yerlere attığı molotofları söndürmek amacıyla köpük püskürtme sistemi bulunduğunu söyledi. Aracın ön ve arkasında bulunan kameralar vasıtasıyla toplumsal olaylarla ilgili video görüntüsü alınabildiğini, aracın kabin bölümü, camları, yakıt deposu ve hava tüplerinin balistik koruma sağladığını vurgulayan Çalışkan, aracın 40 ve -25 derece hava şartlarında herhangi bir performans kaybı olmadan çalışabildiğini dile getirdi. 
     
     YILBAŞI ÖNLEMLERİ 
     Yılbaşı nedeniyle havalimanı, tren garı ve otobüs terminali gibi yerlerde yolcu kapasitesi artacağından asayiş ve güvenlik ile ilgili önlemlerin artırıldığını belirten Çalışkan, vatandaşların yoğun bulundukları alışveriş merkezleri, pazar yerleri ve hal çevrelerinde gerekli güvenlik tedbirlerinin alındığını, yaya ve motorlu devriyelerin çoğaltıldığını bildirdi. 
     Yılbaşı öncesi ve gecesi gazino, pavyon, içkili yerler, kahvehane, otel ve lokanta gibi mahallerde düzenlenecek eğlencelerin amacını aşması halinde, vatandaşların huzurunu bozucu davranışların önlenmesi için denetimlerin sıklaştırılacağını ifade eden Çalışkan, trafik kazalarının önlenmesi için de bir dizi önlem alındığını kaydetti. 
     155 Polis İmdat hattında görev yapan personelin takviye 
     edileceğini ve bu hatta yapılacak başvuruların titizlikle değerlendirileceğini vurgulayan Çalışkan, şehirlerarası yollarda hava şartlarına göre sürücülerin uyarılacağını dile getirdi. Çalışkan, özellikle şehirlerarası otobüs terminallerinde, otobüslerin takograf kontrolleri artırılarak, çalışma ve dinlenme süreleri ile hız sınırlarına uymadığı tespit edilen sürücüler hakkında gerekli yasal işlemlerin yapılacağını ifade etti. İsmail Çalışkan, alkol denetimlerine ağırlık verilerek, denetimlerde, belirlenen limitlerin üzerinde alkol aldığı tespit edilenler hakkında gerekli yasal işlemlerin yapılacağını, alkolsüz başka bir sürücünün bulunmaması durumunda araçların park yerlerinde veya otoparklarda muhafaza altına alınacağını anlattı. 
     
     POLİS DENETİMLERİ 
     Gazetecilerin sorularını da yanıtlayan Çalışkan, İstanbul’daki bazı bar ve diskoların "polisin keyfi denetim yaptığını" iddiasıyla pankart asarak işyerlerini kapatmaları nedeniyle TCK’nın 301. 
     maddesinden dava açıldığı haberinin anımsatılması üzerine, emniyet teşkilatının görevini yasalardan aldığı güçle yaptığını ifade etti. Çalışkan, "Polisin umuma açık yerlerde yapacağı denetimlerde ne şekilde yol izleyeceği bellidir. Hiçbir polis, kendi başına, gidip şurada bir uygulama yapayım diye bir karar veremez. Bu mutlaka yetkili amirlerinin bilgisi ve yazılı emirleriyle olmaktadır" diye konuştu. Nazım Hikmet’in doğum gününün Polis takviminde yer aldığı, bu günde polisin alarma geçtiği ifade edilerek, bu uygulamanın sorulması üzerine Çalışkan, "Bu, Terörle Mücadele Dairesi’nin her sene yaptığı rutin bir çalışmadır. Geçtiğimiz yıllarda bazı örgütler bazı günler devamlı eylem ve protestolar yapabilmektedir. Bunlar bir takvime bağlanarak önümüzdeki yıllar için bir hatırlatmadır" dedi. Çalışkan, su püskürtme araçlarıyla ilgili ayrıntılı bilgi istenmesi üzerine, şu anda 120 su püskürtücü panzer bulunduğunu, ancak bunların ekonomik ömürlerini tamamlamakta olduklarını, bu nedenle yeni panzerler alacaklarını belirtti. Toplumsal olaylarda cop, insani güç kullanmadan toplulukları su püskürterek dağıtmayı amaçladıklarını ifade eden Çalışkan, "Buna ağırlık veriyoruz. Mecbur kalmadıkça copu kullanmayacağız" dedi. 
     
     GÖZALTI SÜRESİ 
     Çalışkan, İngiliz polisinde gözaltı süresinin 28 güne çıkarıldığı belirtilerek, "Türk polisinin yetkileri yetersiz mi" sorusu üzerine, polisin, suçu önlemede savcının emrine girdiğini, yetkisinin sadece yakalamaktan ibaret olduğunu, gözaltı süresine ilişkin talimatı savcının verdiğini kaydetti. 
     Türkiye’deki gözaltı süresinin 24 saat, bazı suçlar için de 48 saat olarak düzenlendiğini, bu bakımdan İngiltere ya da diğer Avrupa ülkelerindeki uygulamadan farklı olduğunu ifade eden Çalışkan, "Gözaltı süresi İngiltere’de en son 28 güne çıkarıldı. Bu yönden değerlendirecek olursak, gözaltı süresinin uzatılması polisin çalışmalarını daha rahatlatır" dedi. 
     
</TEXT>
</DOC>
