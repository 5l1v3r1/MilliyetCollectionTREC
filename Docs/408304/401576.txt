<DOC>
<DOCNO> 401576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/yasam/axyas01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaya 31 yıl sonra göktaşı çarpabilir 
</HEADLINE>
<TEXT>


Bilim adamları, Apofis adlı göktaşının 2036'da dünyaya çarpıp binlerce kilometrelik alanı yerle bir edebileceğini açıkladı 

Nevsal Elevli 

Amerikan Havacılık ve Uzay Dairesi NASA bilim adamları, "Apofis" adı verilen bir göktaşının 31 yıl sonra dünyaya çarparak büyük bir yıkıma yol açabileceği uyarısında bulundu. 
Mısır mitolojisinde kötülüğün simgesi olan tanrı Apofis'in adıyla anılan göktaşının 390 metre eninde olduğu bildirildi. Apofis'in dünyaya çarpması halinde Hiroşima'ya atılan atom bombasından 100 bin kat fazla enerjinin açığa çıkacağı, binlerce kilometrekarelik alanın yerle bir olacağı ve tüm atmosferin toz bulutuyla kaplanacağı belirtildi. 

'Harekete geçin' 
Bilim adamları, Apofis'in yönünün değiştirilmesini sağlayacak teknolojinin geliştirilmesinin çok uzun zaman alacağı uyarısında bulunarak, hükümetleri bir an önce harekete geçmeye çağırdı. 
Avrupa Uzay Ajansı, Apofis'in dünyaya çarpmasını önlemek için göktaşının üzerine bir uzay aracı göndererek yönünü değiştirmeyi önerdi. Ajans, bu planın başarılı olup olmayacağını birkaç yıl sonra başka bir göktaşına gönderilecek uzay araçlarıyla test edecek. Araçlardan biri hızla göktaşına çarparken, bir diğeri de göktaşının yönünün ne kadar değiştiğini ölçecek. 


</TEXT>
</DOC>
