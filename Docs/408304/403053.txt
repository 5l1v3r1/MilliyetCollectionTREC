<DOC>
<DOCNO> 403053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko20.html </URL>
<DATE> 2005/12/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Metro Group Kurumlar vergisinin indirilmesi olumlu bir hareket 
</HEADLINE>
<TEXT>

     Mustafa Seven AA 

Dünyanın önde gelen perakende zincirlerinden Metro Grup üst yöneticisi CEO Dr. Hans-Joachim Körber, Türkiye'de Kurumlar vergisi oranının indirilmesi kararının, uluslararası yatırımcılar tarafından çok olumlu bir hareket olarak algılandığını söyledi. 
     Dr. Hans-Joachim Körber, Kurumlar Vergisi oranının indirilmesi ve doğrudan yatırımlar konusunda A.A muhabirinin sorularını yanıtladı. 
     ''Hükümet, birçok önemli reform gerçekleştiriyor ve bu reformlar, Türkiye'nin uluslararası rekabet gücünü artırıyor'' diyen Körber, ''Hükümet'in Kurumlar Vergisi oranını düşürme kararı, yatırımcılara pozitif sinyal verecek ve Türkiye'ye daha çok uluslararası sermaye ve yatırımcı gelecektir'' şeklinde konuştu. 
     Kurumlar Vergisi oranının yüzde 20'ye indirilmesi kararıyla, Türkiye'nin Doğu Avrupa'daki diğer ülkelerle rekabet edebilecek bir güce kavuştuğunu belirten Körber, ''Kurumlar Vergisi oranında indirim, yeni yatırımları çekeceği gibi mevcut yatırımların da artmasına neden olur'' ifadesini kullandı. 
     
     YATIRIM DANIŞMA KONSEYİ... 
     Yatırım Danışma Konseyi'nin kurulmasının, Türkiye'deki yatırımların artırılması açısından önemli bir platform olduğunun altını çizen Körber, Konsey çerçevesinde oluşturulan şeffaf diyalog ortamının ve bu toplantılardan çıkan tavsiyelerin uygulanmasının, Türkiye'nin dünya ekonomisi içindeki rekabet pozisyonunu daha da geliştireceğini ifade etti. 
     Körber, büyük bir perakende grubu olarak, Türkiye'deki reformlardan memnun olduklarını ancak, uluslararası yatırımcı gözüyle baktıklarında, doğrudan yatırımların daha da artırılabilmesi açısından, bürokrasinin daha da azaltılması ve ilave yatırım için arazi tahsisi fırsatlarının yaratılması gerektiğini de ifade etti. 
     Metro grup, 54 milyar Avro'luk cirosu ile dünyanın 30 farklı ülkesinde, 2 bin 445 noktada ve 250 bin çalışanıyla faaliyette bulunuyor. 
     
     SIEMENS TÜRKİYE YÖNETİM KURULU BAŞKANI İNCECİK... 
     Uluslararası düzeyde faaliyet gösteren elektronik şirketlerinden Siemens Türkiye Yönetim Kurulu Başkanı Dr. Zafer İncecik de, Kurumlar Vergisi'nde indirim yapılması kararının, Türkiye'de yatırımların artmasına katkıda bulunacağını ifade etti. 
     Vergi oranlarındaki indirimin, kayıtdışı ekonomiyle mücadele açısından da önemli olduğunun altını çizen Zafer İncecik, şunları söyledi 
     ''Bu indirimi memnuniyetle karşılıyoruz. Yatırımları cezbetmek konusunda, Türkiye büyük bir adım attı. Bu, haksız rekabeti önlemek ve gri ekonomiyi ortadan kaldırmak üzere atılmış bir adımdır. Bundan sonraki adımlar için cesaret vericidir. 
     Yalnız Kurumlar Vergisi'ndeki indirim değil, aynı zamanda gelir vergisinde de indirilmiş tek bir oran, gri ekonominin yok olması için büyük çözüm adımı olabilir. 
     
     VERGİDE ADALET... 
     Bir tarafta her kurala uyan, vergisini son kuruşuna kadar ödeyen bir kesim var. Diğer tarafta ise gri ekonomiyi yaratan ama vergisini vermeyen ancak yine de sizinle aynı masada oturarak iş alan bir kesim var. Şimdi herkes rahat bir nefes alacak, hakkaniyet olacaktır. 
     Bu sayede yatırımların geri dönüşü hızlanacak, bu diğer yatırımları getirecektir. Herkes hesabını daha rahat yapacak, yaygın bir vergi toplama adaleti ekonomiyi büyütecektir. Bu düzenlemelerle, yerli yabancı farketmeksizin sermaye girişi artacaktır. Türkiye sermayeye ihtiyacı olan bir ülkedir, bu gelişmeler sermayeyi ülkemize çekecektir.'' 
     
</TEXT>
</DOC>
