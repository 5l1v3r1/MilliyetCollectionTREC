<DOC>
<DOCNO> 400881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/magazin/amag.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek rakibi kendisi 
</HEADLINE>
<TEXT>


Star TV'den atv'ye transfer olan İbrahim Tatlıses, geçen pazar akşamı iki kanalda birden ekrana geldi. atv ve Star TV'nin ana kumanda odasındakiler resmen taktik savaşı yaptı 

MAGAZİN SERVİSİ 

Türk televizyonları pazar akşamı bir ilke daha imza attı. Star TV'den atv'ye transfer olan İbrahim Tatlıses'in "İbo Show" programı pazar akşamı iki kanalda birden ekrana geldi. 
Star TV, elindeki "İbo Show"lardan en iyilerini Tatlıses'in yeni kanalında yapacağı canlı "İbo Show"dan önce ekrana getirmeye başladı. Star TV'nin 19.36'da başlayan "İbo Show'dan Seçmeler" yayını Tatlıses'in atv'deki canlı yayınının bittiği 23.20'ye kadar sürdü. 

Özel, kolaj ve nostalji 
"İbo Show"u canlı olarak ekrana getiren atv'nin ana kumanda odasındakilerle Tatlıses'in eski şovlarından seçmeleri yayımlayan Star TV'nin ana kumandasındakiler arasında müthiş bir taktik savaşı yaşandı. Saat 19.36'da Tatlıses'in elindeki tekrarını yayımlama hakkı olan şov görüntüleriyle Tatlıses Gecesi'ne başlayan Star TV, atv'nin 20.00'de İbo Show Özel'in canlı yayınına başlamasından 2 dakika sonra "İbo Show Özel"e başladı. Saat 20.42'de "İbo Show Extra"ya geçiş yapan Star TV, 21.20'de atv'de "İbo Show Nostalji" başlayınca aynı dakikada arşivlerindeki nostaljileri ekrana getirdi. 
atv'deki canlı yayınında Selda Bağcan ile Orhan Ölmez'i konuk eden Tatlıses de, saatler 21.37'yi gösterdiğinde "İbo Show"a geçiş yaptı. Star TV'nin ana kumanda masasındakiler de Tatlıses'in canlı yayın hamlesine 21.37'de "İbo Show Final"i ekrana getirerek karşılık verdi. Tatlıses'in atv'deki canlı yayını 23.10'a kadar sürdü. Star TV de 22.27'de "İbo Show Kolaj"la devam ettirdiği Tatlıses Gecesi'ni 23.30 sularında noktaladı. Star TV'nin ana kumandasında yayını yönetenler "Kolaj" bölümünde ekrana getirdikleri dansöz Didem'in oryantal şovunu, atv'deki canlı yayın sırasında yeniden yayımlamayı da ihmal etmedi. 

Tatlıses'in reyting listesindeki yeri Program ve kanalı İzlenme payı İzlenme oranı 2. İbo Show - atv 8.7 21.9 4. İbo Show Tekrar - Star TV 7.4 19.3 5. İbo Show Nostalji - atv 6.9 15.7 7. İbo Show Özel - atv 6.6 15.8 9. İbo Show Özel - Star TV 6.4 15.5 11.İbo Show Kolaj - Star TV 5.5 14.9 12. İbo Show Extra - Star TV 4.8 11.3 19. İbo Show Final - Star TV 4 19 22. İbo Show Nostalji - Star TV 3.9 9 

Tatlıses'ten çocuklar için konser 

İSTANBUL Milliyet 
İbrahim Tatlıses, Bolluca Çocuk Köyü için konser verecek. Türkiye Korunmaya Muhtaç Çocuklar Vakfı'nın düzenlediği konser 12 Aralık akşamı Lütfi Kırdar Kongre Merkezi'nde gerçekleştirilecek. Biletleri Biletix'ten sağlanabilecek konserin tüm gelirleri Bolluca'daki çocuklar yararına kullanılacak. 


</TEXT>
</DOC>
