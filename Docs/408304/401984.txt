<DOC>
<DOCNO> 401984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun21.html </URL>
<DATE> 2005/12/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Dişi ağrıyan Polonya'ya gidiyor... 
</HEADLINE>
<TEXT>

     BBC TÜRKÇE 

      İngiliz ekonomi gazetesi Financial Times, on yeni ülkeyle genişleyen -ve değişen- bir Avrupa Birliği'ne ışık tuttu. Ucuz tarifeli uçaklarla seyahatin giderek yaygınlaşmasıyla birlikte çok sayıda İngilizin Polonyalı dişçilere tedaviye gittiğini yazdı. 
     Financial Times, Polonya'nın Varşova dışında diğer kentlerine de seferler koyan ucuz havayolu şirketlerini, İngiltere'ye çalışmaya gelen Polonyalı göçmenlerin yanı sıra, Polonya'ya dişçiye giden çok sayıda İngilizin de kullanmaya başladığını kaydediyor. 
     İngiltere'de dişçi koltuğunda oturmanın hem canı hem de cebi yakması İngilizleri alternatif arayışlarına yöneltti. Financial Times, Polonya'da dişlerini yaptıran bir İngilizle söyleşmiş. ''Bundan daha iyisi olamazdı'', diyor 32 yaşındaki İngiliz işadamı, ''hem verdikleri hizmet çok daha iyi, hem de aldıkları para İngiltere'de ödeyeceğimin yarısı bile etmiyor". 
     
     YOLCU SAYILARI ARTIYOR 
     Financial Times, Polonya'da havaalanlarının bu yıl yüzde 30 daha fazla sayıda yolcu ağırladığını tahmin ediyor. Gazete, Avrupa Birliği'ne yeni katılan diğer ülkelerde de tablonun benzer olduğunu bildiriyor. 
     Budapeşte havaalanında 2005'in ilk 10 ayı içinde yolcu sayısında yüzde 27'lik bir artış var. Prag, yüzde 11'lik bir artışın keyfini çıkarırken, Slovakya'nın Bratislava havaalanı ise, 2001'de 300 bin yolcuyu ağırlarken, bu yıl 1 milyon 300 bin turistin kapılarından geçmiş olacağını tahmin ediyor. 
     Financial Times, bu artışı büyük miktarda mantar gibi biten ucuz uçak seferlerine bağlıyor. 
     
</TEXT>
</DOC>
