<DOC>
<DOCNO> 402090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo02.html </URL>
<DATE> 2005/12/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dünya Kupası kuraları bugün çekiliyor 
</HEADLINE>
<TEXT>

     Harry Peart - BBC 

2006 yılının en önemli spor etkinliği olarak görülen Dünya Kupası'nda kura çekimi bugün Almanya'nın Leipzig kentinde yapılacak. Kura çekimiyle 32 takım dörderli sekiz gruba yerleştirilecek. 
     Alman organizatörler şimdiden renkli bir kura çekimi sözü veriyor. 
     Almanya, Dünya Kupası'nı 1974'te organize ettiğinde kura çekimi düşük düzeyde bir etkinlikti. 
     Bugünse Leipzig'de kura çekiminin yapılacağı yeni Ticaret Fuarı'nda yaklaşık 4000 kadar konuk ve 1000 kadar gazeteci olacak. 
     Kura çekimini 150 ülkede yaklaşık 300 milyon kişinin izleyeceği sanılıyor. 
     Pele, Johan Cruyff ve Roger Milla gibi geçmişin yıldızları da kura çekiminde sahne alacak. 
     32 takım kura çekimi öncesi geçmişteki performansları ve coğrafi kriterlere göre dört ayrı kategoriye ayrıldı. 
     Her kategoriden bir takım grupları oluşturacak. 
     
     SERİBAŞI TAKIMLAR 

     Gruplarda seribaşı takımlar ev sahibi Almanya, son şampiyon Brezilya, İngiltere, İspanya, Meksika, Fransa, Arjantin ve İtalya. 
     Her grupta ilk iki sırayı alan takımlar ikinci tura yükselecek. 
     Daha sonra ise tek maçlık eleme maçları sonrası Dünya Kupası'nın sahibi 9 Temmuz'da Berlin'deki final maçıyla belirlenecek. 
     
     İLK KEZ KATILANLAR 

     Almanya'da yedi ülkenin takımları ilk kez Dünya Kupası'nda mücadele ediyor olacak. 
     Bu ülkeler Angola, Fildişi Sahili, Gana, Togo, Ukrayna, Trinidad Tobago ve Sırbistan-Karadağ. 
     
</TEXT>
</DOC>
