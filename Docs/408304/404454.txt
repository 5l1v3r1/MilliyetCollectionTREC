<DOC>
<DOCNO> 404454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yasam/yas01.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
126 bin insan telefon kurbanı 
</HEADLINE>
<TEXT>


Pasifik'teki ABD Tsunami Uyarı Merkezi, yerle bir olan ülkeleri erken uyarmama nedenlerini açıkladı Telefon numaraları bizde yoktu .. 

SEMA EMİROĞLU New York 

ABD'nin Hawaii'deki Pasifik Tsunami Uyarı Merkezi PTWC , Güneydoğu Asya'yı vuran büyük deprem ve 120 binden fazla can alan tsunami konusunda bölge ülkelerini vaktinde uyaramama nedenini açıkladı. 
Milliyet'e bilgi veren PTWC yetkilileri, Sumatra açıklarındaki depremi, tespit ettikten 15 dakika sonra sorumluluk alanlarındaki Pasifik Okyanusu bölgesi ülkelerine bildirdiklerini kaydetti. Bu depremin Pasifik'te tsunami tehlikesi yaratmayacağını, Hint Okyanusu'nda bu tür tsunamileri önceden izleyecek bir alarm ve uyarı sistemi de bulunmadığını belirtti. 

Uyarmışlar 
Hawaii'deki merkez, dev dalgaların Maldiv Adaları'na ulaşmasına kadar geçen 3 saatlik sürede neden uyarı yapılmadığı sorusuna da, "Bu ülkelerde kime ulaşılacağına dair telefon numaraları defterimizde yoktu" diyerek yanıtladı. PTWC Başkanı Charles McCreery de, "Ancak ilk dalgalar Sri Lanka'ya ulaştıktan sonra, bölgedeki ABD'li diplomatları uyardık" dedi. 
Kanada'daki Küreselleşme Araştırma Merkezi'nden Michel Chossudovsky ise, "ABD'li herkese haber verildi de vurulan ülkeler niye uyarılmadı " diye sordu ve "26 üyeli Uluslararası Tsunami Uyarı Sistemi Grubu üyesi Tayland, Singapur ve Endonezya'nın numaraları, PTWC'de olmalıydı" diye konuştu. 

Dalgıçlar Türkiye'de... 

SİNAN TOROS 
Phi Phi ve Kaoholak adalarında bulunan dalgıçlar Berkin Saygı, Çağlar Alipaşa Mehmet Tepe ve Tolga Kaba, dün Türkiye'ye döndü. Bitkin gözüken dalgıçlardan Saygı, "Her şey çok korkunçtu. Artık orada sadece ceset dalışı yapılır" dedi. Kaba da 25 kişiyi kurtardığını söyledi. 


</TEXT>
</DOC>
