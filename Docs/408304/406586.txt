<DOC>
<DOCNO> 406586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/spor/spo06.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte örnek sporcu 
</HEADLINE>
<TEXT>


Milli atlet, IAAF ile UNESCO tarafından yardıma muhtaç insanlara destek amacıyla başlatılan ve dünyaca ünlü yıldızlarının katıldığı dev kampanya için 5 bin metre rekorunu kırarken, giydiği formasını da bağışladı 

Murat Ağca 


İçine düştüğü "doping, şike, şiddet" üçgeninde, uluslararası spor camiasında itibarı neredeyse "sıfıra" inen Türk sporuna Elvan Abeylegesse "örnek" oldu. 
Rekortmen sporcumuz, Uluslararası Atletizm Federasyonu IAAF'ın, Birleşmiş Milletler Eğitim Bilim ve Kültür Teşkilatı UNESCO ile BM Dünya Gıda Programı tarafından desteklenen "Daha İyi Bir Dünya İçin Atletizm" kampanyasına katılan "ilk" ve "tek" Türk atleti olarak tarihe geçti. Dünyaca ünlü atletlerin, açık artırma sonrası geliri yardıma muhtaç çocuklara ulaştırılmak üzere kariyerlerinde çok önemli yer tutan spor malzemelerini bağışladıkları kampanyaya, Elvan da 5 bin metre dünya rekorunu kırdığı yarışta giydiği forma ve göğüs numarasıyla katılma kararı aldı. 
Yeni sezon için çalışmalarını sürdürdüğü Etiyopya'dan kısa süre için geldiği İstanbul'da, antrenörü Ertan Hatipoğlu ile görüşerek kararını veren milli atlet, 11 Haziran 2004'te Norveç'in Bergen kentindeki Golden League yarışları sırasında 14.24.68 koşarak dünya rekoru kırdığı günden bu yana "gözü gibi baktığı" ve "hayatımın en değerli eşyası" dediği formasını imzalayarak, IAAF'ın Monaco'daki merkezine gönderdi. 

Milliyet tanık oldu 
Sadece MİLLİYET'in tanıklık ettiği bu tarihi ve duygusal anda gözleri dolan Elvan, "Kutsal bir amaç için bağışladığım bu forma umarım birçok insanın yaşamını kurtarır" dedi. Kendisinin de Afrika kökenli olması nedeniyle özellikle bu kıtadaki kıtlığı çok yakından bildiğini belirten milli atlet, "Bu forma her zaman odamın baş köşesindeydi. Fakat böyle insani ve anlamlı bir kampanya için bağış yapmaktan gurur duyuyorum. Bu bağışı hem kendim, hem de ülkem Türkiye için yapıyorum" diye konuştu. 
Elvan'ın antrenörü Hatipoğlu da sporcusuyla iftihar ettiğini belirterek, "Büyüklük sadece pistte olmaz. Sporculuk, sosyal sorumluluk ve örnek insan olmayı da gerektirir. Elvan işte şimdi büyük bir sporcu olduğunu gösterdi" diye konuştu. Milli atletin formasının önemli bir paraya satılacağına inandığını da vurgulayan Hatipoğlu, "Bu Norveçli bir balıkçı da olabilir, Türkiye'den bir işadamı da" ifadelerini kullandı. 

Büyük hedefler 

Milli atlet, Dünya Salon ve Avrupa Şampiyonası'nın yanı sıra Dünya Kros'ta da koşmayı amaçlıyor. Antrenörü Hatipoğlu, tek sıkıntının Elvan'ın böbrek taşı olduğunu, ancak dünya rekorunun da her an gelebileceğini söylüyor. 

Yıldız yağmuru 

Spor tarihine geçecek dev açık artırmada 50'yi aşkın elit atletten toplanan forma, eşofman, ayakkabı, göğüs numarası, fotoğraf, imzalı kitap ve poster gibi eşyalar görücüye çıkacak. Dünya ve olimpiyat şampiyonu atletlerin 24'ü aynı zamanda dünya rekortmeni. İnternet üzerinden yapılacak açık artırmanın detayları 16 Ocak 2006'dan itibaren açıklanacak. 

Vefak r atletler Carl Lewis ABD Michael Johnson ABD Haile Gebrselassie Etiyopya Sergei Bubka Ukrayna Jonathan Edwards İngiltere Jan Zelezny Çek Cum. Marie Jose Perec Fransa Justin Gatlin ABD Kenenisa Bekele Etiyopya Allen Johnson ABD Paula Radcliffe İngiltere Felix Sanchez Dominik Wilson Kipketer Danimarka Kelly Holmes İngiltere Lauryn Williams ABD Paul Tergat Kenya Carolina Klüft İsveç Yelena Isinbayeva Rusya Kajsa Bergqvist İsveç Asafa Powell Jamaika Maria Mutola Mozambik Sonia O'Sullivan İrlanda Bruny Surin Kanada Colin Jackson B.Britanya Debbie Ferguson Bahamalar 

</TEXT>
</DOC>
