<DOC>
<DOCNO> 400558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/magazin/amag.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin şampanyalı düğün 
</HEADLINE>
<TEXT>


Yunan armatör Onassis'in 20 yaşındaki torunu Athina, Brezilyalı Alfonso de Miranda ile evlendi. Düğünü 400 güvenlik görevlisi korudu. Yine de fotoğrafçılar düğüne sızdı 

DIŞ HABERLER SERVİSİ 

Dedesi Yunan armatör Aristotle Onassis'ten kalan mirasla dünyanın en zengin kadınları arasına giren 20 yaşındaki Athina Roussel Onassis, önceki gece Brezilya'nın Sao Paulo kentinde düzenlenen görkemli bir törenle Brezilyalı binici Alvaro Alfonso de Miranda 32 ile evlendi. Törene fotoğraf makinesi sokulmasına izin verilmese de Fransız bir fotoğrafçı garson kılığında içeri girerek düğünü görüntülemeyi başardı. Reuters da gizlice çekildiği anlaşılan fotoğrafları servise sundu. 
750 davetlinin katıldığı gecede, 400 güvenlik görevlisi çalıştı. Konukların, özel olarak basılan barkodlu ve fotoğraflı kimliklerini göstererek girdikleri düğüne kamera ve cep telefonları alınmadı. 

Gelinlik Valentino'dan 
Brezilya medyasına göre, düğünde 1000 şişe Veuve Clicquot şampanyası açıldı. Gelin, İtalyan modacı Valentino'nun imzasını taşıyan bir gelinlik giydi. Çift, evlenmeden önce, mal varlıklarını korumak amacıyla evlilik sözleşmesi imzaladı. 
Servetinin 2.7 milyar doları 3.6 milyar YTL bulduğu tahmin edilen Onassis ilk kez evlenirken, Miranda'nın önceki evliliğinden altı yaşında bir kızı var. 




</TEXT>
</DOC>
