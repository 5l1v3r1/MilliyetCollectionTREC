<DOC>
<DOCNO> 402678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun21.html </URL>
<DATE> 2005/12/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AB bütçe çıkmazını çözmeye çalışıyor 
</HEADLINE>
<TEXT>

     AB dönem başkanı İngiltere'nin Dışişleri Bakanı Jack Straw, 2007-2013 bütçesine ilişkin uzlaşmazlığın sürdüğünü, Perşembe günü başlayacak AB zirvesinde bir sonuca ulaşılması için ''manevra alanının dar olduğunu'' söyledi. 
     AB Genel İşler Konseyi'nin aylık olağan toplantısı çerçevesinde Brüksel'de bir araya gelen AB dışişleri bakanları, AB zirvesinin programını hazırlarken bütçeyle ilgili uzlaşmazlığa çözüm aramayı da sürdürüyor. 
     Straw, toplantıdan önce yaptığı açıklamada, Londra'nın ''ne pahasına olursa olsun'' bir uzlaşma istemediğini, ''zorlu müzakere ve pazarlıkların'' söz konusu olduğunu, herkesin uzlaşma istediğini, ancak bu uzlaşmaya ulaşmanın kolay gözükmediğini anlattı. 
     AB zirvesine kadar ''çıkmazdan çıkılması için'' çaba harcanacağını belirten Straw, bugünkü Genel İşler Konseyi'nden bir sonuç çıkmayacağı mesajı vererek, ''dinleme aşamasında'' olduklarını söyledi. 
     Dönem başkanı İngiltere, geçen haftaki son önerisinde bütçe kısıtlamaları isterken AB'ye yeni üye olan ülkelere yönelik yapısal fon yardımlarını ve kırsal kesimlere yönelik yardımları azaltmayı da öngörüyordu. Öneride, 2007-2013 dönemi harcamaları 846,7 milyar avro olarak belirleniyordu. Bu rakam, krizin başlangıcındaki Lüksemburg önerisinde 871 milyar avro olarak belirlenmişti. İngiltere'nin son önerisi, AB ülkelerinin çoğunluğu ve AB Komisyonu tarafından reddedildi. 
     AB devlet ve hükümet başkanları, geçen Haziran ayında yapılan zirvede, 2007-2013 bütçesi konusunda uzlaşma sağlayamamışlardı. 
     Genel İşler Konseyi, bugünkü toplantılarında Ortadoğu, İran, Afganistan ve terörizm gibi dosyaları da ele alıyor. 
     
</TEXT>
</DOC>
