<DOC>
<DOCNO> 400442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun19.html </URL>
<DATE> 2005/12/04/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Saddam'ın yargıcı istifa etti 
</HEADLINE>
<TEXT>

     Irak'ın devrik lideri Saddam Hüseyin'in davasına bakan 5 yargıçtan birinin, sanıklardan birinin erkek kardeşinin öldürülmesiyle ilgisi olabileceğini öğrendikten sonra görevinden istifa ettiği bildirildi. 
     Mahkeme yetkililerinden Raid Cuhi, Associated Press'e yaptığı açıklamada, yargıcın geçen hafta istifa ettiğini ve yarınki duruşma için yerine bir başkasının atandığını söyledi. 
     Cuhi, yargıcın sanıklardan birinin erkek kardeşinin öldürülmesiyle ilgisi olabileceğini öğrendikten sonra istifa ettiğini belirtirken, bu sanığın kimliğine ilişkin ayrıntı vermedi. 
     İstifa eden ve yerine getirilen yargıçların kimlikleri, başyargıç Rizgar Muhammed Emin haricinde mahkeme üyelerinin kimliklerinin güvenlik nedeniyle saklı tutulmasına ilişkin düzenlemeden ötürü saklı tutuluyor. 
     Saddam Hüseyin'in, eski üst düzey 7 yetkiliyle birlikte 1982'deki Duceil katliamıyla ilgili Irak'ta kurulan özel mahkemede insanlığa karşı suç işlemekten yargılandığı 19 Ekim'de başlayan davanın üçüncü duruşması yarın yapılacak. 
     Geçen hafta yapılan ikinci duruşma, davanın öldürülen iki avukatı ile ülkeden kaçan bir avukatın yerine yenilerinin görevlendirilmesi için bir hafta ertelenmişti. 
     ABD işgal güçleri tarafından kurulan mahkemede BM'nin bir rolü bulunmuyor. Ancak BM, avukatların öldürülmesi üzerine bağımsız bir soruşturma açılması çağrısında bulunmuştu. 
     
</TEXT>
</DOC>
