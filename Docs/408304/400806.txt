<DOC>
<DOCNO> 400806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur21.html </URL>
<DATE> 2005/12/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Sahte ambulanslar cirit atıyor 
</HEADLINE>
<TEXT>

     Didem Arslan CNN TÜRK 

İstanbul'da sahte doktor ve hemşirelerden sonra şimdi de kaçak ambulanslar hastaları tehdit ediyor. Ambulans uygunluk belgesi olmayan araçlar insan hayatını tehlikeye atıyor. 
     Sahte ambulansların çoğu ya hastane önlerinde ya da yol kenarlarında bekliyor. Sayıları her geçen gün artan sahte ambulansların hedef kitlesi ise maddi durumu iyi olmayan insanlar. 
     Kartal Eğitim ve Araştırma Hastanesi'nin önünde bekleyen beş ambulanstan dördü, İstanbul'daki kaçak ambulanslardan birkaçı. Ambulanslardan sadece birinin çalışma izni bulunuyor. Çalışma izni bulunan ambulansta ise doktor bulunmuyor. 
     16 yıllık ambulans şoförü Ali Can'ın aracında tıbbi araç gereç ve çoğu malzeme eksik. Araçta ne sağlık memuru ne de doktor var. 
     
     Ambulanslarda tıbbi araç gereç yok 
     Ambulans şoförü Can, aracında bulunmayan tıbbi araçlar için "ben onların hepsini nasıl alayım, bu arabanın iki katı fiyatında onlar" yorumu yapıyor. 
     İstanbul İl Sağlık Müdürlüğü'nün belirlediği fiyat tarifesi de Can için hiçbir şey ifade etmiyor. Çünkü kaçak olarak çalışan ambulansların kendi tarifeleri bulunuyor. 
     Hastane önünde bekleyen bir ambulansta ise tıbbi araç gereçlerin çoğu tamam ancak bu kez de aracın doktoru yok. 
     Ruhsatsız ambulanslarda görev yapan sağlık teknisyenleri, sadece hasta nakil ettiklerini söyleseler de yasak olmasına rağmen tıbbi müdahalede de bulunduklarını belirtiyor. 
     
     Yol kenarında bekleyen sahte ambulanslar var 
     Kaçak ambulanslar sadece hastane önlerinde değil yol kenarlarında da bekliyor. Silivri'nin giriş noktası sahte ambulansların beklemek için tercih ettikleri mekanlardan biri. Burada bir sahte ambulans, 'trafikten men edilmesi istendiği halde' hala çalışıyor. 
     Yol kenarında bekleyen sahte ambulanslar polis telsizi dinlediklerini belirtiyor. 
     Üzerinde 'acil yardım ambulansı' yazan araçta ise sadece sağlık teknisyeni görev yapıyor. Oysa yönetmeliğe göre doktor da bulunması gerekiyor. 
     Sahte ambulanslarla mücadele eden 'İl Ambulans Servisi'nin yetkileri ise kısıtlı.Yetkililer, yazı yazdıklarını ve emniyetin harekete geçerek araçları bağladıklarını belirtiyor. 
     Ancak tüm uyarılara karşın çalışmaya devam eden sahte ambulanslar insan hayatını tehlikeye atıyor. 
     Yetkililer, bu ambulanslarla karşılaşan ve yüksek ücret ödeyenlerin 112 Acil Servisi ya da Sağlık Bakanlığı'nın 184 nolu ücretsiz telefon hatlarını arayarak ihbarda bulunmalarını istiyor. 
     
</TEXT>
</DOC>
