<DOC>
<DOCNO> 406594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/yasam/axyas01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki 561 canlı türü için kırmızı alarm 
</HEADLINE>
<TEXT>


Sekiz üniversiteden akademisyenlerin iki yıl boyunca yaptığı araştırmaya göre Türkiye'de yaşayan 550 bitki, sekiz balık, bir kurbağa, bir memeli ve bir kelebek türünün nesli tükenmek üzere 

Serhat Oğuz 

Doğa Derneği'nin öncülüğünde sekiz üniversiteden akademisyenlerin katılımıyla yapılan çalışmada, dünyada sadece Türkiye'de bulunan 561 canlının neslinin tükenme tehlikesiyle karşı karşıya olduğu belirlendi. 
550 bitki, 8 balık, bir kurbağa, bir memeli ve bir kelebek türünden oluşan bu canlılar Türkiye'de tek bir noktada yaşıyorlar ve büyük oranda insanların yarattığı tahribat nedeniyle yok olmak üzereler. 

Yerleri gizli 
Bu türler içinde yer alan ve Türkiye'nin en nadir kurbağası Toros kurbağası Niğde'de, memeli türü Silifke kirpifaresi Mersin'de, Malatya kelebeği ise Malatya'da tek bir noktada yaşıyor. 
Yok olan bitki türleri arasında yer alan Likya orkidesinden ise sadece bir mezarlıkta az sayıda kaldığı tespit edildi. Likya orkidelerinin yok olma nedeni ise salep ve dondurma üretimi için yoğun olarak toplanması. Bu nedenle son kalan orkidelerin yeri açıklanmıyor. 

En çok Antalya'da 
Tüm bu canlıların yok olmanın eşiğine gelmelerinin en büyük nedenleri ise plansız yapılaşma, baraj inşaatları ve sulama projeleri. 561 türün önemli bir kısmı Akdeniz Bölgesi'nde yaşıyor. Tek noktaya sıkışmış türlerin en yoğun yaşadığı bölge ise Antalya. 
Doğa Derneği Genel Müdürü Güven Eken, bu çalışmayla Türkiye'nin doğal açıdan dünya ölçeğinde önemli bir coğrafya olduğunun bir kez daha ortaya konulduğunu belirterek "Kaybolan bu türlerle sadece doğal mirasımız değil, yüzlerce hastalığın ilacı, Türkiye'nin doğa turizmi potansiyeli, geleceğin besin kaynakları, temiz hava, su ve toprağımız da yok oluyor" dedi. 

İki yıl sürdü 
Doğa Derneği'nden Murat Bozdoğan ve Güven Eken'in editörlüğünü yaptığı, iki yıl süren araştırmaya katılan akademisyen ve üniversiteleri ise şöyle 
Prof. Dr. Tuna Ekim İstanbul , Prof.Dr. Mecit Vural Gazi , Barbaros Demirci ODTÜ , Prof. Dr. İbrahim Baran Dokuz Eylül , Prof. Dr. Füsun Erkakan Hacettepe , Doç. Dr. Ahmet Karataş Niğde , Dr. Ahmet Baytaş Montclair State , Evrim Karaçetin Erciyes . 


</TEXT>
</DOC>
