<DOC>
<DOCNO> 402111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo24.html </URL>
<DATE> 2005/12/09/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ailton'a Almanya'dan sevindirici haber 
</HEADLINE>
<TEXT>

     Beşiktaşlı futbolcu Goncalves da Silva Ailton’a Almanya’dan sevindirici haber var. Bonn Trafik Dairesi, Ailton’un aşırı hız nedeniyle el konulacak olan ehliyetini polise teslim etmesine gerek kalmadığını açıkladı. 
     Köln Express Gazetesi, golcü futbolcunun daha önce el konulacağı açıklanan ehliyeti için hatırı sayılır bir para cezası ödediğini ve bu nedenle ehliyetinin alınmasının iptal edildiğini yazdı. 
     Bonn Trafik Dairesi Başkan Yardımcısı Hans Jürgen Hartmann, Ailton’un ödediği para cezasının miktarını açıklamazken, "Yasalar çerçevesinde ne gibi işlem yapmamız gerekiyorsa onu yaptık" dedi. 
     Ailton, 20 Temmuz’da arkadaşı Evanilson’a ait Porsche Cayanne marka jeep ile Bonn kentindeki bir lokantaya gidiş ve gelişinde radara yakalanmış, Almanya’da açık adresi bulunmadığı için cezası tahsil edilememişti. 
     
</TEXT>
</DOC>
