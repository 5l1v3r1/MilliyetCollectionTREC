<DOC>
<DOCNO> 405627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun26.html </URL>
<DATE> 2005/12/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eski ABD büyükelçisinden itiraf Türkiye kadar etkili değiliz 
</HEADLINE>
<TEXT>

     ABD'nin eski Ankara büyükelçilerinden Mark Parris, ABD ve Avrupa'nın sesinin, bölge ve Müslüman dünyasında Türkiye kadar etkili olmadığını söyledi. 
     Parris, A.A muhabirine yaptığı açıklamada, ABD, Geniş Ortadoğu ve Kuzey Afrika'da demokrasiyi geliştirme yolları ararken, Türkiye'nin bu bölgede benzersiz bir rol oynayabileceğini belirtti. 
     Parris, ''Türk hükümetinin ilk aylarından bu yana benim için çok açık ki, bölgede ve genel olarak Müslüman dünyasındaki rollerine ilişkin bir görüşleri var'' dedi. 
     Dışişleri Bakanı ve Başbakan Yardımcısı Abdullah Gül'ün Tahran'da yaptığı bir konuşmada, ''gerçekçi'' konuşarak verdiği mesajların önemli olduğunu ifade eden Parris, Türkiye'nin bir ''ağırlığı ve güvenilirliği'' olduğunu kaydetti. 
     Parris, bölgede ve Müslüman dünyasında ABD'nin ve Avrupa'nın sesinin, Türkiye kadar etkili olmadığını belirtti ve ''Mısır, Suriye, başka Araplar ve Müslümanlar, Pakistanlılar, hatta Doğu Asya'dakilerle konuştuğum zaman, Türkiye'nin başarılı bir paradigma olarak, dikkat etmeye değer bir ülke olarak algılandığını görüyorum. Ben 10 yıl önce Ortadoğu'da çalışırken, hatta Türkiye'de büyükelçiyken böyle bir şey yoktu. Türkiye'nin, örneğin Mısır'a model olması düşünülmezdi. Ama şimdi Türkiye AB'ye üye olma yolunda ilerleyen, yüzde 7'nin üzerinde büyüme hızı ve dış yatırım akışıyla ekonomisi güçlü bir ülke. Bu sadece boş laf değil. Türkiye, bazı şeyleri doğru yaptı. Bu da İslam ve modernizm tartışmalarına olumlu katkı yapıyor'' dedi. 
     Bu gelişmelerde Türk hükümetinin rolünün sorulması üzerine Parris, başarı ve izlenen akılcı yaklaşımlarda tekeli sadece hükümetin elinde bulundurmadığını, ancak birçok olumlu gelişmenin, AK Parti'nin iktidara geldiği Kasım 2002 tarihinden bu yana gerçekleştiğini söyledi. 
     Mark Parris, ''Objektif herhangi bir gözlemci, bu hükümetin yaptıklarını takdir edecektir. IMF programı çok iyi ele alındı, 17 Aralık ve 3 Ekim kararlarına giden yolda başarılı diplomasi izlendi. Belki her şey doğru yapılmadı ama Türkiye'nin çıkarına olacak yollar bulundu'' diye konuştu. 
     
     'İLİŞKİLER DAHA İYİ DURUMDA' 
     Türk-Amerikan ilişkilerinin üç yıl öncesine, hatta geçen yıl Aralık ayına kıyasla ''çok daha iyi bir durumda'' olduğunu söyleyen Parris, temel sıkıntı noktası olan Irak'ta iki ülkenin artık ''aynı safta'' olduğunu kaydetti. 
     Parris, ''Her iki tarafta da, bu ilişkilerin yürümesinde kararlılık sergileyen ekipler var. Şu anki iletişim kalitesi, en azından, 2002'de olduğundan daha iyi. Son 4 yılda sıkıntılarımızın temelinde Irak vardı. Şimdi Türk ve Amerikan tarafının Irak'taki pozisyonunu analiz ettiğimde, ABD Başkanı George W. Bush'un konuşmalarına baktığımda, iki tarafın diplomatik, askeri ve siyasi liderlerini dinlediğimde Irak konusunda aynı şeyleri söylediklerini görüyorum. Birbirimizle artık, Irak'ta ne olması gerektiği konusunda açık veya gizli savaşmıyoruz. Aynı sonucu istiyoruz. Anayasal sürecin başarısını istiyoruz. Irak artık bizi ayıran bir konu değil'' dedi. 
     Parris, son bir yılda ilişkilerde elde edilen gelişmeden, hem Ankara hem de Washington'ın tatmin olduğunu ve gurur duyabileceğini söyledi. 
     İlişkilerdeki olumsuz havada Türk basınının da rolü olduğunu savunan Parris, ''Geçen yıl Türk basını biraz kontrolden çıktı. Sorumsuz davranıldı. ABD'nin Irak'ta veya genel olarak yaptıklarıyla ilgili toptan doğru olmayan bazı haberler yayınlandı. Bu da zaten Irak konusu yüzünden yara almış olan ABD'nin, Türk kamuoyunda algılanması konusunda önemli etki yarattı'' diye konuştu. 
     Basında ABD ile ilgili yanlış haberler konusunda Türk siyasi liderlerinin yapabileceği daha fazla şey bulunduğunu söyleyen Parris, ''Sonunda da öyle oldu ama bu tepki biraz geç geldi'' dedi. 
     
     IRAK'A TÜRK ASKERİ 
     Amerikan yönetiminin, Bush'un ifade ettiği şekilde, Irak'ta ilerleme kaydedildikçe kademeli olarak asker sayısının azaltılacağı yönündeki sözlerinin hatırlatılması üzerine Parris, ''Asker çekme meselesini konuşmak için biraz erken. Bu konuda eminim Pentagon'da olasılık planları vardır, farklı senaryolar için. Ancak seçimlerden sonra önümüzdeki 6 aydaki gelişmeleri bilemeyiz. Bu çok önemli bir zaman olacak. Komutanlarımız zemin kaybetme riski varsa böyle bir şey yapamazlar. Herhangi bir karara ulaşmadan önce aylar geçecek. En azından yazı bulur'' dedi. 
     Asker çekme konusunda bir karara varılırsa da koşulların çok farklı olabileceğine işaret eden Parris, Türk askerinin Irak'ta rol alabileceği yönündeki haberlere karşılık ise ''Türkiye'ye böyle bir rol düşüp düşmeyeceği konusunda spekülasyon yapmanın yararlı olmadığını düşünüyorum'' diye konuştu. 
     
     PKK 
     Terör örgütü PKK konusunda ABD ile Türkiye arasında, nereye gelindiği ve ne kadar hızlı hareket edildiği konusundaki farkın devam ettiğini belirten Parris, ''Ancak modalite konusunda bir farklılık olduğundan emin değilim. Türkiye'ye ziyaretlerim ve benim Amerikalı yetkililerle temaslarımdan edindiğim izlenim, Türk yetkililerin, şu sırada ABD'nin pek çok nedenden dolayı askeri operasyonla PKK kamplarının üzerine gidemeyeceğini kabul ettiği yönünde'' dedi. 
     Türkiye'nin, bölgede operasyon yapmanın coğrafi yapı nedeniyle ne kadar zor olduğunu ve kuzey Irak'taki gerçekleri bildiğini, Amerikan kuvvetlerinin bölgede yeterli sayıda olmadığını kaydeden Parris, ''Sanırım Türkler, ideal koşullarda bizim PKK'nın üstüne gidip temizleyeceğimiz, ancak o koşulların şu anda Irak'ta olmadığı sonucuna vardılar. Daha az doğrudan, daha az dramatik yöntemlerle sonuç elde etme yolları bulmalıyız'' diye konuştu. 
     Parris, ''Benim kendi görüşüme göre, Irak'taki durum temizlendiğinde PKK meselesinin de Türkiye'yi tatmin edecek şekilde zaman içinde çözümleneceği. Bu aşamada Irak'ta çok şey oluyor ve ABD bu problemle başa çıkacak bir formülle ortaya çıkamadı'' dedi. 
     PKK'nın kuzey Irak'taki liderlerinden en azından bazılarının yakalanmasının Türk tarafınca olumlu bir adım olarak algılanabileceği yönündeki görüşlerin hatırlatılması üzerine Parris, kimsenin böyle bir jeste karşı olmadığını bildirdi. 
     Parris, ''Mesele daha çok doğru fırsatların yakalanması, kar zarar dengesinin tartılması, Türk-Amerikan ilişkilerine olası zarar verilmemesiyle ilgili. Kuzey Irak'ta PKK liderlerini yakalama gibi fırsatların çıkıp çıkmadığını bilmiyorum. Ancak PKK'nın başı Abdullah Öcalan'a olan, anladığım kadarıyla, birçok parçanın doğru şekilde, aynı anda bir araya gelmesiyle oldu. Bu tip şeylerin bir siyasi mesele gibi planlanabileceğini zannetmiyorum'' dedi. 
     
     SURİYE-İRAN 
     Bölgede İran ve Suriye'nin politikalarının yarattığı gerginlik üzerine de konuşan Parris, İran Cumhurbaşkanı Mahmud Ahmedinejad'ın açıklamalarının, bölgede Türk çıkarlarına ne tür bir zarar gelebileceği konusunda Türkiye'nin yaklaşımına ''realite enjekte ettiğini'' söyledi. 
     Suriye konusunda ise Türk tarafında, bazı tedbirlerle bu ülkeye olumlu şekilde nüfuz edilebileceği yönünde bir algılama bulunduğunu, ancak Washington'da pek çok kişinin bu görüşü paylaşmadığını kaydeden Parris, ''Türkiye ile ABD arasında bu konudaki açığın kapatabileceğimizden emin değilim. Ancak bunun kritik önem taşıdığını da zannetmiyorum'' dedi. 
     Parris, Türkiye ve ABD'nin Suriye'den beklentisinin aynı olduğunu ancak bunun ifade ediliş tarzında fark bulunduğunu ifade etti. 
     
     ABD'DE ERMENİ TASARILARI 
     Mark Parris, ABD kongresinde sözde Ermeni soykırımını tanımaya yönelik tasarılara karşı, geçmişte olduğundan daha zayıf bir durumun söz konusu olduğunu da söyledi. 
     Parris, bu konunun Türk-Amerikan ilişkilerinde ''ciddi bir soğuma'' yaratma potansiyeline işaret etti, ancak Amerikan yönetiminin sözde soykırım konusundaki pozisyonunda tutumunun değişmediğini vurguladı. 
     
     ABD'NİN YENİ ANKARA BÜYÜKELÇİSİ WILSON 
     ABD'nin yeni Ankara Büyükelçisi Ross Wilson için ''çok yetenekli, ciddi ve profesyonel'' nitelemesinde bulunan Parris, Wilson'ın, daha önceki Amerikan büyükelçileri Eric Edelman ve Robert Pearson'a göre fazla göze batan bir kişilik olmadığını ve Türkler tarafından daha çok sevileceğine inandığını belirtti. 
     Parris, Wilson'ın aynı zamanda Edelman ve Pearson'dan sonra, Irak konusunda ilişkilerdeki sıkıntılı dönemin izlerini taşımayan bir büyükelçi olarak görev yapacağına işaret etti. 
     Parris, Orhan Pamuk davasıyla ilgili de ''Orhan Pamuk meselesi, Türkiye'nin üzerinde bir leke. Ebu Garib ABD için nasıl bir lekeyse Pamuk meselesi de Türkiye için bir leke. Bu durum, hükümet politikasının, toplumun ya da Türk halkının tercihinin bir yansıması değil. Fakat bir şeyler yanlış gitti, Türkiye de kendisini bu pozisyonda buldu. Aynen Ebu Garib meselesinde bir şeylerin yanlış gitmesiyle bizim hissettiğimiz gibi. Bu tip hadiseler her toplumda olur. Her toplumun, bunları aşacak, düzeltecek tedbirleri olması ümit edilir. Türkiye'de de böyle olacağını, Türklerin bir çoğunun istediğinin de bu olduğunu düşünüyorum'' dedi. 
     
</TEXT>
</DOC>
