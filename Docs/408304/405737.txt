<DOC>
<DOCNO> 405737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo02.html </URL>
<DATE> 2005/12/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Mücadele etmezseniz kaybetmeye mahkumsunuz 
</HEADLINE>
<TEXT>

     Fenerbahçe Teknik Direktörü Christoph Daum, Gaziantepspor'un haklı bir galibiyet elde ettiğini belirterek, ''Mücadele anlamında iki takım arasında çok büyük bir fark gözle görülüyordu. Mücadele etmezsen kaybetmeye mahkumsun'' dedi. 
     Daum, 2-0 kaybettikleri Fortis Türkiye Kupası maçından sonra düzenlediği basın toplantısında, sahaya çok az şey yansıttıklarını belirterek, ''Olumlu söyleyebilecek çok az şey bulabilirim. Bazı pozisyonlarda kısmetsizlik de vardı'' diye konuştu. 
     ''Sürekli oynama imkanı bulamayıp da, bugün oynayan oyunculardan çok daha farklı bir mücadele sergilemelerini beklerdim'' diyen Alman teknik adam, şöyle devam etti 
     ''Gençlerin neden oynamadığı, neden bazı oyuncuların şans bulamadığı konuşuluyor. O oyuncular, fırsat bulduğunda sahaya çok daha farklı özelliklerini yansıtmalı. Sürekli oynayan oyuncularımı, bu mücadeleden dolayı öncelikle eleştiriyorum, ama bunun yanı sıra diğer oyuncuları niye oynatmadığım yorumu yapıldığında, o zaman 'Ben bu işten anlamıyorum' diyebilirim.'' 
     
     ''KADROMUZ DAR'' 
     Daum, kadrolarının dar olduğunu, transferle ilgili görüşlerini yönetim kuruluyla paylaşacağını söyledi. 
     Fenerbahçe taraftarlarından mağlubiyet için özür dileyen Alman çalıştırcı, şunları söyledi 
     ''Şu anda sezonun ilk yarısının bitmesine sevinebiliriz. Çünkü net bir şekilde görülüyor ki, oyuncu kadromuz dar. Transfer konusunda görüşlerimi yönetimle paylaşacağım. Lig ve Türkiye Kupası maçlarını oyuncuların gelişimi için kullanırsanız o zaman bu tür maçları kaybedersiniz. Bu yorumlarda biraz çekimser kalmalıyım, çünkü hemen hemen herkese çok sinirlendim. Yoğun maç trafiğinden sonra bir yorgunluğun göstergesi olabilir, ya da son maçla ilgilenmek yerine daha çok tatille ilgilendiklerini gösterebilir. Bunun yanı sıra yeni kupa statüsünün bu tip maçlara neden olduğunu düşünebiliriz. Çünkü diğer maçlarda telafi etme imkanınız var. Bu maçı çok çabuk bir şekilde sindirebileceğimi ümit ediyorum. Şimdi bu tip maçlarda, içimden geleni söylüyorum sanki yalnız bırakılmış gibi hissediyorum kendimi. Unutmamam gerekir ki, bu oyuncularla büyük başarılar da yakaladım. Her ne kadar takımım adına eleştirel anlamda yorumlar yaptıysam da ben bu takımın arkasındayım, desteğim devam eder.'' Bu arada Fenerbahçe, Gaziantepspor maçının ardından tatile girdi. Sarı-lacivertli futbolcular, 5 Ocak'ta Samandıra Tesisleri'nde toplanarak, ikinci yarı hazırlıklarına başlayacak. 
     
</TEXT>
</DOC>
