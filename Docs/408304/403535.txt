<DOC>
<DOCNO> 403535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun02.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters Semazenler turistlerin başını döndürüyor... 
</HEADLINE>
<TEXT>


Reuters ajansı, Mevlana'nın 732. Vuslat Yıldönümü Etkinlikleri için çok sayıda turistin Konya'da bulunduğunu belirterek, "Bu Mevlana'nın kapsayıcı İslam anlayışının uluslararası çekiminin kanıtı" ifadesini kullandı 

DIŞ HABERLER SERVİSİ 

REUTERS ajansı, Mevlana'nın 732. Vuslat Yıldönümü Etkinlikleri için çok sayıda ülkeden turistin Konya'ya akın ettiğini yazdı. 
"Semazenler, turistlerin başını döndürüyor" başlıklı haberde, bugünlerde Konya sokaklarında İngilizce, İtalyanca, Bulgarca ve Farsça gibi dillerin yankılandığını yazan ajans, bu nun "Mevlana'nın kapsayıcı İslam anlayışının uluslararası çekiminin kanıtı olduğunu" belirtti. 

'Kendimizi bilmek...' 
Festival için Konya'ya giden 30 kişilik Rus kafilesiyle görüşen Reuters muhabiri Gareth Jones, Irina adlı turistin, "Kendimizi bilmek, neden bu dünyada olduğumuzu anlamak için geliyoruz" sözlerine yer verdi. Haberde, 1920'lerde Mevlevi tekkelerinin kapatıldığını ancak 1950'lerde yaşanan geri dönüşte, ülkeye giren dolarların da etkili olduğunu yazdı. 
"Kökleri siyasi İslam'da olan" Başbakan Recep Tayyip Erdoğan'ın hükümetinin semazenleri desteklediğini belirten ajans, sema gösterisini izlemek için 3 bin kişinin Mevlana Kültür Merkezi'ni doldurduğunu, başörtülü, kadınlarla sırt çantalı Avustralyalı turistlerin gösteriyi yan yana izlediğini belirtti. Ajans, Topkapı Sarayı'ndan sonra en fazla ziyaret edilen müze olan Mevlana Müzesi'ni her yıl 2 milyon kişinin gezdiğini bildirdi. 11 gün sürecek festivali 35 bin kişinin izlemesinin beklendiği de kaydedildi. 



</TEXT>
</DOC>
