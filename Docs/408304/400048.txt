<DOC>
<DOCNO> 400048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo26.html </URL>
<DATE> 2005/12/02/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Fenerbahçe - Trabzonspor 2-2 maç sonucu 
</HEADLINE>
<TEXT>

     Turkcell Süper Ligi'nde yapılan maçta Fenerbahçe, kendi saha ve seyircisi önünde Trabzonspor ile 2-2 berabere kaldı. 
     Karşılaşmanın ikinci yarısına Serkan'ın yerine Mehmet'i oyuna alarak başlayan Fenerbahçe, ilk dakikalardan itibaren beraberlik golünü bulmak için rakip kalede baskı kurdu. Sarı-lacivertliler, 59. dakikada Nobre'nin golüyle beraberliği yakaladı. 
     Rakibin kontraatakları karşısında kalesinde zaman zaman zor anlar yaşayan Fenerbahçe, 67. dakikada Fatih'in golüyle 2-1 geriye düştü. 
     Golden sonra yine rakip kalede baskısını artıran sarı-lacivertliler, Nobre'nin 86. dakikada attığı golle beraberliği sağladı. 
     İkinci yarıda oyunu kendi yarı sahasında kabul eden Trabzonspor, kontraataklarla rakip kalede gol aradı. 
     
     İLK YARI 

     13. dakikada Yattara'nın sağdan kullandığı korner atışında, ceza alanı içinde topa Erdinç kafayı vurdu. Auta giden topu Szymkowiak çizgiden kaleye doğru çevirdi, ancak kaleci Volkan topu kontrol etti. 
     16. dakikada Nobre'nin uzun pasında, ceza alanında kaleciyle karşı karşıya kalan Appiah, topu kontrol edemeyince meşin yuvarlak kaleci Jefferson'da kaldı. 
     22. dakikada sağdan çalımlarla ceza alanına giren Anelka'nın, kaleciyle karşı karşıya kaldığı pozisyonda çaprazdan vuruşunda, direkten dönen topu Alex kaleye gönderdi. Savunmadan dönen topa ceza yayı üzerinden bu kez Aurelio'nun yaptığı vuruşta, meşin yuvarlak kale önünde yine savunmadan döndü. 
     25. dakikada sağdan Serkan'ın ortasında, ceza alanı içinde Nobre'nin vuruşunda Kürşat'a çarpan topu kaleci Jefferson kontrol etti. 
     34. dakikada Yattara'nın sağdan ortasında, ceza alanı içinde bomboş kalan Lee Yong'un vuruşunda, üst direğe çarpan top filelere gitti 0-1 
     41. dakikada Anelka'nın, 44. dakikada da Tuncay'ın ceza alanı dışından sert şutlarında top yandan auta çıktı. 
     45. dakikada soldan Ümit'in ortasında, ceza alanı içinde Nobre kafayı vurdu, ancak kaleci Jefferson topu kontrol etti. 
     Karşılaşmanın ilk yarısı Trabzonspor'un 1-0'lık üstünlüğüyle sona erdi. 
     
     İKİNCİ YARI 

     59. dakikada Nobre'nin golüne engel olamayan bordo-mavililer, bu gole 8 dakika sonra Fatih ile cevap vererek yeniden öne geçti, ancak 86. dakikada yine Nobre'yi durduramayan Trabzonspor, İstanbul deplasmanından 1 puanla döndü. 
     52. dakikada soldan Lee Yong'un ortasında, ön direkte Deniz'e çarpan top kaleye yönelirken, kaleci Volkan meşin yuvarlağı kale çizgisinde ayağıyla kontrol ederek uzaklaştırdı. 
     59. dakikada Alex'in uzun pasında, ceza alanı içinde Tuncay'ın göğsünden seken top Nobre'nin önüne düştü. Brezilyalı futbolcu sağ çaprazdan, yerden sert bir vuruşla meşin yuvarlağı filelere göndererek beraberliği sağladı 1-1 
     65. dakikada Nobre'nin pasıyla ceza yayı içinde topla buluşan Appiah'ın vuruşunda, top yandan auta gitti. 
     66. dakikada orta sahadan atılan uzun pasta savunmanın arkasında kaleciyle karşı karşıya kalan Anelka'dan önce, kaleci Jefferson kalesinden çıkarak topu yumruklarıyla uzaklaştırdı. 
     Aynı dakikada Tuncay'ın ceza alanı dışından sert şutunda, meşin yuvarlak kaleci Jefferson'dan döndü. 
     67. dakikada soldan ceza alanına giren Lee Yong, Mehmet'i çalımlayarak topu Fatih'e çıkardı. Müsait durumdaki Fatih'in vuruşunda, meşin yuvarlak ağlara gitti 1-2 
     74. dakikada Lee Yong'ın soldan ortasında, ceza alanı içinde müsait durumda topla buluşan Yattara, topu ayağında ezince, bordo-mavililer önemli bir gol pozisyonunu değerlendiremedi. 
     79. dakikada Anelka'nın soldan ortasında, penaltı noktası üzerinde müsait durumda topla buluşan Alex, kötü bir vuruşla meşin yuvarlağı üstten auta attı. 
     85. dakikada ceza yayı içinden Alex'in sert şutunda, kaleci Jefferson yatarak topu kontrol etti. 
     86. dakikada Deniz'in ceza alanına gönderdiği topu Semih, kafayla Nobre'ye indirdi. Bu futbolcunun vuruşunda, meşin yuvarlak filelere gitti 2-2 
     Karşılaşma 2-2 berabere sona erdi. 
     
     MAÇTAN NOTLAR 

     Fenerbahçe'de sakatlığı geçen Brezilyalı futbolcu Alex, Trabzonspor maçında takımdaki yerini aldı. 
     Adalesindeki sakatlık nedeniyle sarı-lacivertlilerin ligde Vestel Manisaspor ve Galatasaray, Avrupa Şampiyonlar Ligi'nde AC Milan ile yaptığı maçlarda forma giyemeyen yıldız futbolcu, 3 maç sonra ilk 11'de sahaya çıktı. 
     Alex, sarı-lacivertli formayla en son 6 Kasım'da deplasmanda Sivasspor ile yapılan maçta forma giymişti. 
     Fenerbahçe'de, belinden ameliyat olan Selçuk ve sarı kart cezalısı Luciano maç kadrosunda yer almadı. Luciano'nun yerinde Deniz görev yaptı. 
     Geçen hafta Galatasaray ile yapılan maçta 18 kişilik kadroda yer almayan Servet, Trabzonspor karşısında 18'e girdi. 
     
     LUCİANO TARAFTARLARLA BULUŞTU 

     Kart cezası nedeniyle Trabzonspor maçında taraftarının karşısına çıkamayan Fenerbahçe'nin Brezilyalı savunma oyuncusu Luciano, maç öncesi taraftarlarla buluştu. 
     Luciano, maraton tribününün altındaki Fenerium mağazasında düzenlenen organizasyonda, taraftarlara imza dağıttı. 
     Brezilyalı oyuncuya büyük ilgi gösteren taraftarlar, satın aldıkları ürünlere imza attırdı. 
     Bu arada, Fenerbahçeli eski futbolcu Rıdvan Dilmen de Luciano ile birlikte taraftarlara imza dağıttı. 
     
     TİGANA DA MAÇI İZLEDİ 

     Beşiktaş Teknik Direktörü Jean Tigana, Fenerbahçe-Trabzonspor maçını izledi. 
     Fransız teknik adam, takımının, ligin son haftasında Trabzonspor ile yapacağı maç öncesi, rakiplerini bu önemli maçta izleyerek notlar aldı. 
     
     NOTLAR 

     Fenerbahçe Kulübü Başkanı Aziz Yıldırım, Profesyonel Futbol Disiplin Kurulu'nun PFDK verdiği 20 günlük ceza nedeniyle karşılaşmayı protokol tribününden izleyemedi. 
     Karşılaşmayı yaklaşık 500 Trabzonspor taraftarı da kendilerine ayrılan bölümden izledi. 
     Bordo-mavili takımın taraftarları, maç öncesinde küfürlü tezahüratlarla, sarı-lacivertli taraftarlarla atıştı. İki takım taraftarları arasında güvenliği sağlayabilmek için tribünde büyük bir boşluk bırakıldı. 
     Fenerbahçe'nin kendi sahasında yaptığı diğer maçlara göre, tribünlerde çok sayıda boşluk göze çarptı. 
     PAF Ligi'nde iki takım arasında Fenerbahçe'nin Dereağzı Tesisleri'nde yapılan maçı Trabzonspor 3-0 kazandı. 
     Karşılaşmanın başlamasına kısa bir süre kala sağanak yağış başladı. 
     
     MAÇIN ARDINDAN... 

     Fenerbahçe, Turkcell Süper Ligi'ndeki 12 maçlık galibiyet serisine, Trabzonspor beraberliğiyle son verdi. 
     Ligin ilk iki haftasını beraberlikle kapattıktan sonra 3. haftada başladığı galibiyet serisini 12 hafta sürdüren sarı-lacivertli ekip, 15. hafta maçında Trabzonspor ile 2-2 berabere kalarak, seriyi devam ettiremedi. 
     Ligdeki Trabzonspor maçından önceki son 12 maçını da kazanarak, 1988-89 sezonunda Todor Veselinoviç'e ait 11 maçlık kendi rekorunu geliştiren Christoph Daum yönetimindeki Fenerbahçe'nin, ligde Beşiktaş'ın 45 yıldır kırılamayan 13 maçlık rekorunu geliştirme umudu da sona erdi. 
     
     NAMAĞLUP UNVANINI KORUDU 

     Fenerbahçe, Trabzonspor karşısında 2 kez yenik duruma düştüğü maçtan 2-2 beraberlikle ayrılarak ligde namağlup unvanını korudu. 
     Sezona deplasmanda Gençlerbirliği beraberliğiyle başlayan sarı-lacivertliler, 2. haftada kendi sahalarında Diyarbakırspor ile de berabere kaldıktan sonra 3 ile 14. haftalar arasında 12 maçlık bir galibiyet serisi yakaladı. 
     12 hafta üst üste kazanan sarı-lacivertliler 15. haftada yine sahadan beraberlikle ayrıldı. 
     
     TRABZONSPOR HASRETİ BİTİREMEDİ 

     Ligde, Fenerbahçe ile Kadıköy'de yaptığı maçlarda 7 sezondur kazanamayan Trabzonspor, galibiyet hasretini 8. sezonda da dindiremedi. 
     Fenerbahçe karşısındaki son galibiyetini 1997-1998 sezonunda 23 Ağustos 1997'de 3-1'lik skorla elde eden bordo-mavili ekibin, 8 sezonda Kadıköy'de Fenerbahçe karşısında aldığı sonuçlar şöyle 
     1998-99 Fenerbahçe - Trabzonspor 1 - 0 
     1999-00 Fenerbahçe - Trabzonspor 2 - 1 
     2000-01 Fenerbahçe - Trabzonspor 5 - 2 
     2001-02 Fenerbahçe - Trabzonspor 3 - 0 
     2002-03 Fenerbahçe - Trabzonspor 3 - 2 
     2003-04 Fenerbahçe - Trabzonspor 3 - 1 
     2004-05 Fenerbahçe - Trabzonspor 2 - 1 
     2005-06 Fenerbahçe - Trabzonspor 2 - 2 
     
     NOBRE'NİN İKİ HAFTADIR BOŞU YOK 

     Fenerbahçe, ligde son iki haftadır Brezilyalı forvet oyuncusu Nobre ile gülüyor. 
     Geçen hafta Galatasaray ile yapılan derbi maçı Nobre'nin golüyle 1-0 kazanan Fenerbahçe, bu akşam Trabzonspor karşısında da iki kez mağlup duruma düştüğü maçta, Brezilyalı oyuncusunun attığı 2 golle beraberliği sağladı. 
     
     NOTLAR 

     Maçın 30. dakikasında Trabzonsporlu taraftarlar, Fenerbahçeli taraftarların üzerine yanıcı madde attı, bu arada küfürleşmeler oldu. Bordo-mavili taraftarlar, bulundukları tribünün altındaki boş tribüne de patlayıcı maddeler attı. 
     Protokol tribününe yakın bölümde maçı izleyen bazı taraftarlar, taşkınlıklar nedeniyle Trabzonspor Kulübü Başkanı Atay Aktuğ'a tepki gösterdi. 
     31. dakikada Trabzonsporlu Fatih Tekke, kramponunu değiştirdi. 
     41. dakikada Trabzonspor kalecisi Jefferson'ın omuzuna, aut atışıyla oyunu başlatacağı sırada kale arkası tribününden su şişesi atıldı. Bir anda yerde kıvranmaya başlayan Jefferson, takım arkadaşları ve hakemin yanına gelmesinden sonra ayağa kalkarak oyuna devam etti. 
     80. dakikada Fenerbahçe ceza alanında yerde kalan Fatih'in penaltı beklentisi, sarı-lacivertli taraftarların tepkisini çekti. Tribünler, 87. dakikada oyundan çıkan Fatih'e tezahüratlarla tepki gösterdi. 
     Karşılaşma bittikten sonra, güvenlik nedeniyle Trabzonsporlu taraftarlar bir süre tribünde bekletildi. 
     
     DAUM İKİNCİ YARIDAKİ OYUNUMUZUN YÜZDE 50'SİNİ İLK YARIDA OYNASAK KAZANIRDIK 

     Fenerbahçe Teknik Direktörü Christoph Daum, Trabzonspor karşısında ikinci yarıdaki oyundan memnun olduğunu belirterek, "Maçın ikinci yarısındaki oyunumuzun, mücadelemizin, istek ve arzumuzun yüzde 50'sini ilk yarıda yapsaydık, maçı lehimize çevirebilirdik" dedi. 
     Daum, 2-2 sonuçlanan maçtan sonra yaptığı açıklamada, ilk yarıda bazı bölümlerde çok yavaş bir oyun sergilediklerini kaydederek, "Antrenmanlarda tek pas veya kontrol pas çalışıyoruz. Bütün hafta bunları çalışıp maç günü bunu sahaya yansıtmak yerine, oyunun bazı bölümlerinde neden bireysel oyun oynuyorlar. Topu koşturman için de topsuz çok fazla hareketli olman lazım. Bunu ilk yarıda istediğimiz gibi sahaya yansıtamadık. Bir-iki pozisyon hariç, ilk yarıda istediklerimizi gerçekleştiremedik" diye konuştu. 
     Devre arasında yaptıkları değişiklikler ve direktiflerle sahaya çıkan oyuncularının ortaya koyduğu performanstan memnun olduğunu vurgulayan Alman teknik adam, şunları kaydetti 
     "İkinci yarıda, ne kadar farklı bir şekilde gücümüzü sahaya yansıtabileceğimizi gösterdik. Maalesef tutkulu ve istekli oyunumuzu 3. golle süsleyemedik. Trabzonspor da iyi alan daralttı, iyi mücadele etti, istedikleri şekilde kontraatağa kalkarak sonuca gitmesini bildi. Kendi evimizdeki maçlarda 2 gol galibiyet için yeterli olmalı. Oyuncularımla görüşeceğim, bunların üzerinde çalışacağım. Umudum, gelecek dönemlerde bunların hepsinin daha iyi olması." 
     
     "REKORU DÜŞÜNMÜYORUM" 

     Daum, Galatasaray maçından sonra medyada çıkanların oyuncularını etkileyip etkilemediğiyle ilgili bir soru üzerine, şunları söyledi 
     "Kamuoyunun görüşleri her anlamda etkili oluyor. Acımasız eleştirilerle özgüven kaybı olabiliyor veya çok övgü dolu sözler olunca da gerçekten o havaya kapılabiliyorsunuz. Oyuncular bundan etkilenmemeli, ama onun zor olduğunu biliyorum. Çünkü hepimiz bir medya dünyasında yaşıyoruz. Burada basını eleştirmiyorum, basının öneminin ne kadar büyük olduğunu söylüyorum." Bir gazetecinin, "Beraberliğe mi, rekoru kıramadığınıza mı üzülüyorsunuz" sorusu üzerine Alman çalıştırıcı, "Üzücü olan, ilk yarı sergilemiş olduğumuz oyun anlayışı. Çünkü ben, takımın ve oyuncularımın performansını değerlendiriyorum. Rekor kırmak üzerine değerlendirme yapmıyorum" dedi. 
     Daum, 3 maç sonra ilk 11'de oynayan Alex'in, bugün maç ritmini yakalamaya çalıştığını, ancak Brezilyalı futbolcunun bundan önceki maçlardaki gibi oyunun kaderini belirleyecek hareketleri yapamadığını sözlerine ekledi. 
     
     HALİLHODZİC "HAKEM PENALTIYI VERMEDİ" 

     Trabzonspor Teknik Direktörü Vahit Halilhodzic ise Trabzonspor'un gösterdiği performansla farklı kazanması gerektiğini söyledi. 
     Halilhodzic, hakemin Fatih'e yapılan penaltıyı vermediğini ileri sürerek, şöyle konuştu 
     "Fatih'e yapılan arkadan çelme, klasik bir penaltı örneğiydi. Neden çalınmadığını bilemiyorum. Ben de hata yaptım. İkinci değişikliği biraz daha erken yapmam gerekiyordu. Bu hafta içinde çok taktiksel çalışma yaptık. Nobre üzerine yan toplardan, hava toplarından çok atak geleceğini biliyorduk, ama ne yazık ki ona önlem alamadık. Kendi içimizde bazı oyuncular bu maçtan çekiniyordu. Galibiyetten bile korkan vardı. 2-3 tane kaybetmememiz gereken top kaybettik ve 2 gol yedik. Bir AC Milan'ın sahip olduğu tecrübe bizde yok. Gerekli olduğu zamanlarda topu bünyemizde tutmayı başaramadık. Çoğu kez oyuncularımız kendi şahsi becerileriyle hucüma kalkmak istedi." Trabzonspor'un yavaş yavaş geriye dönüş sinyalleri verdiğini kaydeden Halilhodzic, "Trabzonspor yavaş, ama güvenli bir şekilde krizden çıkıyor. Zordu ve yavaş yavaş iyileşmek adına adımlar atıyoruz. İyi bir oyun sergilediğimizi düşünüyorum. Çok iyi ataklarımız oldu, ne yazık ki golle sonuçlanmadı. Bazı oyuncularımın fiziksel olarak hazır olmadıkları hissediliyor. İşte o en gerekli anlarda bu, maçın sonucunu etkiliyor" diye konuştu. 
     Halilhodzic, Gökdeniz'in cezasının indirilmesiyle ilgili bir soru üzerine ise "Daha az bir ceza bekliyordum. Bu cezadan memnun değilim. O zamana kadar onu hazırlamak biraz sorun olacak. Takıma katıldıktan sonra da Trabzonspor için büyük bir soru işareti" şeklinde konuştu. 
     

     
</TEXT>
</DOC>
