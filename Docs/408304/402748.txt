<DOC>
<DOCNO> 402748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko49.html </URL>
<DATE> 2005/12/12/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Rus Alfa Şirketi, Turkcell'in tamamını satın almak istiyor 
</HEADLINE>
<TEXT>

     Rus Alfa şirketinin gsm operatörü Turkcell'in hisselerinin tamamını satın alabileceği bildirildi. 
     Rusya'nın etkin ekonomi gazetelerinden Vedomosti, bugün Rus Alfa şirketiyle Çukurova Grubu arasında varılan anlaşmanın detaylarını yayımladı. 
     Haberde, iki grup arasında yapılan anlaşmada, Alfa'nın Çukurova'ya bağlı şirketlerden hisse satın alması yasaklanırken, işlem gören hisselerden satın alma hakkının bulunduğu belirtildi. 
     Alfa'nın, Turkcell'in işlem gören yüzde 16.55'lik hissesini satın alması halinde ortaklıktaki payını yüzde 28.22'ye kadar yükseltebileceği vurgulanan haberde, Alfa'nın bu operasyon için 1.7 milyar dolar harcaması gerektiğine dikkat çekildi. 
     Haberde, anlaşmadaki bir maddenin de Alfa'nın Turkcell'i tamamıyla kontrol altına almasına olanak sağladığı belirtilerek, ''Alfa Grubu'nun, Çukurova yönetiminin izlediği politikalar sonucu çıkarlarına zarar verildiğini kanıtlaması halinde bu zararın 45 gün içinde karşılanması gerekiyor. Zararın karşılanmaması halinde Alfa, Turcell hisselerinin yüzde 51'ini yüzde 20 üzerinde satmasını isteme hakkına sahip olacak'' denildi. 
     Alfa'nın bu sayede Turkcell'de kontrolü ele alabilmesinin yolunun açılacağı, ancak Alfa'nın bu aşamada böyle bir isteğinin olmadığı bildirilen haberde, Rus şirketinin hissesinin bulunduğu telekom şirketlerinde azınlıkta kalmayı tercih ettiği belirtildi. 
     
</TEXT>
</DOC>
