<DOC>
<DOCNO> 404845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas01.html </URL>
<DATE> 2005/12/19/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Türkiye'nin en zeki insanı seçildi... 
</HEADLINE>
<TEXT>

     Boğaziçi Üniversitesi Bilgisayar Mühendisliği Bölümü hazırlık sınıfı öğrencisi Mehmet Murat Sevim, ''Türkiye'nin en zeki insanı'' seçildi. 
     Türkiye Zeka Vakfı'nın, Milli Eğitim Bakanlığı, TÜBİTAK, ODTÜ, TOBB ve TOBB Ekonomi ve Teknoloji Üniversitesi'nin işbirliğiyle düzenlediği ''Türkiye Zeka Oyunları Yarışması-Oyun 2005'', tamamlandı. 
     Yarışmada dereceye giren 5 kişi, TOBB Ekonomi ve Teknoloji Üniversitesi'nde düzenlenen törenle ödüllendirildi. 
     Sunuculuğunu Metin Uca'nın yaptığı törenin açılışında konuşan Türkiye Zeka Vakfı Başkanı Emrehan Halıcı, yarışmanın 10 yıldır düzenlendiğini belirtti. 
     Zeka ile ilgili çeşitli toplantılar ve konferanslar, çalışmalar yaptıklarını bildiren Halıcı, ''Bugüne kadarki çalışmalarımızın gelecek ve geçmiş yönünden muhasebesini yaptığımızda, yapmamız gerekenlerin çok daha fazla olduğunu görüyoruz. Bireysel ve toplumsal olarak daha çok çalışmamız gerekiyor'' dedi. 
     Bilgi ve iletişim teknolojilerinin hayalleri ve beklentileri gerçekleştirmek için fırsat olduğunu belirten Halıcı, ''Bunun için akıllı insanlara ihtiyacımız var. Aklı ve gönlü zengin insanların çoğalmasını diliyorum'' diye konuştu. 
     
     ''İSRAF EDİLİYOR'' 
     TOBB Ekonomi ve Teknoloji Üniversitesi Rektörü Prof. Dr. Tahsin Kesici de araştırmaların, insanların akıl ve zekalarının büyük bir kısmını kullanmadığını, israf ettiklerini gösterdiğini belirterek, bunu kullanmanın insanların kendi ellerinde olduğunu kaydetti. 
     Konuşmaların ardından, yarışmada finale kalan 25 kişinin arasından dereceye giren 5 kişinin isimleri açıklanarak, ödüllendirildi. 
     Boğaziçi Üniversitesi Bilgisayar Mühendisliği Bölümü hazırlık sınıfı öğrencisi Mehmet Murat Sevim, ''Türkiye'nin en zeki insanı'' seçildi. Sevim, bu unvanın yanı sıra 15 Cumhuriyet altınının da sahibi oldu. 
     Yarışmada, ikinciliği Hüseyin Kayabaşı, üçüncülüğü Kamer Alyanakyan, dördüncülüğü Orhan Nişancı, beşinciliği Hüsnü Sincar aldı. Yarışmanın ikincisi 10, üçüncüsü 5, dördüncüsü 3, beşincisi de 2 Cumhuriyet altını ile ödüllendirildi. Ayrıca dereceye girenlere birer saat hediye edildi. 
     10. Türkiye Zeka Oyunları Yarışması'na, çoğunluğu İstanbul, Ankara ve İzmir'den olmak üzere 5 bine yakın kişi başvurmuş, ilk elemeyi başarıyla geçen yaklaşık bin kişi 27 Kasım'da yarı finalde yarışmıştı. Yaş ve öğrenim durumu gibi sınırlamanın bulunmadığı yarışmada, 25 kişi finale kalmıştı. 
     
</TEXT>
</DOC>
