<DOC>
<DOCNO> 403823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas11.html </URL>
<DATE> 2005/12/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tüp bebek tedavisinde sık sorulan sorular... 
</HEADLINE>
<TEXT>

     Türk Jinekoloji Derneği Başkanı Prof. 
     Dr. Bülent Tıraş, tüp bebek sahibi olmak isteyenlerin zaman zaman kafalarında soru işaretleri belirdiğini belirterek, tüp bebek tedavisiyle doğan bebeklerin yapısal, doğumsal ve genetik anormallikler açısından doğal yolla oluşan bebeklerden bir farklılık göstermediğini bildirdi. 
     Gazi Üniversitesi Tıp Fakültesi Kadın Hastalıkları ve Doğum Anabilim Dalı’nda öğretim üyeliği görevini de yürüten Tıraş, en fazla karşılaştıkları sorulardan birinin, tedavinin süresi ile ilgili olduğunu kaydetti. 
     Bunun, hekimin çift için uygun gördüğü protokole göre değişiklik gösterdiğini ifade eden Tıraş, genelde ilaçların kullanılmaya başlanmasından embriyo transferine kadar geçen sürenin 4-5 hafta arasında olduğunu bildirdi. 
     Tedavinin, hastanede yatarak yapılıp yapılmadığının en fazla karşılaştıkları sorulardan biri olduğunu ifade eden Tıraş, yalnızca yumurtaların toplanmasının ardından ve embriyo transferi yapıldıktan sonra hastanede 3-4 saat dinlenilmesinin yeterli olduğunu söyledi. 
     
     "EN ÇOK KARŞILAŞILAN SORULAR VE YANITLARI" 
     Tıraş’ın verdiği bilgiye göre, tüp bebek tedavisi ile ilgili en sık karşılaşılan sorular ve yanıtları şöyle 
     "-Yumurtalar toplanırken çok ağrı duyacak mıyım 
     Hayır. Yumurta toplama, sanılanın aksine çoğu hasta için rahatlıkla yürütülen bir işlemdir. Ayrıca bu işlem sırasında sakinleştirici, ağrı kesici ilaçlar yapılıyor ve bazen de işlem hasta uyutularak gerçekleştiriliyor. 
     -Transferden sonra ne zaman yolculuğa çıkabilirim 
     Eğer hasta işlemin yapıldığı merkezin bulunduğu yerde yaşamıyorsa, transfer günü merkezin bulunduğu yerde geçirilip, bir gün sonra eve dönülebilir. 
     -Embriyo transferinden sonra gebelik testinin yapılacağı zamana kadar devamlı yatılması mı gerekiyor 
     Hayır. Herhangi bir ağrı yoksa ve hasta kendini iyi hissediyorsa zamanını yatarak geçirmek zorunda değil. Hasta transferden bir gün sonra günlük yaşam aktivitelerine dönebilir. 
     -Tüp bebek tedavisiyle doğan bebekler sağlıklı mıdır 
     Tüp bebek tedavisiyle doğan bebekler yapısal, doğumsal ve genetik anormallikler açısından doğal yolla oluşan bebeklerden bir farklılık göstermez. Yalnızca baba adaylarındaki genetik problemler tüp bebekte oluşan erkek çocuklara geçebilir. 
     -Tüp bebek gebeliklerinin düşükle sonuçlanma riski daha mı fazla 
     Hayır. Doğal yolla oluşan gebelikler ne kadar düşük riski taşıyorsa tüp bebek gebeliklerinde de risk aynıdır. 
     
</TEXT>
</DOC>
