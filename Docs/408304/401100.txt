<DOC>
<DOCNO> 401100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo34.html </URL>
<DATE> 2005/12/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erman Toroğlu, hakem Arzuman'a 5 bin YTL ödeyecek 
</HEADLINE>
<TEXT>

     Bahri KARATAŞ İZMİR, DHA 

SPOR yorumcusu eski hakem Erman Toroğlu, bir televizyon kanalında yayınlanan programda FİFA kokartlı hakem İsmet Arzuman'a hakaret ettiği iddiasıyla, 5 bin YTL tazminat ödemeye mahkum edildi. 
     İstanbul'da, 18 Eylül 2004 tarihinde oynanan Fenerbahçe-Malatyaspor Türkiye Süper Ligi futbol maçını FİFA kokartlı İzmirli hakem İsmet Arzuman yönetti. Bir gün sonra televizyonda program yapan Erman Toroğlu, iddiaya göre, Amatör hakem yapmazlar bunları. İsmet Arzuman diye bir hakem var değil mi Ağzında düdükle, bizim Ankara'da dolmuş duraklarında düdük çalsa, çaldırırlarsa şerefsizim'' dedi. 
     İsmet Arzuman, Toroğlu'nun kendisine ve mesleğine ağır hakaretler içerdiğini belirterek, avukatı aracılığıyla İzmir 3'üncü Asliye Hukuk Mahkemesi'nde dava açıp, 10 bin YTL tazminat istedi. Arzuman, dilekçesinde 9 yıldır Türkiye liglerinde hakemlik yapıyorum. 7 yıl FİFA hakemliği yaptım. 2003-2004 yılında yılın hakemi seçildim. Bu sözler kişiliğime karşı söylenmiş ağır sözlerdir'' dedi. 
     Bugün görülen son duruşmaya tarafların avukatları katıldı. Hakim Nihat Ayyılmaz, bilirkişi raporunda da belirtildiği gibi davalı Erman Toroğlu'nun söyledikleriyle Arzuman'ın kişilik haklarına saldırıda bulunduğunu belirtti. Mahkeme, Toroğlu'nu dava tarihinden itibaren yasal faiziyle birlikte 5 bin YTL tazminat ödemeye mahkum etti. Toroğlu'nun avukatı kararı temyiz edeceklerini söyledi. 
     
     TOROĞLU'NUN SÖZLERİ 

     Erman Toroğlu'nun televizyon programında söylediği belirtilen davaya konu konuşma şöyle 
     Karar veremiyorsun, yüreğin yok, neden yaptın’ derler. Kaç tane pozisyon var İsmet Arzuman, maalesef işte bu kadar. Sıkıyosun, sıkıyosun olmuyor. Profesyoneli bırak amatör hakem yapmazlar bunları. İsmet Arzuman diye bir hakem var değil mi Ağzında düdükle, bizim Ankara'da dolmuş duraklarında düdük çalsa, çaldırırlarsa şerefsizim. Ayıptır, hiç verme bu kararı, senin alnından, gözlerinden öpeyim abicim. Bu cümlelerin devamı var da onu da burada söyleyemem. Bilenler iyi bilirler o cümleyi. İkinci söylediğimi merkez hakem kurulu herhalde yapar. İsmet Arzuman'ın gözlerinden öperim. Hakem misin ha, vay yavrum vay, senden hiçbir şey olmaz. Siz de sonunda şamar oğlanı gibi olursunuz. O tokat, bu tokat.'' 

     
</TEXT>
</DOC>
