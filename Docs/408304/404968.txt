<DOC>
<DOCNO> 404968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun12.html </URL>
<DATE> 2005/12/20/ </DATE>
<TIME> 01.25 </TIME>
<AUTHOR>  </AUTHOR>
<HEADLINE>
Vali Schwarzenegger, anavatanına çok kızdı 
</HEADLINE>
<TEXT>

     ABD’nin Avusturya kökenli Kaliforniya Eyalet Valisi Arnold Schwarzenegger, doğum yeri olan Graz kenti belediye başkanına gönderdiği faks mesajında, isminin reklam aracı olarak kullanılmasını yasakladığını belirterek, Liebenauer bölgesinde ismiyle anılan stadyumun isminin derhal değiştirilmesini istedi. 
     Graz Belediye Başkanı Siegfried Nagl’a gönderdiği faks mesajında, "isminin bundan böyle kentte reklam aracı olarak kullanılmaması" isteğinde bulunan Schwarzenegger, "Bu konuda ayrıca avukatlarımdan da yazılı bir talimat alacaksınız" dedi. 
     Graz Belediye Meclisi’nin Sosyal demokrat ve yeşiller partili üyeleri, Schwarzenegger’in, Stanley Williams adlı mahkumun idam cezasını onaylamasına tepki olarak kentteki "Arnold Schwarzenegger stadyumunun isminin değiştirilmesini ve kendisine verilen onur vatandaşlığı belgesi ile yüzüğünün de iptal edilmesini" istemişlerdi. 
     Doğduğu kentin belediyesi tarafından kendisine sert tepki gösterilmesine "çok sinirlendiği" belirtilen Schwarzenegger’in, Belediye Meclisi’nden erken davranarak "İsminin stadyumdan silinmesini ve gelecekte başka amaçlarla da kullanılmasını yasakladığı, onur vatandaşlığı yüzüğü ve belgesini de posta ile gönderdiği" bildirildi. 
     Schwarzenegger, Almanca olarak kaleme aldığı faks mesajında, "Kaliforniya eyalet valisi olarak idam mahkumu Stanley Williams’ın af talebini detaylı bir araştırmadan sonra reddettiğini, bundan sonra da benzer zor kararlar alabileceğini" belirterek, "Graz kent yöneticilerinin gelecekte de benzer sorunlarla rahatsız olmamaları için şimdiden isminin stadyumdan silinmesini ve bundan böyle kentte hiçbir amaçla kullanılmamasını istediğini" bildirdi. 
     
</TEXT>
</DOC>
