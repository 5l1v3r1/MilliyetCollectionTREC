<DOC>
<DOCNO> 406692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko34.html </URL>
<DATE> 2005/12/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İTO Başkanı Ekonomi, deve sırtındaki süt kovası olmaktan çıktı 
</HEADLINE>
<TEXT>

     İstanbul Ticaret Odası İTO Başkanı Murat Yalçıntaş, Türkiye ekonomisinin her önüne gelen çukura düşen acemi şoför psikolojisinden kurtulduğunu, deve sırtındaki süt kovası olmaktan çıktığını söyledi. 
     Yalçıntaş, İTO tarafından hazırlanan ''Ekonomik Durum, Beklentiler ve Öneriler 2005'' raporunu düzenlediği basın toplantısında açıkladı. 
     Murat Yalçıntaş, raporun Türk ve dünya ekonomisinin genel durum değerlendirmesi, öneriler ve beklentiler, sektörlerle ilgili analizler ve İTO'nun meslek komitelerinin görüş ve önerileri başlıkları altında dört bölümden oluştuğunu belirtti. 
     2005 yılında Türkiye'de enflasyonun ve faizlerin düşmesi, milli gelirin artması, döviz kurlarında istikrarın yakalanması, Türk Lirası'nın değer kazanması, ekonomik büyüme performansının yakalanması gibi önemli gelişmeler kaydedildiğini ifade eden Yalçıntaş, ''Ekonomik büyümenin devam etmesi, iş dünyasına olumlu yansıyacak. Ancak bunun koşulu siyasi istikrarın bozulmamasıdır'' dedi. 
     Yüksek kamu borç yükü, dış ticaret ve cari işlem açıkları, süregelen yüksek işsizlik gibi sorunların devam ettiğine işaret eden Yalçıntaş, şunları kaydetti 
     ''Reel faizlerin uluslararası standartlara göre hala yüksek olması ve TL'nin döviz karşısında reel olarak değer kazanması firmalarımızı artan dış rekabet baskısı altında bırakmıştır. Mevcut vergi yükünün kayıt altındaki firmalarımız üzerinde ağırlığı artmıştır. Hükümet, bu yükün ekonomik rekabet şartlarında taşınabilmesi için gelir vergisi ve kurumlar vergisi oranlarının düşürülmesi yönünde gerekli açıklamaları yapmıştır. 
     Bu değişiklik, Türkiye'nin yabancı sermaye tarafından da yatırım yeri olarak tercih edilmesini destekleyecektir. Ancak yatırım indiriminin kaldırılması, yabancı sermayeyi çekmek açısından hatalı bir adım olacaktır.'' 
     
     ''EN BÜYÜK SORUN, İSTİHDAM VE CARİ AÇIK'' 
     Türkiye'nin iki önemli sorununun bulunduğunu, bunların işsizlik ve cari açık olduğunu belirten Yalçıntaş, ''Çevrilebilir cari açık tek başına bir krizi tetikleyemez, ama tabii önlem alınmalı. İstihdam ise en büyük sorun. İşsizliğin birkaç senede sıfır noktasına geleceğini düşünmüyorum, ama düşüyor ve bu düşüş ileride daha da hızlanacak'' dedi. 
     İşsizliğin düşmesinin, ekonomik reformlara devam edilmesi ve büyümenin temelinin yatırıma dayandırılması ve dış sermayenin çekilmesine bağlı olduğunu kaydeden Yalçıntaş, ''2006'da Türk hükümeti ve özel sektör işsizliği sorun olmaktan çıkaracak uygulamalara hız vermelidir. Para kendi başına para kazanmayı sevmez, para insan terini sever'' diye konuştu. 
     Yalçıntaş, istihdam için işverenin daha fazla insan çalıştırması gerektiğini, bunun koşulunun da işverenin üzerindeki prim ve vergi yükünün azaltılması olduğunu söyledi. 
     
     2006 BEKLENTİLERİ 
     Türkiye ekonomisinin daha iyiyi talep edecek sağlam bir zemine kavuştuğunu dile getiren Yalçıntaş, şöyle devam etti 
     ''2005 verilerinden yola çıkarak 2006 yılına bakınca, bulutsuz ve sissiz bir ufuk görüyoruz. O ufuk çizgisine doğru kararlı ve tavizsiz bir şekilde yürürsek çok önemli merhaleler kat etmiş olacağız. 
     Türkiye ekonomisi her önüne gelen çukura düşen acemi şoför psikolojisinden kurtulmuş, deve sırtındaki süt kovası olmaktan çıkmıştır. Elbette iç ve dış riskler vardır. İç risk, istikrarı bozacak bir siyasi ortamın oluşmasıdır. Dış risk ise Irak, Ermenistan, Kıbrıs gibi bölgemizde süren olaylar, İran, Suriye gibi muhtemel olaylar ve AB ile ilişkilerimizin krize girmesidir.'' Türk ekonomisinin dönüşü ve duraklaması olmayan bir yola girdiğini, bu yolda iki itici gücün bulunduğunu vurgulayan Yalçıntaş, ''Biri AB ilişkileri, diğeri de ülkemizdeki tüm kesimlerin işbirliğidir'' dedi. 
     
     SORULAR 
     Bölgesel asgari ücretle ilgili bir soru üzerine Yalçıntaş, konunun biraz daha düşünülmesi gerektiğini, istihdamı artırmak için başka mekanizmaların, özellikle de bölgesel kalkınma projelerinin daha etkili olacağını söyledi. 
     Erken seçimle ilgili görüşlerinin sorulması üzerine de Yalçıntaş, ''Siyasi istikrarın devam etmesini istiyoruz. Çünkü ekonomik istikrar siyasi istikrarın devam etmesine bağlı'' karşılığını verdi. 
     Merkez Bankası'nın kur politikasını genel olarak olumlu bulduğunu kaydeden Yalçıntaş, ''Bu konuda bir tehlike görmüyorum. Kurla oynamamamız lazım. Arz talep dengesinde kendi yerini kendi bulmalı'' dedi. 
     KOBİ'ler açısından olumsuzlukların giderilmesi ve rekabetçiliklerinin artması için kayıtdışı ekonominin kayıt altına alınması ve sosyal anlamda ciddi reformlar yapılması gerektiğini vurgulayan Yalçıntaş, ''Bu noktada KOBİ'lere de iş düşüyor küçük olsun benim olsun dememek, birleşmek lazım'' değerlendirmesini yaptı. 
     Yalçıntaş, TÜSİAD ile hükümet arasında son dönemde yaşanan olayların hatırlatılması üzerine ise konunun konuşulup bittiğini ve geride kalması gerektiğini ifade ederek, ''İş alemi olarak geriye değil ileriye bakmamız Lazım. Bizim siyasetle ilgili fikir beyan etmemiz son derece yanlıştır. İlgi alanları ekonomi dışı olan kurumlar da var, onlar da o konularda konuşacaktır'' diye konuştu. 
     
</TEXT>
</DOC>
