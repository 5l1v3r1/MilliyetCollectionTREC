<DOC>
<DOCNO> 406383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/axspo02.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasete son 
</HEADLINE>
<TEXT>


Başbakan Yardımcısı Şahin, 2005'in futbolda başarılı geçmediğini, siyasetin de sporun üzerinden elini çekmesi gerektiğini söyledi 


Devlet Bakanı ve Başbakan Yardımcısı Mehmet Ali Şahin, 2005 yılında Türk sporunun, özellikle futbolda başarılı bir yıl geçirmediğini söyledi. 
Spor Toto'nun 2005 faaliyetlerinin değerlendirildiği toplantıda konuşan Şahin, "Avrupa'da mücadele eden takımımızın kalmadığını, milli takımın da Dünya Kupası finallerine gidemediğini düşünürsek, 2005'in fazla başarılı olduğu sonucuna varamayabiliriz. Ama, Bayan Voleybol ve Erkek Basketbol takımlarımız Dünya Şampiyonası'na gitme şansını yakaladı. Sporu genel olarak değerlendirmek daha isabetli olur" dedi. 
Türkiye'nin, 2005'te sporla tanıtımda en başarılı ülkelerden biri olduğunu anlatan Şahin, Şampiyonlar Ligi finali, Formula 1, Moto GP ve Universiade organizasyonlarının, ülke açısından olumlu bir tablo çizdiğini kaydetti. İsviçre maçıyla ilgili dış basındaki haberlerin üzücü olduğunu belirten Şahin, "Kendimizi değerlendirirken de objektif olmalıyız" dedi. Bakan Şahin, doping ve şike olaylarının Türk sporuna olumsuz yansımalar yaptığının altını çizdi. Spor Toto Teşkilat Müdürlüğü'nun, iddaa oyunu yoluyla ciddi bir kaynak elde ettiğini kaydeden Mehmet Ali Şahin, "Sanıyorum kulüplerimize naklen yayın gelirlerine yakın bir kaynağı bir yıl içerisinde aktardı. Bu ciddi bir potansiyeldir" dedi. 
Bir ülkede sporun gelişmesi için ilk yapılması gereken şeyin, siyaset adamlarına spor konusunda en az işi düşürmek olduğunu da vurgulayan Şahin, yeni teşkilat yasasıyla Türkiye'de siyasetçilerin spor yönetiminin dışında kalacağını anlattı. Mehmet Ali Şahin, Gençlerbirliği Başkanı İlhan Cavcav'ın, Fenerbahçe ile ilgili sözleriyle ilgili olarak da "Bu konunun gündemde tutulmamasına özen göstermemiz gerek. Çünkü farkında olmadan bir terör örgütünün reklamını yapıyoruz" dedi. 


</TEXT>
</DOC>
