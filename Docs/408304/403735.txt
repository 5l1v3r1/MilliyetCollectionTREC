<DOC>
<DOCNO> 403735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy26.html </URL>
<DATE> 2005/12/15/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Avrupalı parlamenterler, Orhan Pamuk davası için Türkiye'ye geldi 
</HEADLINE>
<TEXT>

     Avrupa Parlamentosu AP Türkiye Raportörü Hollandalı Camiel Eurlings başkanlığındaki 6 kişilik AP heyeti, yazar Orhan Pamuk hakkındaki davayı izlemek üzere Türkiye'ye geldi. 
     THY'ye ait uçakla Strasbourg'dan gelen AP heyetinde Türkiye Raportörü Hollandalı Hıristiyan Demokrat parlamenter Camiel Eurlings'in yanı sıra Yeşiller Grubu'ndan Daniel Cohn-Bendit, Cem Özdemir ve Joost Lagendijk ile İngiliz parlamenter Andrew Duff ve Hıristiyan Demokratların İngiliz üyesi Geoffrey Van Orden bulunuyor. 
     Eurlings, Atatürk Havalimanı VIP Salonu'nda yaptığı açıklamada, Orhan Pamuk'un, görüşlerini şiddet olmadan özgürce dile getirdiği için yargılanamayacağını söyledi. 
     Bir ceza gelmesi durumunda Türkiye'nin reformlarının da cezalandırılmış olacağını ifade eden Eurlings, şöyle konuştu 
     ''En önemli değerlerimizden birisi, şiddete başvurmadığınız sürece, demokratik olduğu sürece istediğinizi söyleyebilirsiniz. Bu, Avrupa'nın en temel özgürlüklerinden birisidir. Avrupa İnsan Hakları Sözleşmesi'nde de en temel unsurlardan birisi budur. İşte o yüzden bu çok önemli. Türkiye'nin bu anlamda müzakere sürecinde başarılı olması bütün bunlara bağlı. Bu özgürlüğün garanti altına alınması gerekiyor. Sadece gazeteciler için değil, aynı zamanda bütün vatandaşlar için de. Şiddet olmadığı sürece ve demokratik olduğu sürece siz görüşlerinizi çok açık şekilde dile getirebilmelisiniz. 
     Biz, Türkiye'yi, hükümeti reformlar konusunda cesaretlendirmek, bir adım daha ileriye atmaları, Orhan Pamuk'un serbest kalması için cesaret vermek üzere buradayız. Biz umuyoruz ki bunun gibi davalar ileride gündeme gelmeyecek.'' Avrupa Parlamentosu'nun bu davayı çok ciddiye aldığını göstermek istediklerini kaydeden Eurlings, ''Biz Türkiye yandaşıyız ve bu değerlerin paylaşılmasından yanayız. Sayın Orhan Pamuk çok önemli bir yazar. Kendisi çok güzel bir yazar, sırf kendi görüşlerini dile getirdiği için hapse girmemesinden emin olmak istiyoruz'' diye konuştu. 
     
     JOOST LAGENDİJK 
     Türkiye-AB Karma Parlamento Komisyonu Eşbaşkanı Joost Lagendijk de gazetecilere yaptığı açıklamada, duruşma hakiminin, Orhan Pamuk'un yargılanmaması yönünde karar vermesini umut ettiğini söyledi. 
     Lagendijk, yargılamanın devam etmesi durumunda ise suçlamaların yanlış olduğu yönünde bir karar beklediğini ifade etti. 
     Lagendijk, ''Türkiye'de ifade özgürlüğünün garanti altında olduğunu görmek istiyoruz'' diye konuştu. 
     Cem Özdemir de ''Keşke bu dava olmasaydı. Türkiye düşmanlarına koz veriliyor'' dedi. 
     Özdemir, davanın sonunda Türkiye'nin ve Türkiye'de demokrasi isteyenlerin kazanacağını kaydetti. 
     Yazar Orhan Pamuk'un İsviçre'de yayınlanan bir dergide yer alan röportajdaki sözleri nedeniyle ''Türklüğü alenen aşağılamak'' suçundan 3 yıla kadar hapis cezası istemiyle yargılanmasına, yarın Şişli 2. Asliye Ceza Mahkemesi'nde başlanacak. 
     
</TEXT>
</DOC>
