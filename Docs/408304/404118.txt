<DOC>
<DOCNO> 404118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur29.html </URL>
<DATE> 2005/12/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eyüp'te iş merkezinde patlama 4 yaralı 
</HEADLINE>
<TEXT>

     Eyüp’teki bir iş merkezinde faaliyet gösteren torna atölyesinde buhar kazanının patlaması sonucu 4 kişi yaralandı. 
     Kışla Caddesi İncirli Sokak üzerindeki "Gündoğar 2 İş Merkezi"nin zemin katında faaliyet gösteren "Metal Enjeksiyon" adlı atölyede saat 12.00 sıralarında bir patlama meydana geldi. 
     Buhar kazanının aşırı ısıtılmasından kaynaklandığı belirtilen patlamada, Şahin Salman, Osman Beyaz, Ekrem Çınar ve Bünyamin Demircioğlu yaralandı. 
     Yaralılar, olay yerine sevk edilen ambulanslarla kaldırıldıkları çeşitli hastanelerde tedavi altına alındı. 
     Bu arada, patlamanın olduğu kattaki birçok işyeri ile alt ve üst katlardaki bazı işyerlerinde maddi hasar meydana geldi. Buhar kazanının da, atölyenin önüne kadar fırladığı görüldü. 
     Atölyenin yanında büfesi bulunan Serkan Demir, büyük bir patlama olduğunu ve burada çalışan işçileri hastanelere kaldırdıklarını anlattı. 
     
</TEXT>
</DOC>
