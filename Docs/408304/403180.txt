<DOC>
<DOCNO> 403180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur35.html </URL>
<DATE> 2005/12/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Raporda savcının dikkat çekici ifadeleri... 
</HEADLINE>
<TEXT>

     Esat Pala CNN TÜRK 

Meclis İnsan Hakları Komisyonu'nun Şemdinli raporunda bir savcının ifadeleri dikkat çekiyor. Savcı Harun Ayık'a göre 'olay, dış istihbarat birimlerince planlanmış olabilir' Türkiye'de tüm dikkatler 9 kasımda patlayan bomba ile Güneydoğu Anadolu bölgesine kilitlendi. Bir pasaja atılan iki el bombası, bombayı attığı iddia edilen bir itirafçı ve itirafçı ile birlikte olan iki astsubay vardı. 
     Olay sonrasında önce itirafçı sonra da astsubaylar tutuklandı. Bölgeye giden heyetlerden Meclis İnsan Hakları Komisyonu ise gözlemlerini Şemdinli için kurulan araştırma komisyonuna iletmek için rapor haline getirdi. 
     Raporda asker ve polis yetkilileri, savcı, tanıklar, zanlılar ve iddia sahipleri ile görüşme tutanakları yer alıyor. En çarpıcı ifade Savcı Harun Ayık'a ait. Harun Ayık'a göre 'olay dış istihbarat birimlerince planlanmış ve halkı kışkırtmak için düzenlenmiş' olabilir. 
     Savcı Ayık komisyona bazı şikayetlerde de bulundu. Altı çizilen şikayetler şöyle 
     Emniyet Müdürlüğü disiplinli çalışmadı. 
     Adli konularda yetersizlik var. 
     Olay yeri inceleme ve bomba imha ekipleri yoktu. 
     Komisyonda yer alan milletvekilleri, Seferi Yılmaz'a ait işyerine iki el bombası atıldığını tespit ettikten sonra 'bir kişi aynı anda iki el bombasını atabilir mi ' sorusuna yanıt aradı. 
     
     Bir kişi aynı anda iki el bombası atabilir mi 

     İlçe jandarma komutanı bu soruya 'atamaz' yanıtını verirken ilçedeki polis yetkilileri ise 'atabilir' dedi. 
     Tanıkların ifadelerinde itirafçı Veysel Ateş'in pasajdan çıkarken telefonla astsubayları aradığı ve yerlerini öğrenmeye çalıştıkları da yer alıyor. Suçlanan astsubaylar ise bu konuşmayı reddediyor. 
     Astsubay Ali Kaya, Meclis Komisyonu üyelerine eğer kayıtlarda konuşma varsa bütün suçu kabul edeceğini söyledi. 
     Raporun sonuç bölümünde devletin tüm imkanları ile olayın aydınlatılması için çalışması öneriliyor. İtirafçıların bölgeden uzaklaştırılması faili meçhul kalan olayların ve cinayetlerin aydınlatılması için farklı bir çalışma yapılması isteniyor. 
     Komisyon raporunda bu olayları fırsat bilerek kanuna aykırı gösteri yapan, kamu kurumlarını taşlayan ve zarar verenlerin de cezalandırılması talep ediliyor. 
     
</TEXT>
</DOC>
