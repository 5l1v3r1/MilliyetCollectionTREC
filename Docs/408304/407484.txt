<DOC>
<DOCNO> 407484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsana bulaşmadı 
</HEADLINE>
<TEXT>


Bakanlık, Iğdır'ın Aralık ilçesinde ortaya çıkan kuş gribi hastalığı için toplum sağlığı açısından bölgede bütün önlemlerin alındığı belirtti 

ANKARA AA 

Sağlık Bakanlığı, Iğdır'ın Aralık ilçesinde görülen kuş gribi hastalığının insanlara bulaştığına dair bir bulgu bulunmadığını ve toplum sağlığı açısından bütün önlemlerin alındığını bildirdi. 
Sağlık Bakanlığı'ndan yapılan yazılı açıklamada, "ilçede görülen şüpheli kanatlı hayvan ölümlerinin tavuk vebası kuş gribi olduğu ve etkenin avian influenza virüsünün H5 tipi olarak belirlendiğinin Tarım ve Köyişleri Bakanlığı tarafından 27 Aralık'ta önceki gün bildirilmesi üzerine halk sağlığı açısından gerekli tedbirlerin süratle alındığı" kaydedildi. 
Bu kapsamda ilk olarak Iğdır İl Sağlık Müdürlüğü tarafından Tarım ve Köyişleri Bakanlığı'nca ilan edilen karantina bölgesinde, sağlık çalışanları ve halka, hastalık hakkında gerekli bilgilerin verildiği belirtildi. 

Ekip gidecek 
Açıklamada, bakanlık uzmanlarından oluşan iki kişilik bir ekibin derhal bölgeye gönderilerek Tarım ve Köyişleri Bakanlığı yetkilileriyle gereken koordinasyon çalışmalarına başlandığı vurgulandı. 

Vatandaş tavuklarını saklıyor 

Kuş gribi görülen 359 kanatlı hayvan bedeli ödenerek itlaf edilirken, bazı üreticiler korkudan hayvanlarını saklamaya başladı. Iğdır'da kuş gribinden ölen tavukların Ağrı'dan getirildiği iddiaları üzerine bu ildeki tavuk pazarında büyük sessizlik yaşanmaya başlandı. Ağrı Tarım İl Müdür Vekili Ferhat Han, "Şu ana kadar bir olayla karşılaşmadık" dedi. 



</TEXT>
</DOC>
