<DOC>
<DOCNO> 402522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy13.html </URL>
<DATE> 2005/12/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ağar Erdoğan'a Kandil'de buluşalım dedim, soluğu Avustralya'da aldı 
</HEADLINE>
<TEXT>

     Başbakan Recep Tayyip Erdoğan’a, "Yüreğin yetiyorsa Kandil’e gidelim" çağrısı yapan DYP Genel Başkanı Mehmet Ağar, bu sefer "Kandilde buluşalım dedik, soluğu Avustralya’da aldı" diye konuştu. 
     Ağar, Emlak Bankası Blokları önünde partisince düzenlenen mitingde kalabalık bir kitleye seslendi. Eşi Emel Ağar ile birlikte partilileri selamlayan Ağar, iki hafta önce Başbakan’a Antalya’da yaptığı Kandil Dağı çağrısını anımsattı. "Yüreğin yetiyorsa Kandil’de buluşalım dedik, soluğu Avustralya’da aldı" diyen Ağar, konuyu Başbakan’ın Avustralya gezisine ve üst kimlik sözlerine getirip Hatay’ın anavatana katılması sürecini anlatarak, şu eleştiride bulundu 
     "Kendi ülkesini kuruluş felsefesini tartışmak isteyen Başbakan’a diyorum ki boş zamanlarında aç da tarih oku. 
     Sağda solda gezeceğine otur, Türkiye’nin tarihini oku." 
     
     YOLSUZLUK LABİRENTLERİNDE KAYBOLDULAR 
     Konuşmasında seçim ısrarını yineleyen Ağar, AKP milletvekili Turhan Çömez’in parti grubundaki konuşmasına da gönderme yaptı. "Mızrak çuvala sığmıyor" diye hükümete seslenen Ağar, her ihaleden pis kokuların, şaibelerin çıktığını savundu. 
     İktidarın yolsuzluğa damardan girme iddiasıyla iş başına geldiğini ancak yolsuzluğun iktidarın damarlarına kadar gittiğini ileri süren Ağar, "yolsuzluk hırsızlık işleri parti gruplarında hür vicdanla dile getirilince ’atarız’ diyorlar, Ak belediyeler kararırken, kasalarından emanet çekler çıkıyor. Yolsuzluk üstlerine yapıştı kaldı. 
     Yolsuzluğun labirentlerinde kendileri kayboldu ama millet kaybolmayacak" dedi. 
     
     BARZANİ KADAR İTİBARLARI YOK 
     Ağar, Türkiye Cumhuriyeti’nin Başbakanı’nın dünyanın her yerinde itibarla karşılandığını söylerken, ilk defa bir Başbakan’ın Tel Aviv’den aktarmalı olarak Washington’a gidip yedi dakika kalabildiğini vurguladı. 
     Ağar, "Bunların meselesi itibar değildir, Barzani kadar itibarları yok tek meseleleri var, o da rey kaybetme korkusu" dedi. 
     
     TOPRAK ALTINDAKİLERİN KİMLİK BUNALIMI YOK 
     Erdoğan’a "kimse kendi siyasi tıkanıkları üzerinden siyaset yapmasın" diye seslenerek kimlik tartışmalarına ilişkin tepkisini sürdüren Ağar, "Millet o kimliği anasından doğduğu gün almıştır, herkes Türk milletinin ayrılmaz parçasıdır, herkes bu Cumhuriyet’in hür ve eşit vatandaşıdır, bu topraklar her zaman hepimizin olacaktır. 
     Üzerinde 70 milyon altında 700 milyon yaşıyor, onların kimlik bunalımı yok, kimlik bunalımı Başbakan’ın kafasında var" dedi. 
     Ağar, dokunulmazlık tartışmalarına katılıp daha önce yaptığı dokunulmazlığının kaldırılması restini yinelerken, "Bunların dokunulmazlığını kaldıracak tek güç kaldı o da millet. Millet gelecek içinde bunların dokunulmazlığını kaldıracak" dedi. 

ANKA 
     
</TEXT>
</DOC>
