<DOC>
<DOCNO> 403284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yazar/civaoglu.html </URL>
<DATE> 2005/12/14/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İki dava 
</HEADLINE>
<TEXT>


Orhan Pamuk için, "Şeytan Ayetleri" kitabı nedeniyle şöhret olan ve Humeyni tarafından hakkında "ölüm kararı" verilen Salman Rüşdi, "Onun, ölüm tehdidi altında Türkiye'den uzaklaştığını" yazıyor. Pamuk'la Brezilya'da bir araya gelmişler, "şoven Türk milliyetçileri tehdidi nedeniyle 2 ay-dır ülkesinden uzak yaşamak zorunda kaldığını" öğrenmiş. 
Pamuk, mahkemeye çıkıyor. Onun yargılanması zaten Türkiye için bir sorun... 
Dünyanın gözü, Şişli'deki apartmandan bozma mahkeme salonunda. 
Küresel büyük imzalar, Pamuk'a destek bildirisi yayımladılar. 
Hadise, dünya medyasının gündeminde... 
Ermeni diasporası için bu, yıllardır arayıp da bulamadıkları "çifte kat kaymaklı ekmek kadayıfı" lezzeti... 
Ama... 
Dahası... Türkiye güvenlik güçlerinin çok dikkatli ve özenli olmaları gerek. 
Kendine "durumdan görev çıkarmak" misyonu vehmedenler, Pamuk'a -ağzımdan yel alsın- bir silahlı saldırıya kalkışabilirler. 
Zaten bu yolda tehditler var. 
Elbette Pamuk'unki dahil tüm insanlar için kutsal yaşam haklarının yanındayız. 
Ayrıca... 
"Düşünceyi ve söylemi yargılama" görüntüsü ötesinde, Türkiye üzerine "kan" gölgesi de düşmemeli. 
Sadece mahkemede değil, tüm yaşamıyla Orhan Pamuk ve Pamuk'lar devlet tarafından ciddi korumaya alınmalıdır. 
Pamuk'un bu düşüncelerini ve söylemlerini elbette paylaşıyor değilim. 
Ama... 
Keşke bütün bu olanlar Türkiye gündeminde hiç yer almasa. 
.................... 
Van Yüzüncü Yıl Üniversitesi Rektörü Aşkın, nihayet mahkemeye çıkıyor. 
Bir rektör ki... Suçlamada "çete" iddiasıyla yargılanacak. 
Ama... İçeride sadece tek başına kendisi... 
Bu kadar vahim bir suç işleyen kişi, tek başına çete midir 
Genel Sekreter'in intiharından sonra, kalp yetmezliğiyle hastanede olan ve ölümün karanlık coğrafyasında teğet bir yaşamı ve psikolojik bozuklukları yaşayan üniversite rektörü, herhalde, bileklerinde kelepçeyle getirilecek mahkeme salonuna... 
Yorum yok. Yorum, olayın kendinde... 
"Çete" tanımının unsurlarından biri de "çıkar amaçlı" olmak. 
İddianamede "çıkar" yok. 
"Şiddet ve baskı" unsuru ise, sadece YÖK'ün onayladığı tasarruflar. 
Bu dava da küresel adalet mercekleri atındadır. 
..................... 
Her iki davanın da Avrupa Birliği liderlerinin toplantısıyla örtüşmesi, nasıl bir zamanlamadır 
Türkiye için talihsizlik mi 
Gösterilen tepkilere odaklanırsak, cevap, "EVET..." 
Daha uzun vadeli bakılacak olursa, Türkiye'nin adaletini Avrupalılık ince ayarından geçirmesi için belki de bir neden oluşturacaktır. 
AB sürecinde Doğu kafasına demirlenmiş bir gemide, Batı'ya adımlar atmak ve güvertenin sonuna geldiğinde yeniden geriye dönüp, sil baştan Batı'ya "nafile" yürüyüşle nereye varılır ki 



</TEXT>
</DOC>
