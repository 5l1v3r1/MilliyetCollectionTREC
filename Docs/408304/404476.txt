<DOC>
<DOCNO> 404476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yazar/toruner.html </URL>
<DATE> 2005/01/01/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İyi bir yıl geçirdik 
</HEADLINE>
<TEXT>


2004 yılı beklediğimizden iyi oldu. Bazı okurlarım yaptığım kur tahminlerinin tutmadığını bildirmişler. Aslında, bu yıl hiç kimsenin ve kurumun tahmini tutmadı. Buna devlet de dahil. Döviz kurları bu yılı, geçen yılın kapanış seviyesinin altında bitiriyor. Dolar uluslararası düzeyde de, ciddi değer kayıplarıyla karşılaştı. Ülkeye aşırı sıcak para ve kredi girişi, Türk lirasını da beklenenin çok üzerinde değerli hale getirdi. Bunda, dünya ekonomisinde sermayenin kaçacak yerinin azalması olgusu da etkili oldu. 
Ekonomik verilerle ilgili tahminler her zaman yapılır. Hatta, zaman zaman bunlar revize edilir. Birçok kişi ve kurum da tahminlerini açıklamaz. Özellikle, bankalar ve büyük kuruluşlar açıklamasalar da, mutlaka tahmin yaparlar. Bazı kişilerin ise bu konuda özgüvenleri yoktur. "Ya yanlış yaparsam " korkusuna kapılır, eleştirir ama tahmin yapmazlar. Oysa, adı üzerinde, yapılan tahmindir. Tahmin, mutlaka tutacak değildir. Verilerin tutarlı olması ve yaklaşılması yeterlidir. Sadece, ekonomiyi yönetenler tahmin yapmazlar, yapmamalıdırlar. Ama, bazen onların da tahminler yapıp tutturamadıklarını görürüz. 
Geçen yıl hem siyasi hem de ekonomik olarak, olası sayılan hiçbir olumsuz olay gerçekleşmedi. Komşudaki savaş bize sıçramadı. Siyasi belirsizlik yaşanmadı. Hükümet sıkıntı çıkaracak tartışmalar yaratmadı. IMF anlaşması sürdürüldü. Avrupa Birliği'nden tarih alındı. Cari işlemler açığı nedeniyle bir kriz havası oluşmadı. İç ve dış borçlanmada sorun çıkmadı. Enflasyon beklenenden ve tahmin edilenden düşük çıktı. Büyüme beklenenin, hatta istenilenin üzerinde gerçekleşti. 
Şimdi, 2005 için çok iyimser tahminler yapıyoruz. Bu yıl siyasi bir istikrarsızlık beklemiyoruz. Bazı çevreler, erken seçim olasılığından bahsediyorlarsa da, ben buna fazla ihtimal vermiyorum. Avrupa Birliği ve Kıbrıs konularında da tam çözüm sağlanamasa bile içinden çıkılmaz bir istikrarsızlık olasılığı görmüyorum. 
Ekonomik olarak ise, IMF ile anlaşmanın sürmesi başlı başına bir istikrar unsuru. Yeni yılda, enflasyonun 8-10 civarında gerçekleşeceğini, büyümenin 5-7 olabileceğini düşünüyorum. Yeni Türk Lirası uygulaması, önceleri bazı sıkıntılar yaratsa da başarılı olacak. 3 ay sabretmek lazım. 
Türk lirası reel faizlerindeki 7-8 puanlık seviye sürecek. Bu durumda, Türk lirası enstrümanlarına yatırım yapılması karlı olacak. Dolar - euro paritesinin 1.40'ı aşacağı anlaşılıyor. Bu konudaki bazı tahminler 1.45'in bile aşılabileceği yönünde. Bu durum tersine dönünceye kadar da bizde bir döviz baskısı oluşmaz. Çünkü, eurodaki değer artışı ihracatçımızı koruyor. 
Türk lirası aşırı değerli ve bu değerliliğin döviz kurlarında bir yükselmeye neden olması kaçınılmaz. Ancak, yükselmenin ne zaman olacağı konusu halen açık değil. Bu ekonomik konjonktür ve ülkeye yüksek döviz giriş hızı sürdükçe düzeltmenin 3-6 gibi bir kısa dönemde gerçekleşmesi zor görünüyor. Bu yıl turizm gelirlerinin daha da artacağını düşünüyorum. Özelleştirme nedeni ile de, 3-4 milyar doları bulabilecek yabancı sermaye gelebilir. 
İbre borsanın lehinde. Yeni yılla birlikte, borsamıza yabancı ilgisinin artacağı görüşündeyim. Kısa dönemde, borsa da iyi kazandırır. Hele, Merkez Bankası'nın döviz alımları ve piyasaya para sürmeleri devam ettiği sürece. 
2005 mutlu, sağlıklı, başarılı bir yıl olsun. 



</TEXT>
</DOC>
