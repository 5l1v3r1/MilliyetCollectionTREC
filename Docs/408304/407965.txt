<DOC>
<DOCNO> 407965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko43.html </URL>
<DATE> 2005/12/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
4 çimento fabrikası devredildi... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa çıkarılan 9 çimento fabrikasından 4'ü, Rekabet Kurumu ve Fon Kurulu'nun onayının ardından yeni sahiplerine devredildi. 
     TMSF konferans salonunda düzenlenen törende, ihale bedelleri peşin ödenen ve işlemleri tamamlanan Lalapaşa, Bartın, Trabzon ve Standart çimento fabrikalarının devir teslimi gerçekleştirildi. 
     Lalapaşa çimento fabrikası 166 milyon 500 bin dolar bedelle Çimentaş İzmir Çimento Fabrikası A.Ş.'nin, Standart Çimento fabrikası 175 milyon 500 bin dolar bedelle Çimsa Çimento Sanayi ve Ticaret A.Ş.'nin, Bartın Çimento fabrikası 48 milyon dolar bedelle Çimko Çimento ve Beton Sanayi ve Ticaret A.Ş.'nin, Trabzon Çimento Fabrikası 81 milyon 250 bin dolar bedelle Aşkale Çimento Sanayii'nin oldu. 
     TMSF Başkanı Ahmet Ertürk, firma yöneticilerinin katıldığı törende yaptığı konuşmada, bugün devri gerçekleştirilen fabrikalardan 471 milyon 250 bin doların fiilen tahsil edildiğini belirterek, fabrikalarının yeni sahiplerine ve Türk ekonomisine hayırlı olmasını diledi. 
     
     "DİĞER 2 ÇİMENTO FABRİKASININ SATIŞ ONAYLARI HAFTAYA GERÇEKLEŞTİRİLECEK" 

     Tasarruf Mevduatı Sigorta Fonu TMSF Başkanı Ahmet Ertürk, 2 çimento fabrikasının satış onayının önümüzdeki hafta gerçekleştirileceğini bildirdi. 
     TMSF tarafından satışa çıkarılarak ihale bedelleri peşin ödenen ve işlemleri tamamlanan Lalapaşa, Bartın, Trabzon ve Standart çimento fabrikalarının devir teslimi gerçekleştirildi. 
     Törende konuşan Ertürk, Rekabet Kurulu'nun incelemeleri sonucunda 6 çimento fabrikasının ilk, 2 tanesinin ikinci teklif sahiplerine satışının onaylandığını, Gaziantep Çimento fabrikasının satışının ise iptal edildiğini hatırlattı. 
     Ertürk, Fon'un son günlerde çıkan yargı kararlarıyla maliyeti iyice yükselen İmar Bankası'nın yükünü azaltmak ve kamunun ödediği maliyeti aşağıya indirmek için bu tesislerin yönetimini Şubat 2004'de devraldığını, o dönemde 4 tesiste üretimin fiilen durduğunu, diğerlerinde ise kapasite kullanımının yüzde 20-30 seviyelerine indiğini anlattı. 
     Fon'un, borçlunun borcunu ödememek için sürdürdüğü bütün engelleme çabalarına rağmen atadığı yöneticilerin marifetiyle bu tesisleri ayağa kaldırdığını, üretimlerini artırdığını, iş barışı sağladığını, motivasyonu ve ihracatı yükselttiğini kaydeden Ertürk, şöyle devam etti 
     "Bu tesisleri kaynak yaratır hale getirdi. Bu sürecin sonunda tesislerin değeri yükseldi ve cazibeleri arttı. Türkiye ekonomisinin, olağanüstü bir iyileşmeyle güven ve istikrarın yeniden tesis edildiği bir ortama girmesi de Fon'un bu yüksek değerleri gerçekleştirmesine yardım etti. Bugün gerçekleştirilecek 4 devir teslim ile 471 milyon 250 bin dolar tahsil edilmiş durumda. 
     Diğer 2 tesisin satış onayları önümüzdeki hafta gerçekleştirilecek. Devir teslimleri de umarım önümüzdeki hafta gerçekleştirilecektir. Bu arada ikinci en iyi teklif verenlere satışı onaylanan 2 fabrika için Fon Kurulu'nun incelemeleri devam etmektedir. Önümüzdeki haftalarda o konuda bir açıklama yapılacaktır. Satışı iptal edilen Gaziantep Fabrikası için de satış hazırlıkları yapılacaktır. Onun da takvimi ve prosedürü önümüzdeki haftalar içinde ilan edilecektir." 
     
     "PARALARI ALINCA YÜZÜMÜZ GÜLÜYOR" 

     Ahmet Ertürk, konuşmasının ardından Çimsa'ya ihale edilen Standart Çimento fabrikasının bedeli olan 175.5 milyon dolarlık dev çeki Sabancı Çimento Grubu Strateji ve İş Geliştirme Direktörü Murat Seferoğlu'ndan aldı. 
     Ertürk, 166.5 milyon dolarlık Lalapaşa Çimento fabrikası çekini Çimentaş Genel Müdürü Nazmi Akduman'dan, 48 milyon dolarlık Bartın Çimento fabrikası çekini Sanko Holding Yönetim Kurulu Başkanı Abdülkadir Konukoğlu'ndan ve 81 milyon 250 bin dolarlık Trabzon Çimento fabrikası çekini de Aşkale Çimento Yönetim Kurulu Başkanı Lütfü Yücelik'ten aldı. 
     Firma temsilcilerine çimento fabrikalarının tapularını sunan Ertürk, "Paraları alınca doğal olarak yüzümüz gülüyor. Sizlerin yüzünüzün güldüğünü buradan görüyorum. Çünkü kamu alacağı bugün 471 milyon 250 bin dolar daha aşağıya inmiş bulunmakta. Önümüzdeki haftalarda bu devir teslimler devam edecek ve tahsilatı sürdüreceğiz" diye konuştu. 
     Ertürk, konuşmasının sorunda herkesin yeni yılını kutladığını, 2006'nın 2005 gibi iyi geçmesini dilediğini söyledi. 
     Toplantının ardından katılımcılara Abdülkadir Konukoğlu'nun Gaziantep'ten getirdiği baklava ikram edildi. 
     
</TEXT>
</DOC>
