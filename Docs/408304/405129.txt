<DOC>
<DOCNO> 405129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur14.html </URL>
<DATE> 2005/12/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İçinde 200 bin Avro olan çantayı Alman sahibine teslim etti 
</HEADLINE>
<TEXT>

     Antalya’da gözlemecilik yaparak geçimlerini sağlayan Erdemir ailesi, işyerinde unutulan ve içinde 200 bin avro bulunan çantayı Alman sahibine teslim etti. 
     Antalya-Alanya arasında D-400 karayolu kenarında 10 yıldır gözlemecilik yapan Cemil ve Şahizer Erdemir çifti, işyerlerinde bir çanta unutulduğunu belirterek, bir süre sahibinin gelmesini beklediklerini, sahibi çıkmayınca açtıkları çantada 200 bin avro bulunması üzerine durumu polise bildirdiklerini kaydetti. 
     Polisle birlikte yaptıkları araştırma sonucunda çantanın, Alanya’da yaşayan Alman S.F’ye ait olduğunun tespit edildiğini belirten Cemil Erdemir, şöyle konuştu 
     "İşyerimde bir sandalyenin üzerinde asılı duran bir çanta olduğunu fark ettim. Sahibi gelir diye alıp eve koydum, ancak gelip çantayı soran olmadı. Akşam geç saat olduğunda merak ettim ve çantayı açtım. Çantanın içinde, bankadan yeni çekildiği anlaşılan 200 bin avro civarında para olduğunu gördüm. Çantada, sahibine ait olduğunu düşündüğüm bir telefon numarası buldum ve aradım. Telefona cevap verilmemesi üzerine durumu polise bildirdim. Polisle birlikte hareket ederek geç saatlerde telefonu tekrar aradığımızda S.F. adlı kişiye ulaştık. S.F, paranın kendisine ait olduğunu ve oğluna ev almak için bankadan çektiklerini söyledi. 15 yıldır Alanya’da yaşayan S.F, gece geç saatte polisle birlikte işyerime geldi ve çantasını kendisine teslim ettik." Çanta sahibinin çok sevindiğini ve kendisine 800 YTL vermek istediğini kaydeden Erdemir, bunu kabul etmediğini belirterek, "Ben para isteseydim zaten çantayı vermezdim" dedi. 
     10 yıldır gözlemecilik yaparak geçimlerini sürdürdüklerini, 11 ve 
     7 yaşında iki çocukları bulunduğunu anlatan Cemil Erdemir, daha önce 
     de iki kez para dolu çanta bulduğunu, bunları da sahiplerine teslim ettiğini belirtti. Çevresindeki bazı kişilerin bulduğu paraları geri vermesini eleştirdiğini ifade eden Cemil Erdemir, "İki çocuğum var. Ekonomik sıkıntılarımız da var ama haram parayı çocuklarıma asla yedirmem. Bin kere daha bulsam bin kere daha sahibine teslim ederim" diye konuştu. 
     
     15 YILDIR ALANYA’DA YAŞAYAN ALMAN 
     İçinde 200 bin avro bulunan çantanın sahibi Alman S.F. de AA muhabirine yaptığı açıklamada, Cemil Erdemir’in dürüstlük örneği sergilediğini söyledi. 
     Çantayı nerede unuttuğunu bilemediğini, bu nedenle durumu polise bildirdiklerini anlatan Alman S.F, "15 yıldır eşimle birlikte Alanya’da yaşıyoruz. Türk insanını ve Türkiye’yi sevdiğimiz için buradayız. Erdemir ailesinin tavrı da bizim bu sevgimizi doğruladı. Bu parayı oğluma ev almak için bankadan çekmiştik. Kaybettiğim anda dünyam başıma yıkılmıştı ama Erdemir ailesi gibi iyi birinin eline geçtiği için gerçekten de çok şanslıyız" dedi. 
     Erdemir ailesiyle bundan sonra iyi bir dost olacaklarını belirten S.F, güvenlik gerekçesiyle isminin ve fotoğrafının basında yer almasını istemediğini, ancak Erdemir ailesinin bu örnek davranışının herkes tarafından bilinmesi gerektiğini sözlerine ekledi. 
     
</TEXT>
</DOC>
