<DOC>
<DOCNO> 403416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo03.html </URL>
<DATE> 2005/12/14/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Fenerbahçe'den açıklama Daum'un herhangi bir transfer talebi olmadı 
</HEADLINE>
<TEXT>

     Fenerbahçe Kulübü, transfer yapılacağıyla ilgili medyada yer alan haberler üzerine, Teknik Direktör Christoph Daum’un, bu konuda bir talebi bulunmadığını bildirdi. 
     Kulübün resmi internet sitesinden yapılan açıklamada, futbol takımına ocak ayında yeni oyuncular alınacağı ve bu yönde çalışmalar yapıldığı yolunda gerçeği yansıtmayan haberler yapıldığı ifade edilerek, "Kulüpten sızan bilgiler başlığı altında, muhatap belirtmeden, sadece duyumlara ve dedikodulara dayandırılarak yazılan haberler gerçeği yansıtmamaktadır. Teknik direktörümüz Christoph Daum’un adı geçen oyuncularla ilgili kulüp yönetimine herhangi bir talebi olmamıştır" denildi. 
     Daum’un, son iki sezonda olduğu gibi bu sezon sonunda da teknik ekibiyle yapacağı toplantı sonunda istediği oyuncu ya da oyuncularla ilgili raporunu yönetim kuruluna vereceği, oluşturulacak transfer komitesinin de bu bilgiler ışığında çalışmasını sürdüreceği vurgulanan açıklamada, "Bazı oyuncularla görüşüldüğü, düşünüldüğü, devre arası veya devre sonu transfer edileceği yolunda basının bir bölümünde yer alan haberler, kulübün resmi yayın organlarından açıklanmadığı sürece yalan haber olma özelliğini koruyacaktır" ifadelerine yer verildi. 
     
</TEXT>
</DOC>
