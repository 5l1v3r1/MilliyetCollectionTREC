<DOC>
<DOCNO> 403362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko16.html </URL>
<DATE> 2005/12/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
IMF Temsilcisi Bredenkamp Cari açıkta kötüleşme beklemiyoruz 
</HEADLINE>
<TEXT>

     Uluslararası Para Fonu IMF Türkiye Temsilcisi Hugh Bredenkamp, 2006 yılında en büyük önceliğin sosyal güvenlik reformu olacağını söyledi. 
     NTV'de soruları yanıtlayan Bredenkamf, Türkiye ekonomisinin uzun dönem dengeleri açısından sosyal güvenlikte verilen açıkların kapatılması gerektiğini ifade ederek, Türkiye'de sağlık harcamalarının, özellikle ilaç harcamaları olmak üzere beklenenin üzerinde bir artış gösterdiğini söyledi. 
     Bredenkamp, sağlık ve sosyal güvenlik harcamalarında mali disiplini öne çıkaran, maliyet etkin bir yaklaşım benimsenmesi gerektiğini söyledi. 
     IMF Türkiye Temsilcisi Bredenkamp, sanayileşmiş ülkelerde faizlerin yükseldiği bir döneme girildiğini belirterek, Türkiye'nin dış finansman gereklerini karşılamakta bu durumu dikkate alması gerektiği uyarısında bulundu. 
     Uluslararası piyasalarda yüksek faizlerin yol açacağı bir likidite daralmasının Türkiye'nin dış finansman kaynaklarının azalmasına ya da pahalanmasına yol açmasının sıkıntı yaratacağına işaret eden Bredenkamp, böyle bir durumda döviz kurunda ciddi bir düzeltme gerekebileceğini söyledi. 
     
     ''CARİ AÇIKTA KÖTÜLEŞME BEKLEMİYORUZ'' 
     Bredenkamp, cari açık konusunda bir soruya karşılık olarak da cari işlemler açığının petrol fiyatlarındaki artıştan ve Türk Lirası'nın güçlenmesinden kaynaklandığını söyledi. 
     Petrol fiyatlarının Türkiye'nin kontrolünün dışında bir etmen olduğunu belirten IMF temsilcisi, buna karşılık Türk hükümetinin liranın güçlenmesi konusunda bir şeyler yapabileceğini belirtti. 
     IMF olarak cari açıkta daha fazla kötüleşme beklemediklerini belirten Bredenkamp, açığın büyüme eğilimi göstermesi halinde 2006 yılında bazı mali önlemler gerekebileceğini ifade etti. 
     Önemli olanın cari açığın nasıl finanse edilmesi olduğunu vurgulayan Bredenkamp, açığın yeni borçlanma yoluyla değil, doğrudan yabancı yatırımlarla finanse edilmesi durumunda sürdürülebilir bir ekonomik büyüme sağlanacağını kaydetti. 
     Merkez Bankası'nca yapılan faiz indirimlerinin ekonomiyi olumlu etkilediğini belirten Bredenkamp, Merkez Bankası'nın bir bütün olarak başarılı bir performans gösterdiğini de söyledi. 
     Faiz indirimlerinin 2006 yılında da devam etmesini beklediğini kaydeden IMF temsilcisi bununla birlikte, indirimlerin 2005 yılındaki kadar hızlı olmasını beklemediğini ifade etti. 
     
</TEXT>
</DOC>
