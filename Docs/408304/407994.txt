<DOC>
<DOCNO> 407994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy15.html </URL>
<DATE> 2005/12/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bakan Çelik Rektör Aşkın davasıyla ilgili yorum yapmam 
</HEADLINE>
<TEXT>

     Milli Eğitim Bakanı Hüseyin Çelik, Yüzüncü Yıl Üniversitesi Rektörü Yücel Aşkın’ın tahliyesiyle ilgili mahkeme kararı konusunda, "Bugüne kadar yorum yapmadım, bundan sonra da yapmam" dedi. 
     Milli Eğitim Bakanı Hüseyin Çelik, çeşitli açılış ve incelemelerde bulunmak üzere bugün uçakla Van’a geldi. 
     Bakan Çelik’i Ferit Melen Havaalanı’nda, Vali Niyazi Tanılır, Belediye Başkanı Burhan Yenigün, Emniyet Müdürü Tacettin Kurt ile partililer karşıladı. 
     Havaalanı’nda gazetecilerin "Rektör Aşkın’ın tahliyesini nasıl değerlendiriyorsunuz" sorusu üzerine Çelik, "Mahkemenin kararıdır. Netice itibariyle böyle takdir etmişlerse benim söyleyeceğim bir şey yok. Bu konuda, mahkeme kararı üzerine bugüne kadar yorum yapmadım, bundan sonra da yapmam" dedi. 
     Bakan Çelik, bir gazetecinin "Rektör Aşkın’ı ziyaret edecek misiniz" sorusunu da "Hayır" şeklinde yanıtladı. 
     Bakan Çelik daha sonra Erciş İlçesi’ne gitti. 
     
</TEXT>
</DOC>
