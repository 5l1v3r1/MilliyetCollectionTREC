<DOC>
<DOCNO> 400173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/spo02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki gol bize yetmeliydi' 
</HEADLINE>
<TEXT>


Fenerbahçe Teknik Direktörü, fazla gol yemelerinden yakındı. Alman çalıştırıcı, şu an ligin değil, PSV maçının daha önemli olduğunu ifade etti 


Fenerbahçe Teknik Direktörü Christoph Daum, Trabzonspor karşısında her iki devrede de farklı bir oyun anlayışı ortaya koyduklarını söyledi. 
İlk yarıdaki futbolun üzücü olduğunu ifade eden Alman çalıştırıcı, "Maçın ikinci devresinde, ne kadar farklı bir şekilde gücümüzü sahaya yansıtabileceğimizi gösterdik. Maalesef bu tutkulu ve inançlı oyunumuzu galibiyetle ödüllendiremedik. Girdiğimiz net gol pozisyonları da var, ama gerçekten en iyi formumuzda olduğumuz bir günde değildik. Bunun yanı sıra Trabzon- spor'u da tebrik etmek gerekiyor. Gerçekten iyi alan daralttılar, iyi kontratağa kalkıp, sonuca gitmesini bildiler" dedi. 
Daum konuşmasına şöyle devam etti 
"Oyuncularım kendilerine şu soruları sormalı Antrenmanlarda kontrollü pas çalışıyoruz, maça gelince bunu sahaya yansıtmak yerine neden bireysel oynuyoruz Topu koşturabilmen için topsuz alanda hareketli olman lazım. Tabii yediğimiz gol sayısı oldukça fazla. Kendi sahanda iki gol atıyorsan, bu galibiyet için yeterli olmalı. Oyuncularımla bu konuda görüşeceğim, bunun üzerinde çalışacağım. Ben takımın performansına ve oyuncuların durumuna göre hareket ediyorum. Rekor kırmak için değerlendirme yapmıyorum." 
Sarı - lacivertlilerin teknik patronu, artık kendisi için en önemli karşılaşmanın Şampiyonlar Ligi'ndeki PSV maçı olduğunu ifade ederek, "Ligde rakiplerimizin bizi yakalayacağı düşüncesi uzun dönemi gerektiriyor" yorumunu yaptı. 

Ve büyü bozuldu 

Fenerbahçe, Beşiktaş'ın üst üste 13 maçlık galibiyet serisine ulaşma şansını kaçırdı, Trabzonspor'a sekiz maç sonra evinde puan kaptırdı 

Bu sezon üst üste 12 maç kazanarak kendi rekorunu kıran Fenerbahçe, Trabzonspor karşısında Beşiktaş'ın Türkiye rekorunu egale etme şansını kaçırdı. 
Lider haftalar sonra bordo - mavili takım karşısında puan kaybına uğrarken, Beşiktaş'ın 1859 - 60 sezonunda ulaştığı 13 maçlık seriye yetişemedi. Sarı - lacivertliler, son dakikalarda attığı golle ise yenilmezlik unvanını korumayı başardı. 
1998 - 99 yılından bu yana İstanbul'da galibiyet yüzü göremeyen, hatta puan bile alamayan Trabzonspor ise hem rakibinin müthiş çıkışını durdurdu, hem de sekiz maç sonra Şükrü Saracoğlu Stadı'ndan puan çıkarmayı başardı. 

Alex nihayet 

Sakatlığı nedeniyle Vestel Manisa, Milan ve Galatasaray maçlarında forma giyemeyen Fenerbahçe'nin yıldız oyuncusu Alex de Souza, Trabzonspor'a karşı ilk on birde forma giydi. Önceki gün uzun bir aradan sonra ilk kez takımla çalışan Brezilyalı futbolcu, dün sabah Samandıra Tesisleri'nde bir kez daha kendini denedi. Ağrıları tamamen geçen Alex, Daum'a, oynayabilecek durumda olduğunu söyleyince formasına kavuştu. 

Gözler Nihat'ta 

Milli oyuncu, ara transferde Real Sociedad'tan ayrılacağını açıkladı, "Bir iki hafta içinde hangi kulübe gideceğim netlik kazanacak" dedi 

MEHMET ÇİFTÇİ 

Fenerbahçe'nin transfer listesinde bulunan Nihat Kahveci, ara transferde Real Sociedad'tan ayrılacağı sinyalini verdi. Nihat, San Sebastian'da düzenlediği basın toplantısında, bu ay içinde futbol hayatında önemli gelişmeler olacağına dikkat çekerek herkesi, her şeye karşı hazırlıklı olmaya çağırdı. 
Kulübünün kendisine halen net bir teklif getirmediğini vurgulayan yıldız oyuncu, "Ben onlara 'Sizinle masaya oturmaya hazırım' dedim ancak onların hazır olmadığını gördüm. Ara transfer dahil bazı ciddi teklifler gelmiş durumda. Belki bunlardan birini seçebilirim, böylece az da olsa kulübüm para kazanmış olur" dedi. 
Nihat, Real Sociedad ile sözleşmesinin temmuz ayında dolacağını da hatırlatarak kendisine gelen tekliflerin daha çok bu tarihten sonraki sözleşmeleri kapsadığını ancak ara transferde de kendisiyle ilgilenen bazı kulüplerin olduğunu, dolayısıyla geleceği konusunda yapılan spekülasyonların bir iki hafta içinde sona ererek, hangi kulübe gideceğinin açıklık kazanacağını söyledi. 


</TEXT>
</DOC>
