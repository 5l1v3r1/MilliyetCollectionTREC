<DOC>
<DOCNO> 405194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun05.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
80. yaşa 80 konuk 
</HEADLINE>
<TEXT>


Fikret Otyam'ın 80. yaş günü önceki gece Büyük Londra Oteli'nde düzenlenen 'pastasız' partiyle kutlandı. Otyam'ın eşi Filiz Otyam ve Nebil Özgentürk'ün hazırladığı partiye kalabalık bir davetli topluluğu katıldı 

Aslı Onat 

Yıllarca röportajlarıyla Türkiye'nin sosyal sorunlarını gündeme taşıyan, bir yandan da resim ve fotoğraf çalışmalarını sürdüren Fikret Otyam'ın 80. yaşı, önceki akşam verilen bir partiyle kutlandı. Otyam'ın doğum günü partisi alışılmış kutlamalardan çok farklıydı. 
Toplantının öznesi Fikret Otyam olunca renkli tablolar oluşması kaçınılmazdı. Büyük Londra Oteli'nin bugüne dek korunagelen ve insanı yıllar öncesine götüren dekorasyonunda bir yanda çiğköfte yoğuran ustalar, diğer yanda dostlarıyla sohbet eden ve mutluluğu yüzünden okunan Fikret Otyam vardı. 
80. yaşını kutlarken sevdikleriyle çevrili olmaktan dolayı son derece memnun olan Otyam'a duygularını sorduğumuzda, "Eski dostlarımla birlikte olmak kendimi 80 değil, 160 yaşında hissettiriyor. Çoğuyla uzun zamandır bir araya gelememiştik. Hepsini gördüğüme çok sevindim" yanıtını aldık. 

Ahmed Arif şiirine katkı 
Doğum günü partisine Fikret Otyam'ın ağabeyi Nedim Otyam'ın yanı sıra gazetemizin Genel Yayın Yönetmeni Sedat Ergin, Hıncal Uluç, Çetin Altan, Doğan Hızlan, Ara Güler, İlhan Selçuk, Aydın Boysan, Celal Başlangıç ve Ataol Behramoğlu gibi gazeteci, yazar ve sanatçıların yanı sıra Edip Akbayram, Hüseyin Turan ve Tarık Akan gibi müzisyen ve oyuncular da katıldı. 
Kapıdan giren her misafir Filiz - Fikret Otyam çifti tarafından güler yüzle karşılandı. Mek nın gitgide kalabalıklaşması, Otyamlar'ın seveninin ne kadar çok olduğunun göstergesiydi. 
Geceyi Nebil Özgentürk ile birlikte düzenleyen Filiz Otyam gülerek, "Fikret aslında 20-30 kişi geleceğini sanıyordu ama 80. yaşına bastığı için 80 davetli çağırdığımdan haberi yoktu" dedi. Filiz Otyam, davul zurna ekibi eşliğinde halay da çekilebilir mi diye düşünmüş ama otelin temellerine zarar gelebilir uyarısıyla bu fikirden vazgeçmek zorunda kalmış. Halayın eksikliğinin hissedilmediği gecede Özgentürk'ün hazırladığı barkovizyon gösterisinden önce konuşan Doğan Hızlan ise şunları söyledi "Bir insanın hem yazması hem de çizmesi nadir bulunan bir yetenektir. Bugün Güneydoğu'ya yatırımlar yapılıyorsa nedeni Fikret Otyam'dır. Otyam ayrıca çok da iyi bir şairdir. Ahmed Arif'in şiirinin tanınması konusunda çok büyük katkısı olmuştur." 

Pastasız doğum günü 
Hızlan'ın konuşmasından sonra izlenen "80 Yaş Şahane, Eş Dost Bahane" adlı barkovizyon gösterisinde Fikret Otyam'ın kişiliği ve yaşamı, çocukluğundan bugüne uzanan fotoğraflar eşliğinde anlatıldı. 
Çetin Altan, Aydın Boysan ve Demirtaş Ceyhun'un Fikret Otyam üzerine yaptıkları konuşmalar ve anlattıkları anılar da ilgiyle dinlendi. 
Çetin Altan, "Fikret Otyam'ın dünyasını tanımak yeryüzünü tanımak demektir. Yıllar önce Güneydoğu hakkında anlattıklarına daha çok dikkat edilseydi bugün her şey daha farklı olurdu" dedi. 
Boysan'ın Otyam'a "Fikret, bana bir sözün vardı Gençliğinin kıymetini bil " diye seslenmesi ise gülüşmelere neden oldu. Gecenin sürprizi halk müziği sanatçısı Hüseyin Turan'ın davul zurna ekibi eşliğinde Fikret Otyam'a türkü söylemesi oldu. Turan'ı dinlerken duygulanan Otyam da sanatçıya eşlik etti. 
Otyam'ın kendi doğum gününde yapamadığı tek iş ise pastasını yemek oldu. Nedeni de usta gazeteci ressamın diyabet rahatsızlığıydı. Filiz Otyam, eşi dışında herkes pasta yerse Fikret Otyam'ın canı çeker diye düşünmüş ve pasta faslı iptal edilmiş... Biz de Milliyet olarak Fikret Otyam'a "Nice sağlıklı yıllar" diliyoruz... 



</TEXT>
</DOC>
