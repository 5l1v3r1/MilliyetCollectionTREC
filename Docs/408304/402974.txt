<DOC>
<DOCNO> 402974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/yazar/cemal.html </URL>
<DATE> 2005/12/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Manik depresif 
</HEADLINE>
<TEXT>


Evet, öyle, bizim insanımız, bizim memleketimiz manik depresif Bir bulutların üzerinde... 
Bir umutsuzluğun çukurunda... 
Sanki ortası yok 
O şarkıdaki gibi 
"Hiçbi kere hayat bayram olmadı Ya da her nefes alışımız bayramdı." 
Yıllar böyle geçer bizde. 
Siyasetimiz de buna benzer. Ya siyahtır, ya da beyaz. 
Bazen seçim sonraları şöyle bir normal dönem yaşarız. Sonra taraflar uçlara kaymaya başlar. 
Bir tarafın ak dediğine, öbür tarafın kara dediği kısır, tatsız tuzsuz o bildik siyaset oyunu sahneye çıkar. 
Hiç değişmez bu. 
Taraflar kulelerine çekilir. Dediğim dedikçilik su yüzüne vurur. Burun delikleri açılır, gözler büyür, savaş tamtamları çalınır. 
Bugün de pek farklı değil. 
Kutuplar gitgide belirginleşiyor. Cepheleşme sinyalleri yanıp sönüyor. Kim bilir, belki yine istikrar battı Türkiye'ye... 
Yazık 
İktidarla muhalefetin birbirlerine dönük söylem ve yönelişleri öyle ki, Türkiye'de savaş tamtamlarını çaldırmak isteyenler hiç kuşku yok ellerini oğuşturuyorlar. 
Bu odaklar, öteden beri Türkiye'ye demokrasiyi çok görürler. Türkiye'nin Avrupa yolunda yürümesine de karşıdırlar. 
Bir zamanlar 
"Komünizm geliyor " şarkısını severlerdi. Türkiye bu gerekçeyle karıştırılır, demokrasi askıya alınır, kolu kanadı kırılırdı. Komünizm çöktü 
Şimdi iki şarkıları var 
"Türkiye bölünüyor " 
"Laiklik elden gidiyor " 
Gerçekten öyle mi .. 
Sanmıyorum. 
Ne bu ülke bölünür, ne de laiklik elden gider bu ülkede. 
O kadar kolay değil. 
Türkiye'nin bölünmesini de, laik cumhuriyetin sona ermesini de isteyenler elbette var. Ama güçleri, ne bu ülkeyi bölmeye, ne de laik cumhuriyeti yıkmaya yeter. 
Bunu bir kenara yazın. 
Fakat Türkiye'de sanki böyle bir tehlike varmış gibi pireyi deve yapanlara, asıl onlara dikkat edin. 
Asıl onların oyunu var. 
Tehlikeli olan onlar 
Çünkü onlardır, gerçek demokrasiyi bu ülkeye çok görenler... Asıl onlardır, Türkiye'nin sırtını Avrupa'ya dönmesini isteyenler... 
Yazın bunu da bir kenara. 
İşte onun içindir ki 
Hem iktidar hem muhalefet durup soğukkanlı düşünmeli. 
Eğer bu ülkede her şeyin başı olarak istikrarı önemsiyorlarsa... Eğer 'demokrasi düşmanları'nın Türkiye'ye kurmak istedikleri tuzağa düşmek istemiyorlarsa... 
Durup düşünmelidirler. 
İktidar tarafı, Türkiye'nin gerçek gündemi nedir, ne olmalıdır sorusunu düşünmeli... Yan yollara sapmanın, yapay gündemlere saplanmanın tehlikelerini görmeye çalışmalı. 
Muhalefet tarafı da... 
Sorumlu muhalefet ne demektir, sorumsuz muhalefet geçen kırk yılda bu ülkeye ne getirmiş, ne götürmüştür sorularını soğukkanlı düşünmelidir. 
Hiç unutmayın 
İstikrar çok önemli. 
Siyaset oyunu demokrasilerde siyah beyaz değildir. Daha çok gri alanlar ağır basar. Bir yerde birbirini dinleme ve uzlaşma sanatıdır siyaset. 
Elde silah savaş değildir politika 
İşte bunları da düşünme zamanı. 
İktidarla muhalefetin eski deyişle aklıselim yörüngesinden kayabileceğini gösteren belirtiler sahnede olduğu içindir ki, bu satırlar yazıldı. 



</TEXT>
</DOC>
