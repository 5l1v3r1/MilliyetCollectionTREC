<DOC>
<DOCNO> 407335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy04.html </URL>
<DATE> 2005/12/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP, Çömez'in eleştirilerini "parti içi demokrasi" olarak değerlendirdi 
</HEADLINE>
<TEXT>

     AKP yönetimi, partiyi ve Maliye Bakanı Kemal Unakıtan’ı sert bir dille eleştiren Balıkesir Milletvekili Turhan Çömez hakkında disiplin işlemine gerek görmedi. 
     AKP Merkez Yürütme Kurulu MYK , Grup toplantısında parti yönetimini, "Parmak kaldırıp indirme makinesi değiliz" gibi ağır sözlerle eleştiren ve Maliye Bakanı Kemal Unakıtan başta olmak üzere yolsuzluk imalı suçlamalarda bulunan Turhan Çömez’le ilgili inceleme sonucu kararını verdi. AKP Grup Başkanvekili Sadullah Ergin’in incelemesini değerlendiren AKP yönetimi, "Sözlerinin arkasında durduğunu" belirterek geri adım atmamasına karşın Turhan Çömez hakkında bir disiplin işlemi yapılmasına gerek olmadığına karar verdi. Böylece AKP, Çömez’in eleştirilerini "parti içi demokrasinin bir gereği" olarak kabul etmiş oldu. 
     Ancak Çömez’in özellikle bakanlara yönelik eleştirilerini sürdürmesi ve Unakıtan’ın da "O, önce hangi partiden ne tür cazip teklif aldı onu açıklasın" diyerek karşılık vermesi nedeniyle iki isim arasında konunun "barış" sağlanması için Parti İçi Demokrasi Hakem Kurulu’na sevkedilebileceği belirtildi. 
     Ancak parti yönetimi, Çömez’den yaptığı konuşma ve açıklamalarında suçlayıcı olmak yerine daha dikkatli bir üslup kullanmasını isteyecek. 
     AKP yönetimi, en güvenilir kurumun Cumhurbaşkanlığı olduğu sonucu çıkan bir anketin yayıncısı olan ve daha sonra da partyi eleştiren Afyon Milletvekili Mahmut koçak hakkında da yapılan inceleme sonucunda disiplin işlemi uygulanmamasına karar verdi. 
     
</TEXT>
</DOC>
