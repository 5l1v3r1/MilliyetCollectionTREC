<DOC>
<DOCNO> 400718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko61.html </URL>
<DATE> 2005/12/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Serdengeçti Bundan sonrası için kendinizi güvencede hissedin 
</HEADLINE>
<TEXT>

     Merkez Bankası Başkanı Süreyya Serdengeçti, ''enflasyonda çok daha iyi bir noktada olabilirdik ama 2005 yılında petrol fiyatlarının etkilemesi ile 1.5 puanlık olumsuz bir etki görmüş durumdayız'' dedi. 
     Merkez Bankası Başkanı Serdengeçti, açıklamalarının ardından, gazetecilerin sorularını yanıtladı. 
     Serdengeçti, ''enflasyon hedeflemesinde 2006 yılı için belirlenen her iki yönde 2 puanlık 'belirsizlik aralığı'nın, neden bu düzeyde belirlendiğine'' ilişkin soruya, şu yanıtı verdi 
     ''Biz bütün ülkelere baktık, gelişmiş ve gelişmekte olan tüm ülkelere. Örneğin İngiltere veya Brezilya'da bu oran 2. Neden böyle konuyor, çünkü sözünü ettiğimiz dışsal şokların etkileme mertebesinin bu düzeylere varabileceği görülüyor, hatta varıyor da. Çok daha iyi bir noktada olabilirdik bugün... yüzde 8'in altında olabilirdik ama 2005 yılında petrol fiyatlarının etkilemesi ile 1.5 puanlık olumsuz bir etki görmüş durumdayız.'' Bir gazetecinin, enflasyon hedeflemesinin tüm şartlarının oluşup-oluşmaması ve Merkez Bankası'nın bağımsızlığı konusundaki sorusu üzerine Serdengeçti, şunları kaydetti 
     ''Bütün koşullar birarada olması beklenilirse ve öyle geçeceğiz derseniz, hiçbir zaman enflasyon hedeflemesine geçemezsiniz. Enflasyon hedeflemesine geçemediğiniz gibi Merkez Bankası olarak başka hiçbir adım da atamayacaksınız, böyle şey olmaz. Bunların hepsi yapılacaktır. Kolay olmayacaktır ama aldığımız mesafeye bakın, bundan sonrası için de bana göre kendinizi güvencede hissedin. Bana göre, bundan sonra alınacak mesafeler de bugüne kadar alınacak mesafeler gibi alınacaktır. Merkez Bankası'nın operasyonel bağımsızlığı vardır. Bugüne kadar da iyi gitmiştir, bu aşamada bir sorun görmüyorum.'' 
     
</TEXT>
</DOC>
