<DOC>
<DOCNO> 401434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo16.html </URL>
<DATE> 2005/12/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İtalyan basını PSV, Fenerbahçe'yi yere serdi 
</HEADLINE>
<TEXT>

     Şampiyonlar Ligi’nde, dün gece deplasmanda PSV Eindhoven’a 2-0 mağlup olarak UEFA Kupası’na katılma şansını da yitiren Fenerbahçe, İtalyan spor gazetelerine de haber konusu oldu. 
     Corriere dello Sport, E Grubu’ndaki karşılaşmaya ilişkin bugünkü haberinde, "Cocu ve Farfan, Fenerbahçe’yi yere serdiler. PSV’de bayram" başlığını kullandı. 
     Sarı-lacivertliler karşısında elde edilen bu galibiyetle PSV Eindhoven’ın turu da geçtiğine değinilen haberde, "Fenerbahçe ile oynanan kaotik, spektaküler ve bıçak sırtındaki maç, PSV’nin Şampiyonlar Ligi’nde ikinci tur vizesini almasını sağladı" denildi. 
     Tuttosport gazetesi de haber başlığında, gollerin kahramanlarını ön plana çıkararak, "Cocu ve Farfan’ın golleriyle PSV grup ikincisi" dedi. 
     La Gazzetta dello Sport ise PSV Eindhoven’ın elde ettiği bu başarının, kulübün eski başkanı Frits Philips’in ölümü nedeniyle yaşadığı üzüntü bağlamında da bir teselli niteliğini taşıdığına işaret etti. 
     "Kurucusunu yad eden PSV ikinci turda" başlığını kullanan La Gazzetta dello Sport, "Eski başkan Frits Philips’in ölümünün hüznünü yaşayan PSV, Şampiyonlar Ligi’nde ikinci tura yükselmeyi başardı" dedi. 
     
</TEXT>
</DOC>
