<DOC>
<DOCNO> 403370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko24.html </URL>
<DATE> 2005/12/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Swissotel 3 otelini Ankara'da açıyor... 
</HEADLINE>
<TEXT>

     Otel işletme şirketi Raffles International, Ankara'da yeni kurulan otelin Swissotel markası altında işletimi için Gülsan İnşaat Sanayi Turizm Nakliyat ve Ticaret A.Ş. ile işletme sözleşmesi imzaladı. 
     150 odalı 5 yıldızlı otelin adı ''Swissotel Ankara'' olacak ve Nisan 2006'da hizmete sunulacak. 
     İstanbul'da Swissotel The Bosphorus ve Swissotel Göcek Marina Spa Resort'u işleten Raffles International, Swissotel Ankara ile Türkiye'deki 3. otelini işletecek. 
     İşletme sözleşmesinin imza töreninde konuşan Swissotel Hotels Resorts Genel Direktörü Meinhard Huck, başkentte bir otellerinin olmasının kendilerini mutlu ettiğini, yıllardır Ankara'da bir otel bulmak için çalıştıklarını, Ankara'daki bu otelin harika olacağını söyledi. 
     Huck, İzmir ve Bursa'da da otel projeleri bulunduğunu ifade ederek, ''Bunların da varlığımıza büyük katkıda bulunacağını düşünüyoruz. Türkiye'deki varlığımız giderek artacak'' dedi. 
     Basın mensuplarının sorularını da yanıtlayan Huck, Türkiye'de kaç otel açacakları konusunda bir hedefleri bulunmadığını, doğru ortaklar, doğru yer buldukları takdirde fırsatları değerlendireceklerini ifade etti. 
     İsviçre'de 3 otelleri olduğunu anlatan Huck, ''Ankara'daki Swissotel ile birlikte otel sayısı İsviçre ve Türkiye'de eşit olacak'' diye konuştu. 
     
     GÜLSAN İNŞAAT 
     Gülsan İnşaat Sanayi Turizm Nakliyat ve Ticaret A.Ş. Yönetim Kurulu Başkanı Şefik Gül ise turizm gruplarının son 10 yılda gerçekleştirdiği Antalya-Kemer ilçesinde işletimde olan 5 yıldızlı Kilikya Palas ve Elize Oteli yanında, yakın bir tarihte Kilikya otele entegre olarak inşaatına başlayacakları 5 yıldızlı tatil köyü projesinden oluşan zincirin dördüncü halkasının Swissotel Ankara olduğunu bildirdi. 
     Gül, 2004 yılı Temmuz ayında temelini attıkları otelin, yerin altındaki maliyetinin yerin üstündeki maliyetine göre daha fazla olduğunu belirtirken, maliyeti 25 milyon avro olarak hesapladıklarını kaydetti. 
     Gülsan İnşaat Sanayi Turizm Nakliyat ve Ticaret A.Ş. Yönetim Kurulu Başkan Yardımcısı Mehmet Gül de bugünleri hayal ederek 1990 yılında turizm yatırımlarına başladıklarını, güneyden başlayarak şehir otelciliği konseptini de bünyelerine kattıklarını söyledi. 
     Mehmet Gül, yatırım için Güneydoğu ve Karadeniz bölgelerini de düşündüklerini, yurtdışı otel yatırımlarıyla ilgilendiklerini ifade etti. 
     Gül, ''Elazığ, bir fikir olarak kafamızda duruyor. Kültürüyle ilgili yoğun faaliyetler içerisindeyiz. Harput'u canlandırmak istiyoruz. İstanbul için de şehir oteli düşünüyoruz'' diye konuştu. 
     Verilen bilgiye göre, Raffles International, Swissotel Ankara için imzalanan anlaşma ile dünya çapındaki portföyünü 35 merkezde toplam 40 otel ve tatil köyüne çıkardı. 
     
</TEXT>
</DOC>
