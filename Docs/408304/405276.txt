<DOC>
<DOCNO> 405276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun14.html </URL>
<DATE> 2005/12/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Barzani'ye laf edene 30 yıl hapis cezası 
</HEADLINE>
<TEXT>

     Ali Haydar NERGİS DHA 

IRAK’ın kuzeyindeki Erbil’de bir mahkeme, Irak Kürdistan Demokrat Partisi IKDP lideri ve bölgesel Kürt yönetimi başkanı Mesut Barzani ve ailesini eleştiren Avusturya vatandaşı öğretim görevlisi Kemal Seyid Kadir’i tek celsede 30 yıl hapis cezasına mahkum etti. 
     Kadir’in kızkardeşi Gelavej Han, Kürt haber ajansı ANF’ye yaptığı açıklamada, 2 ay önce Erbil’de tutuklanan kardeşinin geçtiğimiz günlerde apar topar mahkemeye çıkarılarak aleyhinde ’uygun olmayan yazılar’ yazdığı gerekçesiyle 30 yıl hapis cezasına çarptırıldığını söyledi. İnternet sitesinde, Kadir’in bu yazılarının nerede ve ne zaman yayımlandığı belirtilmedi. 
     
     ’BARZANİ AİLESİ VE MÜCADELESİNE SAYGISIZLIK’ 

     Erbil Mahkemesi, Kadir’i, ’Barzani ailesi ve mücadelesine saygısızlık’ yapmakla suçlayarak hapis cezasına karar verdi. Bölgesel yönetimin kurallarına göre Kadir’in ’alenen suç işlediğini’ öne süren mahkeme, Kürt öğretim görevlisinin ’uygun olmayan’ yazılar kaleme aldığı görüşünü savundu. Dr. Kadir’in kızkardeşi Han, mahkemenin kararını öğrendiklerinde şoke olduğunu söyledi. 
     Almanya’nın Stuttgart kentinde yaşayan Han, Kadir’in Avusturya vatandaşı olmasından dolayı Viyana’daki yetkililer nezdinde harekete geçtiklerini ifade etti. Avusturya hükümetinin devreye girmesini beklediklerini belirten Han, "Kardeşimin yaptığı sadece yazı yazmak ve fikirlerini dile getirmek. Ancak yıllar sonra kendi ülkesine dönüyor ve 30 yıl gibi ağır hapis cezasına çarpıtılıyor. Dünyanın neresinde görülmüş hiçbir öne soruşturma, araştırma ve savunma yapmadan bir davayı sonuçlandırmak" şeklinde konuştu. 
     
     CEZAEVİNDEN MEKTUP YOLLADI 

     Bu arada Dr. Kadir, Hevler bölgesinde tutulduğu gözaltı merkezinden bir mektup yolladı. Bir Kürt sitesinin internet sayfasında yayınlanan mektubunda Dr. Kadir, 23 Ekim’de Erbil’de silahlı kişiler tarafından tutuklandığını belirtiyor. Bu kişilerce hiçbir şey söylenmeden kaçırıldığını bildiren Dr. Kadir, halen tutukluluk sebebini bilmediğini söyledi. 
     Bir süre önce IKDP adına konuştuğunu belirten Nejad Müfti adlı bir avukat tarafından ziyaret edildiğini bildiren Kadir, daha sonra bu avukatın kendisinin açlık grevi nedeniyle sağlığının bozulduğu süreçte bir kez görüşe geldiğine dikkat çekti. Bu görüşmenin ise sadece birkaç dakika sürdüğünü belirten Kadir, Müfti’nin kendisini temsil etmediğini ve avukatı olarak kabul etmediğini söyledi. 
     
     ’TUTUKLANMAM KARA MİZAH’ 

     Dr. Kadir mektubunda, bir yargıç tarafından sorgulanmasını ise adil bir araştırmadan çok kara mizaha benzeterek, "Avusturya Elçiliği’yle ilişkiye geçmesini söylediğim zaman, bana Avusturya yetkililerinin de hakkımda tutuklama kararı verdiğini söyledi" dedi. 
     Daha önce Kürt bölgesindeki üniversitelerde öğretim üyeliği yapan Kadir, IKDP yönetimi hakkındaki eleştirel yazılarıyla tanınıyor. Bu nedenle tutuklandığı belirtilen Dr. Kadir’in durumu hakkında ise bölgesel Kürt yönetimi şimdiye kadar aydınlatıcı bir açıklama yapmadı. Sadece bu bölgesel hükümetin İskandinav ülkeleri temsilcisi Taha Bervari, İsveç’te Kürtçe yayın yapan bir yerel radyoya verdiği demeçte, Dr. Kemal Said Kadir’in tutuklu olduğunu kabul ederek kendisinin her türlü yasal güvenceye sahip olduğunu iddia etmişti. 
     
     AF ÖRGÜTÜ’NÜN KAMPANYASI SÜRÜYOR 

     Uluslararası Af Örgütü’nün, Kadir’in serbest bırakılması için dünya çapında IKDP’nin yurtdışındaki büroları, Barzani ve Irak büyükelçiliklerine gönderilmesi amacıyla başlattığı mektup kampanyası ise sürüyor. Af Örgütü, acil olarak Kürtçe, Arapça, İngilizce ve Almanca mektup gönderilmesini talep etmişti. Öğretim görevlisinin akibetine ilişkin 3 Kasım günü bölgesel Kürt yönetimi başkanı Mesut Barzani’ye mektup gönderdiklerini duyuran Af Örgütü, şimdiye kadar mektuplarına herhangi bir yanıt alamadıkları için kampanya başlatmaya karar vermişti. 
     
</TEXT>
</DOC>
