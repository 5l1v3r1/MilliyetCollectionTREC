<DOC>
<DOCNO> 404871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/ekonomi/eko03.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye iki katlı uçak satabiliriz' 
</HEADLINE>
<TEXT>


Airbus Ticari Uçaklardan Sorumlu Başkan Yardımcısı Christian Scherer, Türkiye'ye dünyanın en büyük yolcu uçağı A 380 satmak istediklerini söyledi 

Evrim Ergin 

Türk Hava Yolları'nın THY satın aldığı A 330 uçağının ilk uçuşunda sorularımızı yanıtlayan Airbus Ticari Uçaklardan Sorumlu Başkan Yardımcısı Christian Scherer Türkiye'ye dünyanın en büyük yolcu uçağı olan A 380 modelini satmayı düşündüklerini söyledi. 

THY ile ilişkinizin önemi nedir 
THY ile işbirliğimizin iki basit nedeni bulunuyor. Birincisi THY'nin Avrupa'da ve dünyanın bu bölgesinde en hızlı büyüyen havayolu şirketi olması, ikincisi de bu bölgelerde son derece etkili bir hava yolu şirketi olması. 

Önümüzdeki yıllarda ne kadar uçak satacaksınız 
THY bünyesinde eşsiz bir platformumuz var. A 320, A 321, A 330 ve A 340 için hizmet veriyor. Önümüzdeki dönemde iç hat uçuşları yapan Avrojet'lerin yenileneceğini öngörüyoruz. Yeni A 330 uçakları ile uluslararası uçuşların güçlendirileceğini tahmin ediyoruz. Ayrıca THY'ye ailemizdeki yeni bir uçak olan A 350 de satmak istiyoruz. 

'İşbirliğimiz yüzde 60 artacak' 
Peki A 380 satmak gibi bir projeniz var mı 
Evet. Bu sadece zaman meselesi. Bunun kaç yıl içinde ve kaç tane olacağını söyleyemem. Fakat İstanbul gibi bir metropol Türkiye'nin kapısını batı ülkelerine ve dünyaya açıyor. Bence bu kadar büyük bir ekonomik merkez dünyadaki diğer büyük şehirlerle ve merkezlerle bağlı hale gelmelidir. Öte yandan ilk teslimatımıza 1 yıl kalmasına rağmen şu ana kadar 150 tane satmış bulunuyoruz. Bence A 380 kesinlikle bir başarı öyküsüdür. 

THY ile off-set anlaşmasının detayları nedir 
Bu anlaşmayla uçakların kuyruklarının büyük bölümünü Türkiye'ye ürettiriyoruz. Önümüzdeki yıl işbirliğini yüzde 60 artırmayı planlıyoruz. 

'Siyaset işimizin parçası' Scherer, THY'nin Airbus uçakları almasında Avrupa Birliği sürecinin ne kadar etkili olduğu sorusuna verdiği yanıtta şunları söyledi 
"THY yönetiminin doğru ve iyi kararlar vermek için politikaya ihtiyacı olmadığını düşünüyorum. Bizim yaptığımız işte politika ne kadar etkili oluyor diye soracak olursanız itiraf etmeliyim ki büyük olasılıkla 'evet' demeliyim. Çünkü THY'nin ana hissedarı devlet. Dolayısıyla verilen kararların siyasi olarak onaylanıp onaylanmadığı her zaman tartışma konusu olacaktır. Çok açıkça görülüyor ki Türk hükümeti Avrupa Birliği'ne daha yakın olmaya ve entegre olmaya çalışıyor." 
Karşılıklı bir ilişki bulunduğunu belirten Scherer, "Bizim hükümetlerimiz de Türkiye'ye karşı bir esneklik, bir işaret vermeden biz de uçak satamayız. Bu politik bir gerçeklik" dedi. 


</TEXT>
</DOC>
