<DOC>
<DOCNO> 406151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko07.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK primine esas kazanç üst sınırı 3.451,50 YTL 
</HEADLINE>
<TEXT>



Asgari ücretteki artışa paralel olarak SSK primine esas kazanç alt ve üst sınırları da yıl başından itibaren artacak. Brüt asgari ücretin yüzde 8.65 artırılarak 531 YTL'ye çıkarılmasının ardından, geçen yıl başından bu yana 488.70 YTL olan SSK primine esas kazancın alt sınırı 531 bin YTL çıkacak. 
Asgari ücretin 6.5 katı olarak hesaplanan SSK primine esas kazancın üst sınırı da Ocak 2006'dan itibaren 3 bin 451.50 YTL'ye çıkacak. SSK prime esas kazanç üst sınırı halen 3 bin 176.70 YTL düzeyinde bulunuyor. Buna göre, aylık brüt ücreti 3 bin 176.70 YTL'nin üzerinde bulunan SSK'lıların ücretlerinden kesilen SSK primi ve İşsizlik Sigortası primi tutarları da artacak. 
Yıl başından itibaren üst sınırdan ödenen SSK primi çalışanlar için 483.21 YTL'ye, işveren payı da 673.04 YTL'ye yükseliyor. Buna göre aylık brüt ücreti 3 bin 176.70 
YTL'den yüksek olanların ödeyeceği SSK primi tutarı 38.47 YTL, işverenlerin bu çalışanları için ödeyeceği SSK primi tutarı da 53.59 YTL'ye kadar artacak. 
SK primine esas kazancın üst sınırından çalışanların ödediği İşsizlik Sigortası primi de 31.77 YTL'den 34.51 YTL'ye, işverenlerin bu çalışanları için ödediği İşsizlik Sigortası işveren payı ise 63.54 YTL'den 69.03 YTL'ye yükselecek. 




</TEXT>
</DOC>
