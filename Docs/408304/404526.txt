<DOC>
<DOCNO> 404526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo07.html </URL>
<DATE> 2005/01/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Beşiktaş'ta 2004 yılı kabus gibi geçti... 
</HEADLINE>
<TEXT>

     Beşiktaş, 2004 yılını adeta kabus gibi yaşadı. 
     Geçen sezon 2003 yılından maç fazlasıyla rakiplerinin 11 puan önünde 2004'e şampiyonluk iddiasıyla giren Beşiktaş, 1 yıl içinde ciddi bir çöküşe geçerek şampiyonluğu kaçırmanın yanısıra galibiyet sevincinden çok yenilginin hüsranını yaşamak zorunda kaldı. 
     Beşiktaş, 1 yılda Birinci Süper Ligi, Türkiye Kupası ve UEFA Kupası olmak üzere toplam 44 maç yaparken, bu karşılaşmalarda daha çok yenilgiyle sahadan ayrıldı. 
     ''Kara Kartallar'', 2004 yılındaki 44 maçta 17 yenilgi alırken, 16 galibiyet ve 11 beraberlik elde etti. 
     
     ŞAMPİYONLUK KAÇTI 
     Kuruluşunun 100. yılında 2002-03 sezonunda teknik direktör Mircea Lucescu ile şampiyonluk yaşayan Beşiktaş, geçen sezon ilk yarıyı yine rakiplerinin önünde tamamlayarak 2004 yılına girdi. 
     Puan farkıyla rakiplerinin önünde ikinci yarıya başlayan Beşiktaş, Samsunspor maçıyla birlikte 2004 yılındaki kabusunu yaşamaya başladı. 
     Siyah-beyazlılar, Samsunspor maçında Zago, İbrahim Üzülmez, Ahmet Yıldırım, İlhan ve Pancu olmak üzere 5 oyuncusunun hakem Cem Papila tarafından kırmızı kartla atılmasının ardından hükmen 4-0 yenik sayıldı. 
     2003-04 sezonunun 2004 yılına ait bölümünde ligde 17 maçta istediği istikrarı yakalayamayan siyah-beyazlı takım, bu karşılaşmalarda 8 yenilgi, 5 beraberlik ve 4 beraberlik aldı. 
     Beşiktaş, geçen sezon 34 maçta 62 puan topladı ve 3. sırada yer alarak UEFA Kupası'na katılma hakkını elde edebildi. 
     
     KUPALARDA BAŞARISIZ OLDU 
     Beşiktaş, geçen sezon Avrupa Şampiyonlar Ligi'nde başarısız olarak ancak UEFA Kupası'nda devam etme hakkı elde ederken, 3. turda İspanya'nın Valencia CF takımına 3-2 ve 2-0'lık yenilgilerle kupaya veda etti. 
     Siyah-beyazlı takım, Türkiye Kupası'nda yine 3. turda Gaziantepspor'a 4-1 yenilerek elendi. 
     ''Kara Kartallar'', başarısız geçen bir sezonun ardından teknik direktör Mircea Lucescu ile yollarını ayırdı. 
     
     OLAĞANÜSTÜ KONGRE YAŞADI 
     Beşiktaş, 2004 yılı içinde bir de olağanüstü kongre yaşadı. 
     Takımı 100. yılında şampiyonluğa taşıyan yönetimin başında bulunan Serdar Bilgili, geçen sezon siyah-beyazlı takımın BJK İnönü Stadı'nda Fenerbahçe'ye 3-1 yenildiği maç sonrası kendisine küfür edildiği gerekçesiyle olağanüstü kongre kararı aldı. 
     Olağanüstü kongre sonrası kulübün başkanlığına Yıldırım Demirören seçildi. 
     Bu arada Alaattin Çakıcı'nın Beşiktaş ile ilişkisinin gündeme gelmesi de camianın bu yıl içinde yaşadığı bir başka sıkıntılı durum oldu. 
     
     DEL BOSQUE DE KABUSU BİTİREMEDİ 
     Beşiktaş'ta, olağanüstü kongre sonrası başkanlığa seçilen Yıldırım Demirören, Lucescu'nun yerine teknik direktörlüğe dünyaca ünlü İspanyol Vicente Del Bosque'yi getirirken, Del Bosque de 2004 yılında takımın yaşadığı kabusu bitiremedi. 
     Beşiktaş, 2004 yılı içinde Del Bosque yönetiminde lige yarım sezonda havlu attı ve 2004 yılını kötü tamamladı. 
     Ligde 17 maçta 8 galibiyet alan siyah-beyazlı takım, 4 yenilgi ve 5 beraberlikle 29 puan sonrası 5. sırada kendine yer bulabildi. 
     Siyah-beyazlı takım, topladığı 29 puanla 5. sırada yer alırken, 43 puanlı lider Fenerbahçe'nin de 14 puan gerisinde kaldı. 
     
     UEFA KUPASI'NDA DA HÜSRAN 
     2004 yılında özellikle ligde kötü günler geçiren Beşiktaş, Avrupa'daki şansızlığını da kıramadı. 
     Geçen sezon 2004 yılı içinde UEFA Kupası'nda Valencia'ya 3. turda elenen Beşiktaş, bu yıl içinde bu kupada grup maçlarında başarısız oldu ve yine elendi. 
     Kupada 1. turda Norveç'in FK Bodo Glimt takımıyla deplasmanda1-1 berabere kalan ''Kara Kartallar'', grup maçlarında İspanya'nın Athletic Club Bilbao takımını İstanbul'da 3-1 yenerek, taraftarlarını sevindirdi. Ancak ligdeki kötü gidişini Avrupa'ya da yansıtan Beşiktaş, grup maçlarında Romanya'nın Steaua Bükreş ekibine 2-1 ve İtalya'nın AC Parma takımına 3-2 yenilirken, Standard Liege ile kendi sahasında 1-1 berabere kaldı. 
     Grup maçlarında 4 maçta 4 puan toplayan Beşiktaş, kupadan elenerek 2004 yılında bir hüsran daha yaşadı. 
     
     STATTAKİ CİNAYET CAMİAYI ÜZDÜ 
     Futbolda sıkıntılı 1 yıl geçiren siyah-beyazlı camia, BJK İnönü Stadı'nda yaşanan cinayetle 2004'te başka bir şok daha yaşadı. 
     Ligin 13. haftasında Çaykur Rizespor ile yapılan maçta Cihat Aktaş'ın öldürülmesiyle camia yılın en büyük üzüntülerinden birini yaşamış oldu. 
     Yaşanan cinayet sonrası Futbol Federasyonu Disiplin Kurulu tarafından siyah-beyazlı kulübe 3 maç seyircisiz oynama cezası verildi. 
     
     2004'TEN YALNIZCA TÜRKİYE KUPASI KALDI 
     Ligde ve UEFA Kupası'nda bu sezon başarısız olan siyah-beyazlı takım, 2004 yılından yeni yıla yalnızca Türkiye Kupası'ndaki umutlarını taşıyabildi. 
     Lige erken havlu atan ve ilk yarı sonunda liderin 14 puan gerisine düşen, UEFA Kupası'ndan da elenen ''Kara Kartallar'', Türkiye Kupası'nda 2. kademede İzmir'de Göztepe'yi 1-0'lık skorla geçerek, 3. kademeye çıkma başarısı gösterdi. 
     Beşiktaş, 3. kademede 23 Ocak Pazar günü kendi sahasında Konyaspor ile karşı karşıya gelecek. 
     
</TEXT>
</DOC>
