<DOC>
<DOCNO> 400195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yasam/yas03.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Net15 yarışmasının ödülleri arttı 
</HEADLINE>
<TEXT>


www.milliyet.com.tr'de süren 'Net15 Bilgi ve Kültür Yarışması'nın gördüğü büyük ilgi üzerine yarışmadaki bir günlük ödül sayısı 20'ye yükseldi 

İSTANBUL Milliyet 

Türkiye'nin en çok ziyaret edilen haber sitesi 'www.milliyet.com.tr'nin 'Net15 Bilgi ve Kültür Yarışması' büyük ilgi gördü. Ayın birincisini otomobil sahibi yapacak olan yarışmaya gelen yoğun talep doğrultusunda ödüller de artırıldı. 

Nasıl yarışırsınız 
"interaktif.milliyet.com.tr" adresinden ulaşılan yarışma hakkında konuşan Doğan Gazetecilik İnternet Koordinatörü Çiğdem Toraman, "14 Kasımda başlayan yarışmaya ilgi çok büyük. Bu nedenle bir günde dağıttığımız ödül sayısını 20'ye çıkardık" dedi. 
'Net15 Bilgi ve Kültür Yarışması'na katılmak için gazete bayilerinden şifre kartı almak gerekiyor. İnternet üzerinden de kredi kartıyla 1 YTL ödenerek şifre alınabiliyor. Yarışma için siteye üye olan ziyaretçiler, şifreyi kullanarak yarışabiliyor. Bir şifreyle bir kez yarışılabilirken, gün içinde en çok 5 kez yarışılabiliyor. 

Ayın birincisine otomobil 
Yarışmada 15 soru yöneltiliyor. Soruların tamamını en kısa sürede cevaplayan yarışmacı günün birincisi oluyor. Günün birincisi cep telefonuyla ödüllendirilirken, gün içinde ilk yirmiye giren kullanıcılara DVD ve VCD player, Türkçe-İngilizce sözlük CD'si, kitap, DVD ve VCD film seti gibi hediyeler dağıtılıyor. Bir haftada en iyi performansı gösteren kullanıcı notebook, bir ay boyunca en iyi performansı gösteren kişi ise son model bir otomobil kazanıyor. 
Yarışmanın sorularını 40 öğretmenden oluşan 'Net15 Soru Hazırlama Komitesi' hazırlıyor. 




</TEXT>
</DOC>
