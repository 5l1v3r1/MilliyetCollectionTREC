<DOC>
<DOCNO> 404602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/spo04.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu ayıbı temizleyin' 
</HEADLINE>
<TEXT>


Trabzonspor Teknik Direktörü Halilhodziç, Beşiktaş karşısına kendilerini affettirmeleri için Ankaraspor on birini sürdüğünü belirtti, "Bunda da başarılı oldular" dedi. Boşnak hoca geleceği konusunda karar vermediğini de söyledi 


Karadeniz ekibi, bu sezon üç büyüklerle yaptığı bir maçtan ilk kez 3 puanla ayrılmanın mutluluğunu yaşıyor. 
Teknik Direktör Vahid Halilhodziç oyuncularını kutlayarak, "Ankaraspor önündeki 3-2'lik yenilgiden sonra aynı kadroya şans tanıdım. Çünkü hatalarını düzelteceklerini biliyordum. En çok da buna sevindim. Futbolcularımla 3 saat teker teker konuştum. 'Çıkın bu ayıbı temizleyin' dedim. Bunda da başarılı oldular. Kariyerimde ilk kez böyle bir maç kaybetmiştim. Bunun tarifi çok zor. Ama sonuçta Beşiktaş'ı mağlup ettik. Fenerbahçe'yi de yenmemiz gerekirdi" dedi. 
Boşnak hoca, başkanlığa Nuri Albayrak'ın seçilmesi ile ilgili ise, "Görüştüğüm iki adaydan biri Nuri Albayrak'tı. Trabzon'da son bir ay içinde çalışmak gerçekten çok zordu. Gündemde hep seçim vardı. Umut ediyorum ki, yeni başkanla yeni adımlar atarak Trabzonspor çıkış yapacaktır. Burada kalmam için bazı şartlar oluşmalı. Öncelikle transfer gerekli. Kulüpte de bazı yönetimsel değişikliklerin olması lazım. Mesela futbolculara ödemeler konusunda. Kalabilirim de, kalmayabilirim de" diye konuştu. 
Oyuncular hakkında sivri demeçler verdiği hatırlatılan Halilhodziç, şöyle devam etti "Neden herkesi aldatayım Asla yalan söylemem. Gerçekler kötü sonuçlardan çıkmanızı sağlar. Futbolcularımla gurur duyuyorum. Kahramanca savaştılar. Birkaç takviyle ikinci yarı çok iyi bir Trabzonspor olur" yorumunu yaptı. 
Bordo-mavililerin hocası, Beşiktaş'ın da kendileri gibi sorunlar yaşadığını ancak Tigana'nın bunları çözeceğini, Yattara'nın devamlılık kazanması halinde katkısının daha fazla olacağını sözlerine ekledi. 

Yapma başkan 

Trabzonspor eski başkanı Atay Aktuğ, Fatih Tekke'yi korudu, İstanbul'a tabancayla gelmesini savundu. Karadeniz insanının silaha meraklı olduğunu belirten Aktuğ, "Bunu çok fazla yadırgamayın. Fatih'in burada evi var. Oraya getirmiş" dedi. Yıldız futbolcu ise "Tatil nedeniyle İstanbul'da kalacağım için yanımda getirdim" diyerek kendisini savundu. 
Siyah - beyazlı taraftarlar da, bordo - mavili oyuncunun bu hareketini, maç öncesinde hatırlattı, "Fatih Tekke ateş etsene" ve "Emniyet uyuma Fatih Tekke burada" diye tempo tutarak durumu protesto etti. 
Atay Aktuğ, başkanlığının son gününde karşılaşmayı protokol tribününden izledi. 

Wigan takipte 

Fatih ve Hüseyin'i izlediler 
İngiltere Premier Ligi takımlarından Wigan Athletic'in Başkanı David Whelan ile Teknik Direktör Paul Jewell, İnönü Stadı'na gelerek Trabzonspor'un milli yıldızları Fatih Tekke ve Hüseyin'i izledi. 
Karşılaşmayı menajer Ceylan Çalışkan ile birlikte locadan izleyen Başkan Whelan ile teknik patron Jewell'ın önümüzdeki hafta Trabzon'a giderek, Fatih ve Hüseyin için bordo - mavili yöneticilerle pazarlık masasına oturacakları ifade edildi. Trabzonsporlu idareciler, İngiliz ekibinin sezon başında Fatih Tekke için kulübe yaptığı resmi teklifi geri çevirmişti. 


</TEXT>
</DOC>
