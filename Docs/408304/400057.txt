<DOC>
<DOCNO> 400057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur07.html </URL>
<DATE> 2005/12/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Doktorlara seminer Doktor hastasının sırrını açıklayabilir mi 
</HEADLINE>
<TEXT>

     Yeni TCK ve CMK ile doktorların sık sık sorduğu "Doktorun ve eşinin yanında metresi olduğunu itiraf eden adama boşanma davası açılırsa doktor şahit olur mu ", "Hastaya ağrı kesici uygularken ölürse ne olur ", "Sınava girmesin diye komşunun oğluna rapor veren doktor suçlu mudur " sorularının yanıtlarını bulmak için seminerler veriliyor. 
     Yeni TCK’nın 1 Haziran’dan itibaren yürürlüğe girmesi ile birlikte doktorlara yönelik kanun maddelerinin doğru anlaşılması için Ankara Üniversitesi Adli Tıp Anabilim Dalı Bölüm Başkanı Prof. Dr. Hamit Hancı tarafından seminerler vermeye başlandı. 
     Prof. Dr. Hamit Hancı, Sağlık Bakanlığı Ulus Hastanesi’nde düzenlenen seminerde, doktorlara öncelikle TCK’nin dördüncü maddesi "Kanunu bilmemek mazeret değildir" ilkesini hatırlattı. 
     Hancı, doktorların yaptıkları bir çok şeyin suç olduğunu bilmediğini söyleyerek, örnek olarak, "ağrı kesici kullanımı"nı verdi. Hastaya yeni bir ağrı kesici uygulamadan önce, allerji testinin yapılması gerektiğini vurgulayan Hancı, bir çok doktorun testi yalnızca "Pensilin" uygulamadan önce yaptığını söyledi. 
     
     HASTA RAPORU VERMEK SUÇ 
     "Sınav döneminde rapor isteyenlerle" karşılaşan doktorların isteğe göre rapor yazmanın suç olduğunu bilmediğini vurgulayan Hancı, ancak bu tür raporların sekiz aydan üç aya kadar hapis öngördüğünü vurguladı. 
     Hancı, birçok doktorun yakınlarını kırmadığını hatırlatarak, sonra da "Belgede sahtecilik" suçlamasıyla karşı karşıya kaldığını kaydetti. 
     
     "ADAM ’METRESİM VAR’ DESE DE DOKTOR ŞAHİT OLAMAZ" 
     Prof. Hancı, doktorların yeni TCK ile birçok konuda dikkatli olması gerektiğini belirtti. Çapraz sorgu yönteminin yakında uygulamaya geçeceğini söyleyen Hancı, sorulara doğru yanıt vermek için kanunlara hakim olmak gerektiğini ifade etti. 
     Hancı, örnek olay olarak şunu gösterdi 
     "Eğer bir adam ölüm döşeğinde gelip ’Doktor bey ne olur beni kurtarın, karıma bağışlayın, üç metresim var hepsini bırakayacağım’, karısı da ’Ben de bu adamdan razıyım, kurtarın yeter ki beşyüz metresi olsun’ dese, olaydan üç ay sonra doktora boşanma davasında tanıklık celbi gelse doktor ne yapar " Doktorun hastalarının sırlarını saklamakla yükümlü olduğunun altını çizen Hancı, bu kuralın ancak, üçüncü kişilerin hayatını etkileyen durumlarda değiştirilebileceğini hatırlattı. 
     Hastanın rızası olduğu sürece, sırlarının saklanması gerektiğini ifade eden Hancı, "Sosyal yaşam içeren bilgiler de meslek sırrına girer" dedi. 
     Hancı, doktorların her zaman yaptıkları işlemleri kayıt altına alması gerektiğini, böylece olası suçlamalardan kurtulacaklarının açıklayarak, konuyu "Yazılmayan yapılmamıştır, kaydedilmeyen kaybedilmiştir" sözleriyle özetledi. 
     
</TEXT>
</DOC>
