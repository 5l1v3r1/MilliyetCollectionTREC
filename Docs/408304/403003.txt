<DOC>
<DOCNO> 403003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun21.html </URL>
<DATE> 2005/12/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
The Times ABD ve İngiltere, seçimlerden sonra Irak'tan çekilecek... 
</HEADLINE>
<TEXT>

     İngiliz The Times gazetesi, ABD ve İngiltere'nin seçimlerden ve bir hükümet oluşturulmasından sonra Irak'tan programlı olarak çekilmeyi planladığını yazdı. 
     Haberde, Irak'taki seçimlerin arifesinde Amerikalı ve İngiliz yetkililerin, geçici hükümet döneminin sona erdiğini ve bunun da Mart 2006'dan itibaren müttefik güçlerin bu ülkeden çekilmesinin başlaması için ''yeşil ışık'' anlamına geldiğini düşündüğü belirtildi. 
     Batılı bir diplomatın, ''yeni Irak hükümetiyle konuşacağımız ilk şey güvenliğin aşamalı olarak devri olacak'' şeklindeki sözlerine yer verilen haberde, bunun aşamalı olarak gelecek yıldan itibaren yapılacağı belirtildi. 
     Haberde, ABD'nin yeni yılın sonunda 30 bin kadar asker çekmeyi planladığı ve takip eden aylarda da askeri varlığını yüz binin altına çekmeyi düşündüğü belirtildi. 
     Irak Dışişleri Bakanı Hoşyar Zebari de, Times'a verdiği demeçte, birliklerin ülkeden aceleyle çekilmesinin ülkeyi şiddet ortamına sürükleyeceğini belirterek, ''Vaktinden önce çekilmeyi düşünenler, durumu gerçekten bilmiyor. İnsan hayatına yapılan yatırım ve Amerikalıların mali taahhütleri, bütün bunların hepsi boşa gider. Biraz sabır göstermek lazım, paniğe mahal vermemek lazım'' ifadesini kullandı. 
     Bu arada, BBC'ye açıklamalarda bulunan İngiliz General Jim Dutton, mümkün olan en kısa zamanda Irak'tan ayrılmayı istediklerini, Iraklılara kendilerini geliştirmek için şartları sağladıktan sonra gideceklerini söyledi. 
     Irak'ta 160 bin kadar Amerikan askeri ve 8 bin kadar da İngiliz askeri bulunuyor. 
     
</TEXT>
</DOC>
