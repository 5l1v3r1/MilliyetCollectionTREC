<DOC>
<DOCNO> 400045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo23.html </URL>
<DATE> 2005/12/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Erdal Keser Rakibimizin hakem kararları ile kazanması moralimizi bozdu 
</HEADLINE>
<TEXT>

     Galatasaray Teknik Direktörü Eric Gerets'in yardımcılığını yapan antrenör Erdal Keser, sarı-kırmızılı takımın geride kaldığımız haftalardaki puan kayıplarını 3 nedene bağladı. 
     Sarı-kırmızılı kulübün aylık resmi yayın organı Galatasaray Dergisi'nin Aralık sayısında röportajı yer alan Keser, alınan kötü sonuçların nedenlerini, ''Formsuzluk, şanssızlık ve moralsizlik'' olarak sıralarken, ''İçlerinde en önemlisi takımın morali. Moral seviyemiz nasıl düştü peki Rakibimizin, malum hakem kararları ve hangi şartlarda kazandığını gördüğümüzde, bu bizim takımı moralmen çökertti'' diye konuştu. 
     Erdal Keser, teknik kadro olarak oyuncularla bu konuda çok toplantı yaptıklarını dile getirirken, ''Bizim kendi yolumuza bakmamız ve kendi maçlarımızı kazanmamız gerektiğini anlattık. Ancak ne kadar telkin edersen et, bir noktada futbolcu, arka arkaya bu türden haksızlıkları gördüğü zaman bir güven problemi yaşıyor. Ancak bunu da atlattık, artık rakiplerimizin ne yaptığının bir önemi yok'' dedi. 
     
     SAKATLIKLARIN FAZLALIĞI 
     Galatasaray'daki sakatlıkların antrenman programıyla bağlantılı olduğu yönündeki iddiaları da yanıtlayan Keser, ''Bu yorumlar tamamen bilgisizlikten kaynaklanıyor. Takımda yaşanan sakatlıkların aşırı yüklemeyle kesinlikle alakası yok'' ifadesini kullandı. 
     Erdal Keser, teknik ekip olarak güne başlarken, ''Bugün ne çalışma yapalım '' demediklerini vurgulayarak, şunları söyledi 
     ''Bütün antrenman programımız haftalar öncesinden belli. Reinhard Stumpf da, ben de Köln Spor Akademisi mezunuyuz. Biz futbolcunun beslenmesinden, antrenman programına, metabolizmanın hangi çalışmaya hangi reaksiyonu vereceğini değerlendirerek bir çalışma planı yapıyoruz. Biz aldığımız eğitimin ve tecrübemizin ışığında en iyi antrenman modelini uyguladığımıza eminiz.'' ''Futbolu bıraktığınızdan bu yana Türk hakemleri değişti mi '' şeklindeki bir soruya ise Keser, ''Futbolculuk dönemimde de Türk hakemleri hakkında pek pozitif düşüncelerim yoktu. Aradan yıllar geçti, benim bu fikirlerimi değiştirecek bir olay ortada yok'' diye yanıt verdi. 
     
</TEXT>
</DOC>
