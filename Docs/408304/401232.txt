<DOC>
<DOCNO> 401232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/siy11.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Son AB adayları Ankara'da buluştu 
</HEADLINE>
<TEXT>


UTKU ÇAKIRÖZER Ankara 


Türkiye ile eşzamanlı olarak AB katılım müzakerelerine başlayan Hırvatistan'ın Cumhurbaşkanı Stefan Mesiç, 3 günlük resmi ziyaret için Ankara'ya geldi. Cumhurbaşkanı Sezer, Çankaya Köşkü'nde resmi törenle karşıladığı Mesiç onuruna, bir akşam yemeği verdi. Mesiç, Ankara'da katıldığı bir konferansta da, "Avrupa'nın sınırı Avrupa değerlerinin ulaşabildiği her yerdir. Bu nedenle Hırvatistan ve Türkiye'siz bir AB hayal edilemez. Avrupa bizim kaderimiz" dedi. Avrupa standartlarını günlük davranışlara yansıtmak gerektiğini de ifade eden Mesiç, "Hırvatistan'ın savaş suçu işlediğini ve ülkemizde savaş suçluları olduğunu itiraf ettik ve halkımızı buna inandırdık" diye konuştu. 


</TEXT>
</DOC>
