<DOC>
<DOCNO> 406098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur31.html </URL>
<DATE> 2005/12/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bursa'da kar kalınlığı 5 santimetre oldu 
</HEADLINE>
<TEXT>

     Soğuk hava ve kar yağışı, Bursa ve Erzurum’da yaşamı olumsuz etkiliyor. 
     Bursa Meteoroloji İstasyonu yetkilileri, kar kalınlığının 5 santimetre, hava sıcaklığının ise eksi 1 derece olarak ölçüldüğü kentte, yağışın yarına kadar etkili olmasının beklendiğini bildirdi. 
     Otellerin yılbaşı ve Kurban Bayramı hazırlıklarını sürdürdüğü Uludağ’da da kar yağışının devam ettiğini belirten yetkililer, dünden bu yana 4 santimetre kalınlığında kar yağdığını, ancak "çökme" nedeniyle kalınlığın dünkü gibi 63 santimetre olduğunu söylediler. 
     Karayolları 14. Bölge Müdürlüğü ve İl Özel İdare Müdürlüğü Köye Yönelik Hizmetler Birimi yetkilileri de bölgedeki yollarda bir sorun olmadığını, ancak akşamdan bu yana devam eden kar yağışı nedeniyle ekiplerin hazır bekletildiğini bildirdiler. 
     
     ERZURUM’DA 173 KÖY YOLU ULAŞIMA KAPALI.. 
     Erzurum kent merkezinde 2 santimetre ölçülen kar kalınlığı, Palandöken Kayak Merkezi’nde 30 santimetreye ulaştı. 
     Birçoğu yüksek kesimlerde bulunan 173 köy yolunun kar nedeniyle ulaşıma kapandığını belirten İl Kriz Merkezi yetkilileri, kapanan yolların açılması için çalışma başlattıklarını bildirdi. 
     Bu arada, Karayazı İlçesi’ne bağlı Yücelik Köyü Yalı Mezrası’nda doğum sancısı çeken Nazmiye Kurt, kar nedeniyle kapalı mezranın yolu açılarak, ambulansla Erzurum Nenehatun Hastanesi’ne kaldırıldı. 
     
</TEXT>
</DOC>
