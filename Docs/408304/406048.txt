<DOC>
<DOCNO> 406048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo10.html </URL>
<DATE> 2005/12/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Süper Lig'de ilk yarının gollerinin yüzde 38'inde yabancıların imzası var 
</HEADLINE>
<TEXT>

     Turkcell Süper Ligi'nde 2005-2006 sezonunun ilk yarısında filelere giden toplam 402 golden 156'sına yabancı futbolcular imza attı. 
     Türkiye'de futbol yaşantılarını sürdüren ''lejyonerler'', ligin 17 maçlık ilk bölümündeki gollerin yüzde 38.80'ini kaydettiler. 
     Yabancı oyuncuların attığı toplam 156 gol, 52 ayrı futbolcu arasında dağıldı. 
     
     ANKARASPOR YÜZDE OLARAK EN BAŞARILISI 
     Ankaraspor, ligin ilk yarısında yabancılarının attığı gollerin, toplam gollere oranı açısından en yüksek oranı tutturan takım oldu. 
     Toplam 22 golünden 14'üne yabancı futbolcuları imza koyan başkent ekibinde gollerin yüzde 63.63'ünü ''lejyonerler'' attı. 
     
     FENERBAHÇE'NİN YABANCILARI COŞTU 
     Sezonun ilk yarısında yabancı futbolcuları en fazla gol atan takım, devreyi namağlup lider kapatan Fenerbahçe oldu. 
     Sarı-lacivertli takımın ilk yarıda filelere gönderdiği toplam 43 golünden 27'sinde yabancılarının ismi bulunuyor. 
     Yabancılarının gollere katkısı bakımından yüzde 62.79 ile Ankaraspor'un hemen ardından ikinci sırada yer alan ''Sarı Kanaryalar'', aynı zamanda kadrosunda bulundurduğu 6 yabancı oyuncusu da gol atan tek takım unvanını aldı. 
     Fenerbahçe ayrıca, 27 golle, yabancı oyuncuları en fazla gol atan takım durumda bulunuyor. 
     
     GALATASARAY'IN YABANCILARI SUSKUN KALDI 
     Galatasaray'ın kadrosunda bulunan 6 yabancı oyuncu ise ilk yarı boyunca sadece 7 kez fileleri havalandırdı. 
     Sarı-kırmızılı takımda Iliç 6, Heinz ise 1 gol attı. 
     Yabancı oyuncu tercihlerini forvet hattında kullanmayan ''Cim Bom'', yabancılarının toplam gollere oranı bakımından yüzde 17.94 ile son sıradaki Ankaragücü'nün bir üstünde yer aldı. 
     Bu arada Beşiktaş'ın ise 24 golünden 11'ine yabancıları imza koydu. 
     
</TEXT>
</DOC>
