<DOC>
<DOCNO> 404111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur22.html </URL>
<DATE> 2005/12/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Hava buz gibi Kar, yağmur ve fırtına ile donacağız 
</HEADLINE>
<TEXT>

     Tüm Türkiye'yi saran yağışla hava, yeni haftayla birlikte kara dönüşecek. 8 derece düşecek hava sıcaklığıyla birlikte etkili olacak fırtına ve rüzgara dikkat. Yağışla hava hafta ortasına kadar sürecek. İstanbul, Ankara, İzmir, Antalya, Adana hafta sonunu yağmurlu geçirirken, pazartesi günü İstanbul'da karla karışık yağmur, Ankara ve Erzurum'da kar yağışı görülecek. 
     Devlet Meteoroloji İşleri Genel Müdürlüğü'nün yaptığı uyarıya göre, hava sıcaklığı 18 Aralık Pazar gününden itibaren Marmara'dan başlayarak tüm yurtta 8 derece azalacak. Sıcaklıklar İstanbul'da 4, Ankara ve Erzurum'da 5, İzmir'de 9, Adana ve Antalya'da 18, Trabzon'da 15 ve Diyarbakır'da 11 dereceye kadar düşecek. 
     YARIN Marmara ve Ege'de akşam saatlerinde başlayacak yağışlar zamanla Batı Karadeniz, İç Anadolu'nun kuzeybatısı, Akdeniz, Doğu Karadeniz ile Doğu ve Güneydoğu Anadolu'da devam edecek. Yağışlar Trakya'da karla karışık yağmur, Doğu Karadeniz'in iç kesimleri ile Doğu Anadolu'nun kuzey ve doğusunda kar şeklinde olacak. Lodos Marmara, Ege, Batı Akdeniz, Batı Karadeniz ile İç Anadolu'nun batısında kuvvetli, kısa süreli fırtına şeklinde esecek. 
     PAZAR günü, Marmara, Ege, Akdeniz, İç Anadolu'nun batısı Batı Karadeniz ile Doğu ve Güneydoğu Anadolu'nun batısında yağış bekleniyor. Yağışlar Marmara, Kuzey Ege, Batı Karadeniz ile Doğu Akdeniz'de etkili olmak üzere yağmur ve sağanak, Trakya'da karla karışık yağmur ve kar şeklinde olacak. Akdeniz'de lodos, kuzeybatı kesimlerde poyraz kuvvetli olarak esecek. Hava sıcaklığı tüm yurtta hissedilir derecede azalacak. 
     PAZARTESİ günü ise Kıyı Ege, Trakya, Hakkari ve Mardin çevresi dışında tüm Türkiye yağış altında. Güneydoğu Anadolu, Akdeniz ve Doğu Karadeniz'in kıyısında yağmur, Batı Karadeniz ve Marmara'da karla karışık yağmur şeklinde düşecek yağışlar, iç bölgelerde kara dönüşecek. Özellikle Bolu çevresi ve İç Anadolu'da etkili kar yağışı bekleniyor. 
     
</TEXT>
</DOC>
