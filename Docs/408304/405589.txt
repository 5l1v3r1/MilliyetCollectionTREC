<DOC>
<DOCNO> 405589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yazar/civaoglu.html </URL>
<DATE> 2005/12/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
5. güç 
</HEADLINE>
<TEXT>


Başbakan Erdoğan, "TÜSİAD için suç duyurusu" mesajını verdi. TÜSİAD ve iktidarlar zaman zaman karşı karşıya gelirler. 1970'li yılların sonunda TÜSİAD, dönemin Ecevit başbakanlığındaki "yamalı hükümetine karşı" gazetelerde paralı ilanlar yayımlamıştı. Ortalık karışmıştı. O hükümet birkaç ay sonra da çökmüştür. TÜSİAD, üniversite, medya, yargı belirtmekte fayda var ki "tekin" değillerdir. O kurumlara rağmen hükümet etmek "zor" uğraştır. 
AKP iktidarı, bu saydıklarımın -zaman zaman geri adımlar atsa da- genelde, tümünü karşısına alarak siyaset yapma yanlışında. 
Oysa... 
Seçimleri kazanarak, parlamentoya çoğunlukla girerek, hükümet olunur ama iktidar olmak için "derin demokrasiye" gerek var. 
Şöyle ki... 
.................... 
Montesquieu, demokrasi için şu üç kuvvet arasında eşitliği ve ayrılığı yeterli görmüştü Yürütme hükümeti de içine alan bürokrasi... Yasama parlamento... ve Yargı Anayasa Mahkemesi'nden yargıtaya, danıştaya ve mahkemelere kadar tüm yargı erki... 
Bu üçünün eşit güçte ve birbirini dengeleyerek işlemesi sağlıklı demokrasinin koşuluydu. 
İletişim yüzyılıyla birlikte bu üçüne 4. kuvvet olarak medya eklendi. Ulus adına bu üç kuvvetin vicdan denetim ve sorgulaması işlevi medyanındır. Ama o da "eşit güç" olmalıdır. Ne aşağı... Ne yukarı... Hukuk devleti ilkeleri içinde medya da üç güç ile dengededir. 
Demokrasinin zaman içinde 5. gücü de oluşmuştur "NGO" Non Governmental Organisations diye anılan sivil toplum örgütleri... 
TÜSİAD, işte demokrasinin bu 5. kuvveti kapsamında Türkiye'nin en güçlü sivil toplum örgütlerinden biridir. 
Dünyadaki eş kurumlarla ilişki halindedir. Küresel kamuoyu oluşturan kanaat önderleri ağının içindedir. 
Aynı zamanda Türkiye'nin en iyi "think tank" araştırma ve düşünce üretim kurumları arasındadır. 
Ağırlıklıdır. 
Erdoğan, bugün karşı tavır koysa da bir gerçek, bu hükümete, "AB ile görüşme tarihi alınması ve görüşmelerin başlatılması" için TÜSİAD'ın, Avrupa ve ABD'deki eş kuruluşlarla birlikte yaptığı lobi, önemli katkıda bulunduğudur. 
Uyarıları "yapıcı" olarak algılanmalıdır. 
Olur olmaz "asabiyet yaparak" gerginlikler yaratmaya gerek yok. 
TÜSİAD ve medya, bu iktidara ekonomide istikrar, siyasette demokrasi derinliği ve AB ile ilişkilerde büyük destek vermiştir. 
Bu sağlıklı rotada kalması, yapay gündemler yaratarak kuşku ortamı oluşturmaması için uyarılarda bulunmaktadır. 
Öfkelenmeye, alınganlık yapmaya hiç gerek yok. 
TÜSİAD da bela arıyor, hır çıkartmaya uğraşıyor değil ki .. 
Neden tek başına iktidarlar 3. yılı doldurduktan sonra kural olarak "tahammülsüzlük moduna" geçerler 
Ya sinirleri aşınıyor... Ya içine attıkları artık doluyor, taşıyor... Ya da 3 yıl boyunca öylesine pohpohlanıyorlar ki artık en ufak eleştiriyi kaldıramıyorlar. 
Bu 3 olasılıktan en tehlikelisi sonuncusudur. 
Çünkü... 
Sinirler dinlenmeye alınabilir. 
Birikimler dışa vurulduktan sonra yeni bir tolerans hacmi kazanılır. 
Ama... Pohpohçular azalmaz, çoğalır. 



</TEXT>
</DOC>
