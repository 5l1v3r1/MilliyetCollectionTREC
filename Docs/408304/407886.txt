<DOC>
<DOCNO> 407886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun10.html </URL>
<DATE> 2005/12/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bağdat'ta 11 Şii boğazları kesilerek öldürüldü 
</HEADLINE>
<TEXT>

     Irak'ın başkenti Bağdat'ta bir eve baskın düzenleyen 6 saldırgan, 11 Şii'yi boğazlarını keserek öldürdü. 
     Sünnilerin oluşturduğu Latifiye bölgesinde düzenlenen saldırıda öldürülen 4'ü kadın 11 kişilik ailenin, daha önce bölgeden gitmeleri konusunda tehdit aldıklarını belirtildi. 
     Ülkedeki derin mezhep ayrılıkları, bazı bölgelerde silahlı mezhep mensuplarının, diğerlerini bölgeyi terk etmeye zorlamak için saldırı düzenlemelerine neden olabiliyor. 
     Sünni ve laik Şiiler hükümette anlaşamadı Bu arada ülkede 15 aralık seçimlerinin ardından başlayan tartışma sürüyor. Sünni Arap ve laik Şii gruplar, seçimlerle ilgili yolsuzluk iddiaları tam olarak araştırılıncaya kadar seçimleri kazanan dinci Şii blokla hükümet kurulması için görüşme yapmayacaklarını duyurdu. 
     Sünniler ve laik Şii grupları seçimlerde geniş hile ve yolsuzluk yapıldığını ileri sürüyor. İlk sonuçlar Şii Birleşik Irak İttifakı'nın büyük ara ile önde gittiğini, ancak hükümet kurmak için hala bir koalisyon ortağına ihtiyacı olduğunu gösteriyor. 
     Şii ittifakı üç gündür Kürt gruplarıyla hükümet görüşmelerini sürdürüyor. Irak Devlet Başkanı Celal Talabani ile Şii ittifakın lideri Abdülaziz el Hekim, Talabani'nin kuzey Irak'ta Dokan Gölü'ndeki konutunda koalisyon görüşmeleri yapıyor. 
     Muhtemel başbakan adayları arasında şimdiki başbakan İbrahim Caferi ile Irak İslam Devrimi Yüksek Konseyi'nden Adil Abdül Mehdi bulunuyor. 
     
</TEXT>
</DOC>
