<DOC>
<DOCNO> 405953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun35.html </URL>
<DATE> 2005/12/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
22 CIA ajanı, AB ülkelerine ayak basamayacak 
</HEADLINE>
<TEXT>

     İtalya'da haklarında tutuklama emri çıkartılan ABD'nin Merkezi Haberalma Teşkilatı'na CIA mensup 22 ajanın, Avrupa Birliği üyesi ülkelerine ayak basmaları durumunda tutuklanabilecekleri bildirildi. 
     Yargı kaynakları, Milano Ağır Ceza Mahkemesi Önsoruşturma Hakimi Armando Spataro ve Temyiz Mahkemesi tarafından bugün çıkartılan tutuklama emirlerinin, tüm AB ülkeleri için geçerli olduğunu belirttiler. 
     İtalya Adalet Bakanlığı'nın, Milano Mahkemesi'nden CIA ajanlarına ilişkin davayla ilgili dosyaların bir nüshasını talep ettiği öğrenildi. 
     İtalya Adalet Bakanı Roberto Castelli, Milano Mahkemesi'nin daha önce 22 ajan hakkındaki iade talebini ABD'ye iletip iletmeme konusunu tutanakları inceledikten sonra karara bağlayacak. 
     Yargı kaynaklarından edinilen bilgilere göre, sanık CIA ajanlarının İtalya'da yargılanabilmeleri için İtalya veya AB üyesi ülkelere ayak basarak tutuklanmaları dışında iki seçenek daha bulunuyor. Birinci seçeneğe göre, İtalya Adalet Bakanlığı'nın iade talebini ABD'ye iletmesi yönünde karar vermesi durumunda, ABD ve İtalya arasındaki ikili anlaşmalar doğrultusunda sanıkların yargılanması mümkün olabilecek. İkinci seçenekte, tutuklama emrinin İnterpol'e iletilmesi durumunda, sanıklar AB üyesi olmayan ülkelere giriş yaptıklarında da tutuklanabilecek. 
     22 CIA ajanı, Milano'da imamlık yapan Hasan Mustafa Usame Nasr'ı 17 Şubat 2003 tarihinde gizlice kaçırarak sorgulamalarının ardından, yasadışı yollardan İtalya'dan çıkarıp Mısır'a teslim etmekle suçlanıyor. 
     Milano'daki yargıç ve savcılar, CIA'nın Milano'da düzenlediği söz konusu operasyonu ''İtalya'nın egemenlik haklarının ciddi biçimde ihlali'' biçiminde yorumluyorlar. Amerikalı yetkililer, operasyonun İtalya'nın bilgisi dahilinde düzenlendiğini ileri sürmüş, İtalyan hükümeti ise bu tür iddiaları yalanlamıştı. 
     
</TEXT>
</DOC>
