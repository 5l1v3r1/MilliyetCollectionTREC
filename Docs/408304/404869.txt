<DOC>
<DOCNO> 404869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/ekonomi/eko01.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai'den Yalova'ya ikinci 'arazi' ziyareti... 
</HEADLINE>
<TEXT>


Türkiye'de yatırım yapılabilecek yerleri görmek için Adapazarı, Yalova ve Trakya'ya giden Hyundai heyeti, Yalova'yı 'detaylı inceleme' için ikinci kez ziyaret etti 

YALOVA AA 

Yalova Ticaret ve Sanayi Odası TSO Başkanı Lütfullah Akıncı, Hyundai yetkililerinin fabrika yatırımı için yer arayışları kapsamında Yalova'da kendilerine gösterilen araziyi daha detaylı incelemek için ikinci bir ziyaret yaptığını açıkladı. Akıncı, Hyundai heyetinin 13 Aralık'ta kente gelmelerinin ardından, geçtiğimiz cuma günü ikinci bir ziyaret yaptıklarını söyledi. 

2 bin dönüme çıktı 
13 Aralık tarihinde Bandırma'da da incelemelerde bulunan Hyundai yetkililerinin, geçen cuma günü bir kez daha Yalova'ya geldiğine dikkat çeken Akıncı, şunları söyledi 
"Kendilerine önerilen AKSA Fabrikası ile Hava Meydan Komutanlığı arasındaki bin 600 dönüm alanı bir kez daha incelediler. Biz kendilerine çarşamba günü önerdiğimiz üç alanla ilgili tüm bilgilerin yer aldığı bir dosyayı iletmiştik. Bize, bin 600 dönümlük arazinin yeterli olmayacağını, artırmanın mümkün olup olmayacağını sormuşlardı. Yapılan çalışmalarla yer 2 bin dönümün üzerine çıkarıldı. Bu da onları mutlu etti." 

'Limanı olan arazi istiyorlar' Lütfullah Akıncı, Hyundai yetkililerinin Avrupa pazarına açılabilmek için deniz kenarında ve limanı olan bir fabrika kurmak istediklerine işaret ederek, "Önerdiğimiz yer, tam aradıkları özelliklere sahip. Bu yüzden de şimdiye kadar kendilerine önerilen tüm yerler içinde en uygun özelliklere sahip yerlerden birinin Yalova olduğunu öğrendik. Biz Yalova olarak böylesi önemli bir yatırımın ilimize ve ülkemize gelmesi için elimizden gelen gayreti gösteriyoruz" diye konuştu. 
Hyundai'ye önerilen 3 alternatif alanla ilgili dosyanın Sanayi ve Ticaret Bakanlığı'na ulaştırıldığını bildiren Akıncı, "Dosyamız bakanlıkta. Bundan sonrası Hyundai yetkililerinin kararına bağlı. Biz görevimizi yaptık, top hükümette" diye konuştu. 


</TEXT>
</DOC>
