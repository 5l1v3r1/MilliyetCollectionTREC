<DOC>
<DOCNO> 405146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur31.html </URL>
<DATE> 2005/12/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yurtta kış, Marmaris'te güneş... 
</HEADLINE>
<TEXT>

     Türkiye’nin büyük bir bölümünde ağır kış koşulları hüküm sürerken, Marmaris adeta bahardan kalma günler yaşıyor. 
     Parlak güneş ve bulutsuz bir gökyüzünün hakim olduğu Marmaris’te güzel hava genç, yaşlı ve çocuk herkesi deniz kenarına çekti. Kışı Marmaris’te geçiren tatilciler ise sahilde gezinti yaparak, güneş gören kafeteryalarda oturarak güneşlenmeyi tercih etti. 
     Marmaris’te yaşayan amatör balıkçılar da oltalarını denize attılar. 
     Muğla Meteoroloji İstasyon Müdürlüğü yetkilileri ise hava sıcaklığının bugüne kadar Muğla, Bodrum, Marmaris ve Fethiye’de 10 derecenin altına düşmediğini, ancak bu geceden itibaren iç kesimlerde orta, kıyı kesimlerde ise hafif don beklendiğini ifade ettiler. 
     Yetkililer, "Bu bölgelerimizde hasat dönemindeki narenciye üreticilerinin ve sera yetiştiricilerinin gerekli tedbiri almalarında fayda var" dediler. 
     
</TEXT>
</DOC>
