<DOC>
<DOCNO> 405575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/ydilmen.html </URL>
<DATE> 2005/12/22/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Normal 
</HEADLINE>
<TEXT>



Perşembenin gelişi çarşambadan bellidir. Aslında Fenerbahçe oynadığı son iki maçta dokuz gol attı ama, bir o kadar da pozisyon verdi. Buna rağmen toplam iki gol yemişti. Yedi tanesini Erciyes ve Denizlili oyuncular atamamıştı. Fenerbahçeli futbolcular da çoğunu gol yapmıştı. 
Fenerbahçe dün diğer iki maçtaki kadar pozisyon buldu, özellikle de ikinci yarıda. Adeta altı pastan 5-6 gol kaçtı. Bu kez rakip girdiği pozisyonlardan iki tanesini gole çevirdi, yemeyince de maç gitti. Gaziantep takımı ilk yarıda topu ayağa ve öne doğru oynadı, pres yapmayan Fenerbahçe'nin savunmasının arkasına sarkarak bir gol buldu. 3-4 net fırsatı da harcadı. İkinci yarıda temposunu yükseltince Fenerbahçe topu rakibinden çok çabuk kazandı ve daha fazla etkili oldu. Buna karşılık Gaziantep pres yiyince, bir kez kontratak yapabildi, o da penaltı ile sonuçlandı. Bunda Lazarov'un olmaması ve El Taib'in oyundan çıkması önemli faktördü. 
Takım halinde vasatın üzerine çıkamayan Fenerbahçeli futbolcular, buna rağmen ikinci yarının tamamında bir ev sahibi takımın girebileceği kadar pozisyon buldular. Ama beraberliğe ulaşmak üzereyken yedikleri ikinci gol maçı bitirdi. Önceki gün Galatasaray, dün Fenerbahçeli oyuncular maçları angarya gördüler. Hele hele Türkiye Kupası lig usulüne dönünce telafisi nasıl olsa mümkündür diye bu maç da nereden çıktı psikolojisi ile oynadılar. Bunun da faturası ağır oldu. 
Daum hem Kemal'e, hem Olcan'a şans verdi. Açıkçası ikisinden daha üstün performans bekliyordum. Semih'in istikrar yakalayabilmesi için gol atmasa da maç içinde durarak oynamamalı. Bu soru işaretleri getiriyor. 
Bülent Yıldırım tepkilere rağmen bana göre birkaç hatalı korner, aut kararları dışında iyi maç yönetti. 



</TEXT>
</DOC>
