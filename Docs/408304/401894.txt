<DOC>
<DOCNO> 401894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/guncel/gun01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Artistanbul'da ünlüler geçidi 
</HEADLINE>
<TEXT>


İstanbul'u, Avrupa'nın sanat buluşma noktalarından biri haline getirmeyi amaçlayan Artistanbul, önemli ressamların eserlerinin bir arada görülebilmesine de olanak sağlıyor 


Türkiye'nin önemli sanat etkinliklerinden biri olan Artistanbul 2005 Uluslararası Çağdaş Sanat Buluşması, dördüncü kez izleyici karşısında. Sanat Galericileri Derneği ile İKON Fuarcılık Hizmetleri'nin işbirliğiyle düzenlenen ve İstanbul'u Avrupa'nın önde giden uluslararası sanat buluşma noktalarından biri haline getirmeyi amaçlayan Artistanbul, 11 Aralık'a kadar izlenebilecek. 
Lütfi Kırdar Kongre ve Sergi Sarayı, Rumeli Salonu'nda gerçekleştirilen Artistanbul'un bu yılki teması "Kent ve Sanat". Artistanbul'a bu yıl rekor düzeyde başvuru yapıldı. Bu büyük sanat buluşmasında, Fransa, Belçika, Kore, ABD gibi 6 farklı ülkeden 13 galerinin yaklaşık 50 sanatçısının eserlerini de izlemek mümkün. 

Önemli isimler bir arada 
Bu yıl 60 bin kişi tarafından ziyaret edilmesi beklenen Artistanbul, Türk resminin önemli isimlerini bir arada görme fırsatı da sunuyor Abidin Dino, Bedri Rahmi, Adnan Çoker, Özdemir Altan, Zeki Faik İzer, Ferruh Başağa, Ömer Uluç, Komet, Ertuğrul Ateş, Yunus Tonkuş, Burhan Uygur, Devrim Erbil, Eren Eyüboğlu, Hüsamettin Koçan, Nuri İyem, Nurullah Berk, Şefik Bursalı... 
Sanatseverler, Belçikalı sanatçı Panamarenko'yu, görsel sanat dünyasının önemli isimlerinden Richard Serra'yı, İstanbul Bienali'nde Elgiz Koleksiyonu sergisi kapsamında izleme şansını bulduğumuz Jan Fabre'ı, Rus kavramsal sanatının öncülerinden Ilya Kabakov'u, figür resminin dünyaca kabul görmüş sanatçılarından Antonio Segui'yi de yakından tanıma şansı elde edecek. 

Burhan Doğançay'a ödül 
Artistanbul'da yaklaşık 230 sanatçının çoğu daha önce görücüye çıkmamış 2000 dolayında eseri sergileniyor. Artistanbul'da bu yıl sanata katkı ödülü kendi adına bir müzesi bulanan Türk resminin öncü isimlerinden Burhan Doğançay'a verildi. Artistanbul, 11.00 - 20.00 saatleri arasında izlenebiliyor. 
Giriş ücreti 8 YTL, indirimli 4 YTL 



</TEXT>
</DOC>
