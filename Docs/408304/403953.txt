<DOC>
<DOCNO> 403953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun26.html </URL>
<DATE> 2005/12/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Avustralya'da halka hafta sonu plajlara gitmeyin uyarısı 
</HEADLINE>
<TEXT>

     Avustralya'nın güneyinde şiddet olaylarının tekrarlanabileceğine ilişkin bilgi alan polis, halka hafta sonunda plajlara gitmeme çağrısında bulundu. 
     New Sout Wales eyaleti emniyet müdürü Ken Moroney, bölgede yaşamayanları bu bölgeden uzak durmaya çağırarak, ''Gelen son bilgiler, çok sayıda kişinin pazar günü sorun çıkarmaya hazırlandığı yönünde'' dedi. 
     Moroney, hafta sonunda görev alacak polis sayısının 2 bine çıkarıldığını belirterek, Cronulla plajı ile Woolongong kentine komşu kentlerin riskli bölgeler olduğunu söyledi. 
     Başbakan John Howard da Daily Telegraph gazetesindeki mesajında, ''Sorunu halletmenin en iyi yolunun, herkesin sükunetle davranması olduğu açıktır. En acil ve en iyi çözüm, kanun ve düzene saygılı olmaktır'' ifadesini kullandı. 
     Neo-nazi gruplarının üyelerinin katıldığı saldırılardan sonra, Hıristiyan, Müslüman din adamlarının ve ünlü kişilerin sükunet çağrıları da arttı. Avustralyalı sanatçı Cate Blanchett da bugün katıldığı toplantıda hoşgörü ve sükunet çağrısında bulundu. 
     Blanchett, ''Şiddet ve ırkçılık kötü şeyler. Herkes meydana gelen bu tür olayları kınamalı'' diye konuştu. 
     Aynı toplantıya katılan rock grubu Midnight Oil'un eski solisti İşçi Partili milletvekili Peter Garrett da şiddetin kabul edilemez olduğunu ve ülkede saygı ve hoşgörünün gerekli olduğunu söyledi. 
     Bu arada, hafta sonu yaklaşırken şiddetin artmasından endişe eden polis yetkilileri, Sydney'in güney banliyölerinde dün gece 19 kişinin sorgulandığını açıkladı. 
     Avustralya'da 11 Aralık'ta binlerce içkili beyaz gencin polise ve görünüşü Ortadoğululara benzeyen kişilere saldırması üzerine başlayan olaylarda 31 kişi yaralanmış, daha sonra Müslüman gençlerin karşılık vermesi üzerine de 7 kişi daha yaralanmıştı. 
     
</TEXT>
</DOC>
