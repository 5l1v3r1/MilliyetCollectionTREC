<DOC>
<DOCNO> 404349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur09.html </URL>
<DATE> 2005/12/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bebeğini bir kez görebildi 
</HEADLINE>
<TEXT>

     Neşat DİŞKAYA- Lokman DAĞ İZMİR, DHA 
     

      İZMİR'de, 28 yaşındaki Şengül Aras'ın özel bir hastanede sezeryanla dünyaya getirdiği bebeği hastaneden hastaneye götürülürken yolda hayatını kaybetti. Çocuğunun ihmal sonucu öldüğünü ileri süren baba Aygün Aras, şikayette bulunurken, savcınin isteği ile yapılan otopside bebeğin kalbinde delik olduğu ortaya çıktı. Anne Şengül Aras'a, bir kez kucağına alabildiği bebeğini kaybettiği söylenemedi. 
     Alsancak'ta bir restoranda aşçıbaşı olarak çalışan 30 yaşındaki Aygün Aras, 2'nci çocuğuna hamile olan eşi evkadını 28 yaşındaki Şengül Aras'ı doğum için, Basmane Semti'ndeki Özel Gazi Hastanesi'ne yatırdı. Dün saat 09.45 sıralarında sezaryenle doğum yapan Şengül Aras, 3 kilo 600 gram ağırlığında bir erkek bebek dünyaya getirdi. Doğumdan sonra vücut ısısı az olan bebek, kuvöze konuldu. İddiaya göre, bir süre kuvözde kalan bebek, daha sonra emzirilmesi için annesi Şengül Aras'ın yanına götürüldü. Anne Aras, bebeğinin nefes almakta güçlük çektiğini görünce durumu doktorlara bildirdi. Bunun üzerine hastane görevlileri saat 16.00 sıralarında bebeğin Çiğli'de bulunan Özel Kent Hastanesi'ne götürülmesine karar verdi. Gidilen hastaneden de bebek saat 17.30 sıralarında bu kez Dokuz Eylül Üniversitesi Hastanesi'ne gönderilirken yolda hayatını kaybetti. 
     Bebeğinin ihmal sonucu hayatını kaybettiğini ileri süren baba Aygün Aras, yaklaşık 8 saat boyunca İzmir'de tam donanımlı bir kuvöz bulunamadığını iddia etti. Çiğli'deki hastaneye gönderilmelerinin yanlış olduğunu söyleyen baba Aras, Neden Çiğli'ye gönderip bize zaman kaybettirdiler Neden doğrudan Dokuz Eylül Üniversitesi Hastanesi'ne göndermediler İlk olarak Dokuz Eylül Üniversitesi Hastanesi'ne gönderilmiş olsaydık belki şimdi çoçuğum yaşıyor olacaktı'' dedi. Ölen bebeğinin evindeki boş beşiğe bakarken gözyaşlarına hakim olamayan baba Aygün Aras, eşinin doğumdan hemen sonra bir kez emzirdiği bebeğinin ölümünden haberi olmadığını söyledi. 
     
     TIBİ CİHAZ SORUNU YOK 
     Gazi Hastanesi Başhekimi Prof. Dr. Erol Güneri, sorunun kuvöz ya da herhangi bir tıbbi cihaz eksikliğinden kaynaklanmadığını belirterek, bebeğin doğumdan mosmor çıktığını, açılması için kuvöze konduğunu ancak reflekslerinde de zayıflama görüldüğünü söyledi. Prof. Dr. Güneri, bebeğin reflekslerinin durumunu görmek için annesinin emzirmeye başladığını vurgulayarak, gelişmeleri şöyle anlattı 
     Anne emzirirken de refleksler çok zayıftı. Dokuz Eylül Üniversitesi'nden profesör çağırdık ancak o da sorunu çözemedi. Hastanemizde kuvöz dahil her türlü tıbbi cihaz olmasına rağmen tamamen el elden üstündür’ mantığıyla hareket ederek bebeği Kent Hastanesi'ne gönderdik'' dedi. 
     
     KALBİ DELİKMİŞ 
     Ailenin şikayeti üzerine bebeğin kesin ölüm nedeninin belirlenmesi için İzmir Adli Tıp Kurumu'nda otopsi yapıldı. Otopside, bebeğin kalbinde delik olduğu, beyninde ödeme rastlandığı tespit edilirken, patolojik inceleme için vücudundan parça alınıp laboratuvar incelemesine gönderildiği belirtildi. 
     
</TEXT>
</DOC>
