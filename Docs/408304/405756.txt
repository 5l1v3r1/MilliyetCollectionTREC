<DOC>
<DOCNO> 405756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo21.html </URL>
<DATE> 2005/12/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fikret Orman Beşiktaş, Galatasaray gibi olacak 
</HEADLINE>
<TEXT>

     Beşiktaş Kulübü'nün eski başkan adaylarından ve yöneticilerinden Fikret Orman, mali sıkıntılar yaşayan siyah-beyazlı kulübü zor günlerin beklediğini belirterek, ''Ama Beşiktaş bunu aşacak büyüklüktedir'' dedi. 
     Orman, PERPA İş Merkezi'ndeki PERPA Beşiktaş Derneği'ni ziyaret ederek, Beşiktaş Kulübü'nün son zamanlarda içinde bulunduğu durum hakkında üyelerle bilgi alışverişinde bulundu. 
     Şartlar ne olursa olsun, Beşiktaş'ın başarısı için çalıştığını vurgulayan Orman, ''Muhalefette yer alarak, yönetime daima yön göstermeye çalıştık. Beşiktaşlılığın haklılığını gerekli konularda aramaya çalıştık. Yönetimi, hatalı olduğu konularda ikaz ettik. Yaptığımız ikazlar değerlendirilmediği için bu konuma gelindi'' dedi. 
     Fikret Orman, Beşiktaş'ta mali sıkıntıların inanılmaz boyuta geldiğini öne sürerek, şöyle konuştu 
     ''Hep borç konusunu dile getirmeye çalıştım. Şimdi borcu az gösteriyorlar, ama gerçek sonunda ortaya çıkacaktır. Mevcut olan borç bizi sıkıntılı bir döneme götürecek. Şu günlerde yaşadığımız sıkıntılar aslında iyi. Bundan sonraki yönetimleri inanılmaz derecede zorluklar bekliyor. Maalesef Galatasaray'ın geleceği noktaya geleceğiz. Galatasaray 4 şampiyonluk ve UEFA Kupası kazanarak bu duruma geldi. Biz ise bir şampiyonlukla o duruma geliyoruz. Umarım yönetim, bundan sonra gerekli çalışmaları yapar da hiç olmazsa uzun vadede bu problem çözülür.'' Beşiktaş yönetiminin, verdiği hiçbir sözü yerine getirmediğini savunan Orman, ''Günü kurtarmaya çalışıyorlar, bu şekilde bir yere varılamaz. Çözüm, günü kurtarmak değil, problemlerin açık bir şekilde ortaya konularak, ortadan kaldırılmasıdır'' dedi. 
     
     TRANSFER POLİTİKASI 
     Beşiktaş'ın yanlış bir transfer politikasına sahip olduğunu ifade eden Orman, ''Transfer yapmak, bakkaldan karpuz almaya benzemez. Bu bir ekip işidir. Teknik direktörün ekolüne, oyun sistemine ve takımın yapısına göre transfer çalışmaları olmalıdır. Gerek teknik direktör, gerek oyuncu transfer edilirken takım yapısına bakılmalıdır'' diye konuştu. 
     Orman, konuşmasını şöyle sürdürdü 
     ''Beşiktaş'ta teknik direktörler gidiyor, transfer ettikleri futbolcular kalıyor. Bu çok yüksek bir maliyet. Transfer yapılırken seçici davranılmalı ve futbolcudan uzun vadede yararlanılmalı. Beşiktaş hep hatalı transferler yaptı. Sırf rakibimizden alacağız diye transfer yapıyoruz, ama bunlar verimli olmuyor. Devre arasında transfer yapılmasına karşıyım. Beşiktaş bu sezon bütün hedeflerini yitirmiştir. Yapması gereken, önümüzdeki sezon için çalışmaktır. Takımı gençleştirme çalışmaları yapılmalı. Mevcut futbolcuların ödemeleri düzgün bir şekilde yapılmalı ve çalışılmak istenilmeyenlerle de yollar ayrılmalı.'' Yönetimin, futbol ile iç içe olduğu sisteme karşı olduğunu da ifade eden Orman, ''Yöneticiler çok fazla takımla birlikte medyanın önüne çıkmamalı. Beşiktaş'ta futbol şube sorumlusunun her gün Ümraniye BJK Nevzat Demir Tesisleri'ne gitmesi kötü bir durum. Takıma taktik mi veriyor ki her gün oraya gidiyor. Futbol şube sorumlusunun her gün oraya gitmesi futbolcularla arasında birtakım ilişkilerin gelişmesine neden oluyor. Bu da teknik direktörün takım üzerindeki otoritesini yok ediyor. Rıza Çalımbay'da bu yaşandı. Bugün, 2.5 milyon dolar verdiğin futbolcuyu 'hadi koçum, hadi aslanım' diyerek oynatamazsın'' dedi. 
     
     TARAFTARLAR 
     Fikret Orman, gerçek Beşiktaş taraftarının, takımını karşılıksız sevdiğini belirterek, ''Taraftarların yönetim üzerindeki etkisinden bahsediliyor. Öte yandan, taraftarlar son zamanlarda maçlarda istenilmeyen davranışlar sergiliyor. Taraftar, taraftar gibi, yönetim kurulu da yönetim kurulu gibi davranmalı. Yönetimin taraftara karşı bir duruşu olmalı, eğer bunu kaybederse taviz vermeye başlar'' dedi. 
     Yönetimin dost, ahbap ve çavuş ilişkileriyle kurulmaması gerektiğini dile getiren Orman, bir gün yönetim kuruluna seçildiği takdirde, birlikte çalışacağı kişilerin de hazır olduğunu belirtti. 
     Orman, Türk futbolunda da genel bir çöküş olduğunu vurgulayarak, ''Toplama takımlarla hiçbir yere varılamaz. Bugün Aziz Yıldırım, Süleyman Seba'yı, Bizim yönetimimiz de Ali Şen'i, yani Fenerbahçe, Beşiktaş'ın eski yönetimini, Beşiktaş da Fenerbahçe'nin eski yönetimini taklit eder duruma gelmiş. Oysa bizim kendi çizgimiz olmalı. Örneğin ben, bir taraftar olarak, takımda İbrahim Akın gibi oyuncu istiyorum, Ali Güneş gibi oyuncu istemiyorum'' diye konuştu. 
     Türk futbolunun geriye gitmesinin birçok nedeni olduğunu kaydeden Orman, basını da eleştirdi. Orman, ''Basın, yöneticileri çok farklı bir konuma soktu. Genelde kötü yöneticileri örnek olarak gösteriyor. Olayları olduğundan farklı, popülist bir şekilde yansıtıyor'' diyerek sözlerini tamamladı. 
     
</TEXT>
</DOC>
