<DOC>
<DOCNO> 407903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun28.html </URL>
<DATE> 2005/12/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bir köyü yutan toprak kayması felaketinde ölü sayısı artıyor 
</HEADLINE>
<TEXT>

     Yemen'in kuzeyinde, bir köyü yerle bir eden toprak kaymasında ölü sayısı 39'a yükselirken, yaklaşık 100 kişinin halen kayıp olduğu açıklandı. 
     Güvenlik görevlisi Ahmed El Makdişi, Çarşamba gecesi meydana gelen toprak kaymasıyla kısmen gömülen köyde toprak ve kaya parçaları altında kalanlar olduğunu söyledi. El Makdişi, arama-kurtarma ekiplerinin kurtarılmayı bekleyenlerin ağlama ve inleme seslerini duyduklarını söyledi. 
     El Makdişi, Dafer köyünde 23 evin tamamen yıkıldığını, 150 evin sakinlerinin ikinci bir toprak kayması olabileceği endişesiyle tahliye edildiğini kaydetti. 
     Bir başka güvenlik yetkilisi de, bu sabah 8 kişinin toprak altından sağ olarak çıkarıldığını, ancak ölü sayısının 39 olduğunu belirtti. 
     Yemenli yetkililer, arama-kurtarma çalışmalarına destek amacıyla Dafer'e 700 kadar asker ve işçi gönderildiğini açıkladı. 
     
</TEXT>
</DOC>
