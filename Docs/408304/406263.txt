<DOC>
<DOCNO> 406263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy01.html </URL>
<DATE> 2005/12/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İçişleri Yılbaşında yorulan sürücüler trafik noktalarında dinlenebilir 
</HEADLINE>
<TEXT>

     İçişleri Bakanı Abdülkadir Aksu, yılbaşı döneminde yorgun ve uykusuz araç kullandığı tespit edilen sürücülerin uyarılmasını, güzergah üzerindeki trafik kuruluşlarında ya da müsait yerlerde dinlenmelerinin sağlanmasını istedi. 
     İçişleri Bakanı Abdülkadir Aksu, yılbaşı tatili dolayısıyla 81 ilin valiliğine "Yılbaşı Tatilinde Alınacak Trafik Tedbirleri"ni içeren genelge gönderdi. Yılbaşı tatili dolayısıyla gerek şehiriçi gerek şehirlerarası yollarda trafik akımının yoğunlaşabileceğini belirten Aksu, trafik kazalarını önlemek amacıyla valiliklerin genelgede belirtilen tedbirleri almasını istedi. 
     Genelgeyle, kayak merkezlerinin bulunduğu Uludağ, Kartalkaya, Palandöken, Erciyes, Elmadağ, Ilgaz ile Akdeniz ve Ege bölgelerindeki turizm merkezleri güzergahlarında yılbaşı tatili boyunca ek trafik tebirlerinin alınması, şehirlerarası otobüs terminallerinde otobüslerin takograf kontrollerinin arttırılması istendi. 
     Alkol denetimlerine ağırlık verilerek, belirlenen limitin üzerinde alkol alanlar hakkında yasal işlem yapılacağı hatırlatılan, araçları muhafaza altına alınan, alkollü şahısların gidecekleri yere ticari araçla gönderilmesi gerektiği belirtilen genelgede, trafik kontrollerinin yoğun kaza olan yerlerde ve sürücülerin ekipleri rahatlıkla görebileceği şekilde seyir halinde ya da ihbarlı yapılacağı belirtildi. 
     Genelgede, kar yağışı, buzlanma, heyelan, yoğun sis, trafik kazası gibi nedenlerle karayollarının trafiğe kapanması veya yol güvenliğinin olumsuz etkilenmesi, önemli trafik kazaları meydana gelmesi durumunda, olayların en hızlı şekilde Emniyet Genel Müdürlüğü Trafik Hizmetleri Başkanlığı’na bağlı Kaza Danışma Birimi’nin 0 312 412 25 92 no’lu telefon veya 0 312 468 91 43 no’lu faksına bildirilmesi istendi. 

ANKA 
     
</TEXT>
</DOC>
