<DOC>
<DOCNO> 400433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun10.html </URL>
<DATE> 2005/12/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mail on Sunday'den CIA uçaklarıyla ilgili yeni iddia 
</HEADLINE>
<TEXT>

     Amerikan istihbarat servisi CIA'nin, terörist diye yakaladığı kimseleri gizli sorgu ve işkence merkezlerine naklederken İngiltere'deki askeri havaalanlarını rahatça kullandığı öne sürüldü. 
     İngiliz Mail on Sunday gazetesi, fotoğraflarını da yayınladığı üç Amerikan uçağının, 20 Haziran 2004, 13 Kasım 2004 ve 16 Eylül 2005 tarihlerinde Edinburgh, Prestwick ve Glasgow havaalanlarına indiğini yazdı. 
     ''Araştırmamız, CIA'nin kiraladığı uçakların, yetkililerin hiçbir kontrolü olmaksızın İngiltere'ye indiğini ve buradan havalandığını gösteriyor'' diye yazan gazete, bu uçaklardan birinin Kabil havaalanında da görüntülendiğini kaydetti. 
     Gazete, Londra'nın kuzeybatısındaki Northolt üssünün uçuş kayıtlarının da ''hükümetin CIA'nin gizli operasyonlarına en üst seviyede katıldığını düşündürdüğünü'' yazdı. 
     Gazete, CIA uçaklarının İngiliz havaalanlarını en az 210 kez kullandığını, Prestwick ve Glasgow'un en çok tercih edilen yerler olduğunu kaydetti. 
     CIA, 2001 yılından bu yana, ''teröre bulaştı'' diye yakaladığı kimseleri çeşitli ülkelerde kurduğu gizli işkence merkezlerinde sorgulamakla suçlanıyor. Avrupa, ABD'den bu konuda açıklama bekliyor. 
     
</TEXT>
</DOC>
