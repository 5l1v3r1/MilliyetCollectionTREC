<DOC>
<DOCNO> 404246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun10.html </URL>
<DATE> 2005/12/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Güney Koreli göstericilerle polis arasında çatışma çıktı... 
</HEADLINE>
<TEXT>

     Dünya Ticaret Örgütü DTÖ toplantılarına evsahipliği yapan Hong Kong'da, göstericilerle polis arasında çatışma çıktı. 
     Ülke yetkililerinin bir araya geldiği bina yakınlarında çıkan çatışmada, onlarca Güney Koreli protestocu polise yumurta attı ve bambu sopalarla saldırdı. 
     Polis kalkanıyla kendisini savunan güvenlik kuvvetlerinin, eylemcilere copla karşılık verdiği ve biber gazı kullandığı belirtildi. 
     DTÖ toplantıları sırasında protesto amacıyla sokakları dolduran binlerce eylemcinin büyük bölümünü çiftçiler oluşturuyor. Güney Koreli eylemciler, Güney Kore'deki pirinç pazarının ithalata açılmasına tepki gösteriyor. 
     Bu arada, elli kadar hayat kadını da DTÖ aleyhine protesto gösterisi düzenledi. 
     Çeşitli örgütlerden kişilerin de desteklediği ve kendilerine ''seks işçileri'' adını veren maskeli göstericiler, ''şiddete hayır'', ''ayrımcılığa hayır'' ve ''yoksulluğa hayır'' şeklinde sloganlar attılar. 
     Gösterinin düzenleyicilerinden Kamboçya'da birlik için kadınlar şebekesi adlı bir kuruluşun üyesi Sou Sotheavg, yaptığı konuşmada, küreselleşmenin işçiler ve çiftçilerin işlerini kaybetmesine ve ücretlerde azalmaya neden olduğunu, bu azalmanın da kadınları fuhuş sektörüne zorladığını belirtti. 
     
</TEXT>
</DOC>
