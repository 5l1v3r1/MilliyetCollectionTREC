<DOC>
<DOCNO> 400671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko14.html </URL>
<DATE> 2005/12/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ToyotaSa Orta vadede mortgage, otomotiv sektörüne faydalı olacak 
</HEADLINE>
<TEXT>

     Güliz Demircan Yücel AA 

Toyotasa Genel Müdürü İbrahim Orhon, orta vadede Mortgage Sistemi'nin, otomotiv sektörü için faydalı olacağını düşündüğünü söyledi. 
     Orhon, ''Mortgage Sistemi nedeniyle tüketiciler konut almaya yöneldi ve otomobil satışları düştü. Bu durumu siz nasıl değerlendiriyorsunuz'' şeklindeki bir soru üzerine, ''Belki çok kısa bir zaman süreci içinde bir miktar insan, imkanlarını ev almaya, konut almaya yönlendirebilir. Orta vadede Mortgage sistemi otomotiv sektörü için daha faydalı olacak'' dedi. 
     Mortgage'in uzun vade ve düşük faiz anlamına geldiğini, faizlerin bir sektörde düşmeye başlamasıyla, bu durumun etrafa yayılacağını belirten Orhon, ''Dolayısı ile sistemi otomotiv sektöründe de daha düşük faizlerin öncüsü veya müjdecisi olarak görüyorum ve o bakımdan faydalı olacaktır'' diye konuştu. 
     Konut ihtiyacının önemli bir ihtiyaç olduğunu da belirten Orhon, insanların Mortgage sayesinde daha çabuk konut alabileceğini, o zaman da otomobil alabilmek için daha rahat davranabileceklerini de ifade etti. 
     Orhon, geçmişte böyle uzun vadeli finansman imkanı olmadığı ortamda insanların bütün birikimlerini bir kerede götürüp bir konut almak için yatırdığını, şimdi ise birikiminin sadece bir kısmını yatıracağını ve gerisini bankadan kullanacağını kaydetti ve ''Dolayısı ile başka şeyler için değerlendirmek üzere, elinde kalan bir birikim olabilecek. İnsanlar bu sistemle hem ev hem otomobile aynı zamanda sahip olabilir bu sistemde'' diye konuştu. 
     
     ''OLUMSUZLUK, BELKİ ÇOK KISA BİR SÜRE İÇİN OLABİLİR'' 
     İbrahim Orhon, Mortgage sisteminin otomotiv sektörüne olumsuz etkisinin belki çok kısa bir süre için olabileceğini ifade ederek, kısa vade derken, 6 ay, 1 yıl gibi bir süreyi kasttetiğini ve sistemin sektöre olumsuz etkisinin çok önemli boyutta olmayacağını da söyledi. 
     
     TOYOTASA'NIN 2006 HEDEFLERİ 
     ''Toyotasa'nın 2006 yılı için hedefleri neler'' şeklindeki soru üzerine de Orhon, satışlarda 2006 yılında, 2005 yılına göre önemli bir artış hedeflediklerini belirtti. 
     Şu anda piyasada çok popüler olan dizel motorlu ürünlerini piyasaya en son sokan marka olduklarını kaydeden Orhon, ''Zaten daha önce benzinli motor sektöründe iyi bir pazar payımız vardı, dizel motorlu ürünlerimizle birlikte, 2006 yılında çok daha iyi bir satış hedefine koşuyoruz'' dedi. 
     Orhon, Toyotosa'nın binek otomobillerde şu anda pazar payının yüzde 7'ye yakın olduğunu belirterek, ''2006 senesi için binek otomobillerde pazar payımızı yüzde 10 üzerinde artıracağımızı söyleyebilirim'' diye konuştu. 
     
</TEXT>
</DOC>
