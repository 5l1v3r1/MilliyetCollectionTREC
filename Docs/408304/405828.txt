<DOC>
<DOCNO> 405828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/dunya/adun.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'1984'e 3 ay kaldı 
</HEADLINE>
<TEXT>


Orwell'in '1984' adlı romanı İngiltere'de gerçek oluyor. Marttan itibaren, 'daha güvenli bir dünya için', her gün trafiğe çıkan 35 milyon araç kameralarla aralıksız izlenecek, plakaları kayda geçirilecek ve veriler 2 yıl saklanacak 

DIŞ HABERLER SERVİSİ 


İngiliz yazar George Orwell'in "1984" adlı ünlü romanında tasvir ettiği, insanların attığı her adımın "Büyük Birader" tarafından izlenerek kontrol edildiği dünya, 2006'dan itibaren İngiltere'nin yollarında gerçek oluyor. İngiltere 2006'dan itibaren trafikteki araçların tümünün günde 24 saat kameralarla izlendiği ve kayda geçirildiği ilk ülke olacak. 
İngiliz The Independent gazetesinin haberine göre, ülke çapında yerleştirilen güvenlik kameraları kullanılarak yapılacak yeni ulusal gözetim sisteminde trafikteki tüm araçların hareketleri, plakalarıyla birlikte kayda geçirilecek. İngiliz yetkililer, bu proje sayesinde organize çete üyelerini ve teröristleri, motorlu araç kullandıklarında tespit etmeyi, izlemeyi ve önemli istihbaratlar toplamayı hedefliyor. 
Polis Şefleri Birliği'nin Acpo yönettiği proje kapsamında, mevcut trafik kameralarına, plaka okuyan bir sistemin de yerleştirilmesi için çok sayıda yerel yetkiliyle anlaşma sağlandı. Martta hizmete girmesi beklenen sistem sayesinde, her gün trafiğe çıkan ortalama 35 milyon aracın kaydının tutulacağı tahmin ediliyor. Sivil özgürlükler konusunda faaliyet gösteren kuruluş ve kişilerin tepki göstermesine kesin gözüyle bakılan sistem şu şekilde çalışacak 

Plakalar veri merkezine 
Ülkenin dört bir yanına yerleştirilmiş binlerce kamera, önünden geçen araçların plakalarını okuyarak, verileri, polis ve diğer güvenlik birimleri tarafından analiz edilmesi için Hendon'daki veri merkezine aktaracak. 

Günde 35 milyon araç 
Tüm ülkede, otoyollar, karayolları, kentler, kasabalar, limanlar ve petrol tesislerinde önemli noktalara yerleştirilen binlerce CCTV kamerasıyla yapılacak 24 saat izlemede her gün trafiğe çıkan 35 milyon aracın plakası kayda geçirilecek. Bu kayıt sırasında zaman, gün ve yer belirtilecek.Bu sayede hem şüpheli kişilerin trafikteki faaliyetleri izlenecek, hem de trafiğe çıkan araçların çalıntı veya kaçak olup olmadığı, muayenesini yaptırıp yaptırmadığı anlaşılacak. Acpo'nun yönetim kurulundan Frank Whiteley kameralarla elde edilen bilgilerin aktarılacağı veri bankasının, bir aracın geçmişte ve bugün nerede olduğunu, bir suç mahallinde bulunup bulunmadığını tespit edeceğini belirtti. Veri merkezindeki kayıtlar 2 yıl muhafaza edilecek. 

MI5 da kullanacak 
Veri bankası, İngiliz polis teşkilatına bağlı her birimin ve iç istihbarat servisi MI5'ın erişimine açık olacak. 

</TEXT>
</DOC>
