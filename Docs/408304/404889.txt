<DOC>
<DOCNO> 404889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/magazin/amag.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce çocuğa eğitim desteği 
</HEADLINE>
<TEXT>


Kanal D, Türkiye Eğitim Gönüllüleri Vakfı yararına gerçekleştirilen "Yıldızlar Sınıfı Yıl Sonu Gösterisi" ile eğitim adına dev bir organizasyona daha imza attı 

MAGAZİN SERVİSİ 

21 Nisan'da Almanya'da Türkiye Eğitim Gönüllüleri Vakfı TEGV yararına büyük bir organizasyonu gerçekleştiren, 9 Ekim'de Milliyet gazetesinin yürüttüğü "Baba Beni Okula Gönder" kampanyasına destek için özel bir program hazırlayan Kanal D, yine TEGV yararına düzenlenen "Yıldızlar Sınıfı Yıl Sonu Gösterisi" programıyla birlikte, bu yıl çocuklar için üçüncü büyük organizasyonu gerçekleştirdi. Gecede, reklamlarla birlikte 1 trilyonu aşkın gelir elde edildi. 
Yüz binlerce çocuğa okul dışı saatlerde eğitim desteği sağlayan TEGV yararına düzenlenen gece Seda Sayan, Okan Bayülgen, Beyaz, Güneri Cıvaoğlu ve Serdar Ortaç'ın ev sahipliğinde canlı olarak yayımlandı. 

Kimler yoktu ki 
Geceye Yaşar, Nihat Doğan, Yavuz Bingöl, Hepsi Grubu, Sibel Tüzün, Asena, Eğitim Gönüllüleri Mütevelli Kurulu Üyesi Prof. Dr. Yılmaz Büyükerşen, TEGV Yönetim Kurulu Üyesi Cengiz Solakoğlu, Eğitim Gönüllüleri Yönetim Kurulu Başkanı Prof. Dr. Süha Sevük, Ebru Gündeş, Eğitim Gönüllüleri Yönetim Kurulu Başkan Yardımcısı Oktay Özinci, Emel Müftüoğlu ile 'Ihlamurlar Altında' ve 'Yabancı Damat' dizilerinin oyuncuları konuk oldular. 
Vatandaşlarımız 50 bini aşkın kısa mesaj göndererek TEGV'ye destek oldu. Ayrıca yaklaşık 3 bin 500 YTL'lik de çağrı merkezi yardımı geldi. KC Grubu da 250 bin YTL değerinde bir ev bağışında bulundu. Kanal D de programda elde ettiği tüm reklam gelirini vakfa bıraktı. 




</TEXT>
</DOC>
