<DOC>
<DOCNO> 406869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/siyaset/asiy.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündem Ortadoğu 
</HEADLINE>
<TEXT>


Mısır'ı ziyaret eden Cumhurbaşkanı Sezer, Mısır Devlet Başkanı Mübarek'le Irak, Filistin ve Suriye konularını ele alacak. İmzalanacak serbest ticaret anlaşmasıyla 700 milyon dolarlık ticaret hacminin artırılması planlanıyor 

Utku Çakırözer - Kahire 


Cumhurbaşkanı Ahmet Necdet Sezer, Kahire'de bugün bir araya geleceği Mısır Devlet Başkanı Hüsnü Mübarek ile Irak, Filistin ve Suriye konularını ele alacak. Dışişleri Bakanı Abdullah Gül ve Devlet Bakanı Kürşad Tüzmen'le birlikte iki günlük çalışma ziyareti kapsamında Mısır'a giden Sezer, Kahire Uluslararası Havaalanı'nda Mısır Petrol Bakanı Semih Fehmi ve eşi tarafından karşılandı. 
Görüşmelerde iki ülkenin dış ticaretten sorumlu bakanları, Türkiye ve Mısır arasında ekonomik ilişkileri geliştirmeyi amaçlayan serbest ticaret anlaşmasını imzalayacak. Bu anlaşma ile 700 milyon dolarlık ticaret hacminin artırılması planlanıyor. Sezer - Mübarek görüşmesinde ele alınacak ana gündem maddeleri şöyle 
IRAK 15 Aralık'taki seçimlerin sonucu değerlendirilecek. Bundan sonra ortaya çıkabilecek siyasi süreçle ilgili görüş alışverişi yapılacak. 
Mısır'ın da Türkiye gibi Irak'ta sadece Şiilerin egemen olacağı bir yönetim istemediğini kaydeden diplomatik kaynaklar, "İki ülke de tüm grupların katılacağı bir hükümet kurulmasını arzu ediyor" değerlendirmesini yaptılar. 
FİLİSTİN İsrail askerlerinin çekildiği Gazze bölgesinin güvenliğinin sağlanması, sosyoekonomik açıdan gelişmesi için bireysel ve ortaklaşa üstlenebilecekleri projeler masaya yatırılacak. 
Sezer, Türkiye ile Filistin ticaret odalarının ortaklaşa kuracağı Erez Serbest Ticaret Bölgesi'nin ürünlerinin dünya piyasalarına çıkışı için Mısır'dan destek isteyecek. 
SURİYE Eski Lübnan Başbakanı Refik Hariri suikastını araştıran BM Uluslararası Soruşturma Komisyonu ile Suriye'nin yakın işbirliği yapmasının önemi teyit edilirken, Şam yönetiminin teşvik edilmesi için atılabilecek ortak adımlar tartışılacak. 
İRAN Kaynaklar, iki ülkenin de İran'ın nükleer programını uluslararası denetime açmamasından endişe duyduğunu belirtti. 
KIBRIS Sezer, Mısır'ın Rumlar lehindeki Kıbrıs politikasını değiştirerek, KKTC üzerindeki izolasyonların kaldırılmasına destek vermesini isteyecek. 
BM Sezer, Türkiye'nin 2009-2010 döneminde BM Güvenlik Konseyi üyesi olabilmesi için Mısır'ın desteğini isteyecek. 

Mısırlıların CIA-FBI endişesi 

Sezer'e eşlik eden Dışişleri Bakanı Abdullah Gül'ün, Mısır Dışişleri Bakanı Ahmet Ebul Geyt ve Arap Ligi Genel Sekreteri Amr Musa ile görüşmelerinde İran, Suriye ve Irak konuları ele alındı. İran'ın nükleer programı konusunda endişelerini dile getiren Mısır ve Türkiye, "Hassas olan bölgemizde nükleer silah uygun olmaz" görüşünde birleşti. Mısırlı gazetecilerin ise CIA ve FBI başkanlarının Ankara ziyaretlerini anımsatarak, "İran ve Suriye'ye karşı Türkiye önemli rol mü oynayacak " sorusunu yöneltmeleri dikkat çekti. Gül bu soruya, "Bunlar hayal ürünü" yanıtını verdi. 


</TEXT>
</DOC>
