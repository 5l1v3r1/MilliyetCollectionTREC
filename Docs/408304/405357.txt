<DOC>
<DOCNO> 405357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko34.html </URL>
<DATE> 2005/12/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Topbaş İstanbul'un her noktası artık ışıl ışıl olacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, sokak aydınlatmasının uygarlığın vazgeçilmez unsuru olduğunu belirterek, ''İstanbul, dünyanın en güzel kenti. Bu güzelliğin geceleri de, 24 saat görülmesini istiyoruz'' dedi. Büyükşehir Belediye Başkanı Kadir Topbaş ise, İstanbul'un sokaklara kadar aydınlatılacağını söyledi. 
     Bakan Güler, İstanbul Büyükşehir Belediyesi'nin Saraçhane'deki binasında düzenlenen toplantıda yaptığı konuşmada, Büyükşehir Belediye Başkanı Kadir Topbaş ile 3 Aralık'ta İstanbul'un aydınlatmasının tek merkezden yapılmasına ilişkin ön protokol imzaladıklarını hatırlattı. 
     Başbakan Recep Tayyip Erdoğan ve Hükümet'in yerel yönetimlere birinci önceliği verdiğini vurgulayan Güler, ''Sokak aydınlatması uygarlığın vazgeçilmez unsuru. İstanbul, dünyanın en güzel kenti. Bu güzelliğin geceleri de, 24 saat görülmesini istiyoruz. İstanbul'un 24 saat aydınlık olması lazım'' dedi. 
     Aydınlık İstanbul'un sadece turizm ve iş hayatı için değil, kentte yaşayan herkesin hakkı olduğuna işaret eden Güler, kentteki aydınlatmada 6 başlı bir yapı bulunduğunu, ancak artık bunun teke düşürüldüğünü bildirdi. 
     İmzalanan protokol kapsamında belediye bünyesinde Aydınlatma Müdürlüğü oluşturulduğunu, böylece çok başlılığın kalktığını anlatan Güler, bundan sonra konunun çok daha hızlı ele alınacağını kaydetti. 
     Aydınlatmanın diğer büyükşehirlerin de sorunu olduğunu dile getiren Hilmi Güler, İstanbul'da uygulanan bu modelin Ankara'da da uygulanacağını anlattı. 
     Bu arada Enerji ve Tabii Kaynaklar Bakanı Güler, basın mensuplarının ''yüksek gerilim hatlarının yeraltına indirilmesine'' ilişkin soruları üzerine ''yeraltına indirme çalışmalarının sürdüğünü'' söyledi. 
     ''Solvent ithaline'' ilişkin soru üzerine de Bakan Güler, şöyle konuştu 
     ''Buradaki esas mesele, kaçak akaryakıtı önlemek yahut da akaryakıttaki kaçak maddeleri önlemek. Bu amaçla zaten marker işaretleme uygulaması var. Bu marker uygulamasıyla, akaryakıt içindeki kaçak maddeler solvent gibi önlenmiş olacak. Bu uygulama olduğu takdirde de zaten solvent, solvent olarak kullanılacak. Akaryakıtta istediğimiz legal ölçülerde kullanılmış olacak.'' 
     
     TOPBAŞ İSTANBUL IŞIL IŞIL OLACAK 
     İstanbul Büyükşehir Belediye Başkanı Topbaş da, 3 Aralık'ta imzalanan ön protokolle İstanbul'un aydınlatılması, aydınlık ve 24 saat yaşayan bir kent olması için adım attıklarını anımsatarak, AB müzakere sürecinde lokomotif kent olan İstanbul'un bu tür sorunlarını çözmesi gerektiğini söyledi. 
     Topbaş, aydınlatmanın güvenlik açısından olumlu etkileri de olacağını belirterek, ''İstanbul'un her noktası artık ışıl ışıl olacak. 2006 yılında İstanbul'un sokaklarına kadar aydınlatma yapacağız'' dedi. 
     Aydınlatma için ilk etapta 20 trilyon liralık kaynak ayrıldığını ve bunun daha sonra 100 trilyon liraya çıkarılacağını anlatan Topbaş, ''2006 yılı itibariyle tüm ana arterler, sahiller, meydanlar, anıt eserler aydınlatılmış olacak. İlçelerde de devam edecek. Aydınlatılan sokaklar da güvenli hale gelecek'' diye konuştu. 
     Daha sonra Güler ve Topbaş, İstanbul Büyükşehir Belediyesi'nce hazırlanan ''Şehir Aydınlatma Haritası''nı inceledi. 
     Ardından basına kapalı devam eden toplantıya, İstanbul'da elektrik dağıtımını yapan BEDAŞ Genel Müdürü İbrahim Yıldırım ve AYEDAŞ Genel Müdürü Fikret Akbaş da katıldı. 
     
</TEXT>
</DOC>
