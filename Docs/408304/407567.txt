<DOC>
<DOCNO> 407567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun15.html </URL>
<DATE> 2005/12/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Peşmerge, ’düzenli Kürt ordusu’ haline geldi 
</HEADLINE>
<TEXT>

     İhsan DÖRTKARDEŞ, DHA 

KUZEY Irak’taki Kürt gruplara bağlı yaklaşık 100 bin silahlı gücü bulunan peşmerge ’düzenli Kürt ordusu’ haline gelirken, Kürt televizyonlarında da son dönemde bu ordu’nun görüntüleri giderek ön plana çıkıyor. 
     Irak Kürdistan Demokrat Partisi IKDP lideri ve yerel Kürt yönetimi başkanı Mesut Barzani’ye bağlı Dohuk’a 12 kilometre uzaklıktaki Zavite kasabasında 20 Ekim 1997 tarihinde kurulan ’Zavite Özel Güçleri’ adı verilen askeri eğitim merkezinde geçen 8 yılı aşkın süre içerisinde binlerce peşmerge, subay gibi eğitim gördü. 
     ABD öncülüğündeki müttefik güçlerle birlikte hareket ederek Saddam Hüseyin yönetiminin devrilmesinde aktif görev yapan üniformalı ’Kürt ordusu’nun bir bölümü Irak’taki asayişin ve güvenliğin sağlanması, sınırların korunması ve güvenliği ilgilendiren diğer tüm alanlarda rol oynarken, Kuzey Irak’ta bunların dışında Irak’a bağlı resmi silahlı güç bulunmadığı belirtildi. 
     
     PEŞMERGE TÜM TEPKİLERE RAĞMEN SİLAH BIRAKMIYOR 

     Irak’taki diğer grupların tepkilerine rağmen silahlarını bırakmayan ve Kürt liderlerin ’olmazsa olmaz’ koşullarından biri olarak gösterdiği peşmerge gücünün önemli bölümü Barzani’ye bağlı bulunuyor. Yeni Irak hükümetinde peşmergenin konumunun yeniden tartışma konusu olacağı, ancak Kürt liderlerin bunun tasfiyesine kesinlikle yanaşmayacağı belirtildi. IKDP lideri Barzani de yaptığı açıklamalarda sürekli bunu vurguluyor. Kürt televizyonlarında da son dönemde ’Kürt ordusu’ görüntülerinin giderek ön plana çıkması dikkat çekiyor. 
     
     AMERİKAN GAZETESİNİN İDDİASI 

     ABD'de yayımlanan Knight Ridder gazetesi, Irak'ta Kürt gruplara bağlı yaklaşık 100 bin askeri eğitimli peşmergeden en az 10 bininin Irak ordusuna katıldığını iddia etti. 
     Haberde bu sorunun cevabı, ordunun Arap mensupları ve orduya katılan peşmergelerle yapılan röportajlarla arandı. 
     Peşmergelerle röportajlar Arap çavuş Hazim Aziz, Kerkük'ten vazgeçmeyeceklerini vurguluyor. Eski Kürt peşmerge, yeni yüzbaşı İsmail Mahmud ise "Kerkük barışçıl yollarla bizim olmazsa, 100 yıl savaşırız" diyor. 
     Babası Saddam Hüseyin döneminde öldürülen Cafer Mustafir, "savaşırız" diyor ve "dilerim silahımı Araplara doğrultmak zorunda kalmam" sözleriyle Irak ordusunun çetrefilli durumunu özetliyor. 
     Musul'da görev yapan Kürt peşmerge albay Sabar Saleem'in sözleri de düşündürücü 
     "Irak ordusunun parçasıyım ama Kürt davası söz konusu olduğunda bir avuç Kürdistan toprağı için canımı bile veririm." Yani Irak ordusunun üniformasını giyen Kürt peşmergelerle, diğer etnik gruplara mensup askerler arasında derin bir görüş ayrılığı yaşanıyor. 
     
</TEXT>
</DOC>
