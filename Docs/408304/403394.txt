<DOC>
<DOCNO> 403394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy02.html </URL>
<DATE> 2005/12/14/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Milli Eğitim Bakanı Din üzerinden siyaset küçüklüktür 
</HEADLINE>
<TEXT>

     Milli Eğitim Bakanı Hüseyin Çelik, "Din konusunda ortak değerlerimiz konusunda bunlar üzerinden siyaset yapmak gerçekten küçüklüktür, gerçekten basit hesaptır. Bizi biz yapan değerler üzerinden günlük siyaset yapmak küçüklüktür, ama bunun üzerinden muhalefet yapmak da küçüklüktür" dedi. 
     TBMM Genel Kurulu, kamu kurumlarına ait okulların Milli Eğitim Bakanlığı’na devriyle ilgili yasa tasarısının 10’ncu maddesi de kabul ettikten sonra kapandı. 
     
     "YURTLARDA DEVRİM KARŞITI GERİLLA YETİŞİYOR" 
     CHP Milletvekili Engin Altay, "Bazı özel yurtlarda denetimler önceden haber veriliyor. Buralarda devrim karşıtı gerillalar yetiştiriliyor" demesi ve Başbakan Recep Tayyip Erdoğan için AKP’lilere "sizin başbakanınız" diye seslenmesi tartışma yarattı. 
     AKP Grup Başkanvekili Eyüp Fatsa, "’Sizin Başbakanınız’ ifadesi çok yanlış, Başbakan Türkiye Cumhuriyeti’nin başbakanıdır. Yurtların denetimi de valilerin, kaymakamların milli eğitim müdürlerinin yetkisindedir. Varsa bilginiz belgeniz Cumhuriyet savcılığına suç duyurusunda bulunursunuz" dedi. 
     CHP’li Altay ise 13 yıllık öğretmen olduğunu belirtirken, "Bu yurtların denetimini önceden bizzat bildiren milli eğitim müdürleri olduğunu" söyledi. Altay, "Sizin Başbakanınız" ifadesini ise samimiyetten kullandığını söyledi. Bu sırada AKP Adana Milletvekili Recep Garip oturduğu yerden parmağını uzatarak "Böyle söyleyemezsin" deyince, Altay sinirlenerek, "Sen kim oluyorsun Ne konuşacağımı sana soracağım, indir o parmağını" diye bağırdı. 
     
     "GENÇLİĞE HİTABE’Yİ ÇERÇEVELETİP BAŞBAKAN’A HEDİYE EDİN" 
     CHP Antalya Milletvekili Tuncay Ercenk sorular kısmında söz alırken, Milli Eğitim Bakanı Hüseyin Çelik’e, "Başbakan’ın Nutuk ile ilgili kafa karışıklığını gidermek için Atatürk’ün Gençliğe Hitabesi’ni çerçeveletip hediye etmeyi düşünüyor musunuz " diye sordu. 
     Bakan Çelik ise okulların devrinden sonra hiçbir personelin özlük haklarında kayıp olmayacağını belirtirken, özel yurtlarla ilgili tartışma ve sorular ile Başbakan Erdoğan’a Gençliğe Hitabe edip etmeyeceğiyle ilgili tartışmaya ise hiç değinmedi. 
     
     BAKAN ÇELİK "BİZ DİN ÜZERİNDEN SİYASET YAPMIYORUZ" 
     Daha sonra yeniden söz alarak kürsüye gelen Bakan Çelik, CHP’lilere, "Bizi biz yapan değerler, kavramlar üzerinden siyaset yapmayalım. Benim türban üzerine gidip geldiğimi söyledi bir arkadaşımız. Biz bu konular üzerinden siyaset yapılmasını küçüklük addediyoruz. Biz din üzerinden, türban üzerinden siyaset yapmıyoruz. Siz bu konular üzerinden bize muhalefet yapıyorsunuz, farkında mısınız " diye seslendi. Bu hükümet döneminde Milli Eğitim’de yapılan tüm icraattan sorumlu olduğunu belirten Çelik, okul kitaplarına konulan "Doğu isyanı, Şeyh sait isyanı" gibi konular için CHP Lideri Deniz Baykal’ın getirdiği eleştirileri de yanıtladı. Milli Eğitim Bakanı Çelik sözlerini şöyle tamamladı 
     
     ÇELİK "DARBECİLERİN ANAYASASINA RET OYU VERDİM" 
     "Baykal ’bu olayı devletin terminolojisi ile mi Tayyip Erdoğan’ın terminolojisi ile mi anlatacağız’ diyor. 1980’de böyle bir karar alınmıştır ve bu değiştirilmemiştir. Her türlü darbenin karşısında oldum, darbecilerin hazırladığı anayasa ret oyu verdim. Sivil demokrasi konusunda en az sizin kadar hassasız. Ben şunu söyledim, bakın şu anda Doğu ve Güneydoğu da bir problem yaşanıyor. Buna yıllardır Güneydoğu Meselesi deniliyor. Böyle denildiğinde biz Güneydoğu halkını dışlıyor muyuz, ayrı bir muamele mi yapıyoruz Doğu, Güneydoğu halkının İstiklal Savaşı’nda tarih boyunca ne kadar, tüm halkla birlikte olduğunu bilmiyor muyuz Doğu halkı bizi sizden çok iyi anlıyor, Doğu halkı bize oy veriyor size oy vermiyor hiç kusura bakmayın. Din konusunda ortak değerlerimiz konusunda bunlar üzerinden siyaset yapmak gerçekten küçüklüktür, gerçekten basit hesaptır. Bizi biz yapan değerler üzerinden günlük siyaset yapmak küçüklüktür, ama bunun üzerinden muhalefet yapmak da küçüklüktür." 
     
</TEXT>
</DOC>
