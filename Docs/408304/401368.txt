<DOC>
<DOCNO> 401368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko31.html </URL>
<DATE> 2005/12/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Zafer Kurtul Konut kredileri, büyüme potansiyeli olan bir ürün 
</HEADLINE>
<TEXT>

     Akbank Genel Müdürü Zafer Kurtul, konut kredilerinin, önümüzdeki dönemde çok fazla büyüme potansiyeli olan bir ürün olduğunu bildirdi. 
     Kurtul, Türkiye Bankalar Birliği TBB Yönetim Kurulu üyelerinin düzenlediği basınla sohbet toplantısında yaptığı konuşmada, bu yıl bankacılık sektörünün çok sağlıklı bir şekilde geliştiğini, bunun hisse senetleri fiyatlarından görülebileceğini ifade etti. 
     Bankacılık sektörünün çok iyi bir yolda olduğunu vurgulayan Kurtul, Akbank'ın piyasa değerinin, defter değerinin 3 katı olduğunu, olumlu olan bu gelişmenin diğer bankalarda da görüldüğünü söyledi. 
     Kurtul, Akbank'ta konut kredilerinin toplam kredilere oranının yüzde 8 olduğunu belirterek, ''Konut kredisi bizler için hayati, kritik bir konu'' dedi. 
     Kurtul, konut kredilerinde vadelerin uzun olduğunu belirterek, ''Faizlerde bir düşme beklentisi herkeste var. Türkiye'ye baktığımızda sorunlu kredi, konut kredisinde binde 5'in altı'' dedi. 
     Konut kredilerinin, önümüzdeki dönemde çok fazla büyüme potansiyeli olan bir ürün olduğunu vurgulayan Kurtul, müşterinin konut kredisi kullandığı bankaya karşı bir bağlılığının da oluştuğunu, konut kredileri sayesinde bankanın diğer ürünlerini daha fazla satabildiğini söyledi. 
     
     ''PARALARINI GETİRMEYE BAŞLADILAR'' 
     Denizbank Genel Müdürü Hakan Ateş de, Türk vatandaşının kazandığı parayı yurt dışında tutabileceğini belirterek, ''Şu anda TL'ye güven var. Şimdi paralarını şu veya bu yolla getirmeye başladılar'' dedi. 
     HSBC Bank Genel Müdürü Piraye Antika ise konut kredisi faizleriyle ilgili bir soru üzerine, ''Versek de ilgi çekiyor, vermezsek de. Düşük faizli de olsa, yüksek faizli de olsa...'' diye konuştu. 
     Antika, bankaların sermayeleriyle orantılı riskler aldığını belirterek, ''Sermayesi olan daha yüksek risk alabiliyor'' dedi. 
     Garanti Ödeme Sistemleri Genel Müdürü Mehmet Sezgin de, kredi kartı sorunuyla uğraşan kişi sayısının 95-100 bin olduğunu, kredi kartı borcuna af getirilmesinin borçlarını düzenli ödeyen insanları yaralayacağını ifade etti. 
     
     BANKACILIK SİSTEMİNDEKİ GELİŞMELER 
     TBB Genel Sekreteri Ekrem Keskin de, ''Türkiye Ekonomisi ve Bankacılık Sistemindeki Gelişmeler'' başlıklı sunumunda, Türkiye'de kamuda ciddi bir davranış değişikliği olduğunu, kamu kesimi tasarruf açığının küçüldüğünü ve bütçe açığının hayal edilemeyecek bir seviyeye geldiğini söyledi. 
     Keskin, özel sektörde ise tasarruf oranının önemli oranda düştüğünü ve büyümenin özel sektör kaynaklı olduğunu ifade ederek, ''Cari işlemler açığının önceki nedeni kamu iken, bu kez özel sektör. Özel sektör Türk bankacılık sisteminden kullandığı kredi kadar yurt dışından kredi kullandı'' dedi. 
     Eylül 2005 itibariyle sermaye hareketlerinin 29 milyar dolar olduğunu belirten Keskin, iç borcun yapısında hala riskler olduğunu, döviz riskinin azaldığını, faizlere olan duyarlılığın ise devam ettiğini anlattı. 
     Bankaların bireyleri, bireylerin de bankaları keşfettiğini ifade eden Keskin, bankacılık sistemi içinde kredilerin payının yüzde 27'den yüzde 37'ye yükseldiğini kaydetti. 
     Keskin, AB ülkelerinde kredilerin GSYİH'ye oranının yüzde 118, Türkiye'de yüzde 23, konut kredilerinin GSYİH'ye oranının AB ülkelerinde yüzde 40 ve Türkiye'de yüzde 1, tüketici kredilerinin GSYİH'ye oranının ise AB ülkelerinde yüzde 8 ve Türkiye'de yüzde 2 olduğunu bildirdi. 
     
</TEXT>
</DOC>
