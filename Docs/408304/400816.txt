<DOC>
<DOCNO> 400816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sontur31.html </URL>
<DATE> 2005/12/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Konut kredi faizim aşağıya çekilsin" davası... 
</HEADLINE>
<TEXT>

     Antalya’da bir kişi, 1.64 faiz oranıyla aldığı konut kredisi faizinin aşağı çekilmesi için Antalya Ticaret Mahkemesi’nde dava açtı. 
     Melek Taş adına Antalya Ticaret Mahkemesi’ne başvuran Avukat Ümit Uysal, gazetecilere yaptığı açıklamada, Antalya’da bir kamu kuruluşunda işçi olarak çalışan Melek Taş’ın, bu yılın mart ayında konut kredisi almak amacıyla bir bankaya başvurduğunu bildirdi. 
     Bankanın o dönemde, 35 bin YTL için aylık yüzde 1.64 faizle 10 yıllık konut kredisi verdiğini ifade eden Uysal, Melek Taş’ın aylık 665 YTL’den kredi borcunu ödemeye başladığını söyledi. Enflasyon 
     oranlarında önemli değişiklikler sonucu kredi faiz oranlarında önemli düşüşler olduğunu belirten Uysal, şöyle konuştu "Melek Taş’ın başvuruda bulunduğu bankada konut kredisi faiz oranı 1.14’e düşürmüş. Melek Taş, kendisine 1.64 oranında faiz uygulayan bankaya, kendisinden alınan faizin de 1.14’e düşürülmesi amacıyla müracaatta bulunmuş ancak bir sonuç alamamış. Bunun üzerine yardım istedi." Bu yılın konut kredisi kullanımı açısından çok yoğun bir yıl olduğuna işaret eden Uysal, yılın ilk aylarında, bugüne göre yüksek oranlarda faizlerle konut kredisi alındığını söyledi. Vatandaşların uzun vadeli sözleşmeler yapmış olmasına rağmen 7-8 ay sonra faiz oranlarının aşağı çekildiğini kaydeden Uysal, "Bu da daha önce yüksek oranlarda kredi çeken vatandaşlar için bir tür mağduriyet doğurmuştur. Bankaların yaptığı bu uygulama da zaten, Tüketicinin Korunması Hakkındaki Yasa’nın 6. maddesi ve Medeni Kanun’un 2. maddesi gereği çelişki oluşturuyordu. Biz de tüketiciler açısında bir örnek oluşturması amacıyla Antalya Ticaret Mahkemesi’ne bu davayı açtık" diye konuştu. 
     
</TEXT>
</DOC>
