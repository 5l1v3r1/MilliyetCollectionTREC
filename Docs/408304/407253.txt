<DOC>
<DOCNO> 407253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/yazar/pulur.html </URL>
<DATE> 2005/12/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kapıkule tarihi bir kapıdır... 
</HEADLINE>
<TEXT>


KAPIKULE'deki gümrük kaçakçılığı sanki ilk defa oluyor, kamuoyuna öyle yansıtıldı ki 
Evet, olayın teknolojik ölçüsü "ilk defa" denilecek biçim de, gizli kameralar yerleştiriliyor, kimin ne yaptığı saptanıyor, sonra tutuklamalar başlıyor. 

BİR eve, bir odaya, bir kapıya gizli kamera yerleştirmek, bu olabilir, lakin koca bir gümrük binasına her gün yüzlerce insanın, gümrükçülerin, polislerin girip çıktığı bir yere kamera yerleştiriliyor, kimsenin ruhu duymuyor 
Olacak iş değil ama, eğer bir iş yalama olmuşsa, bir de adamların gözü kararmışsa, kamerayı da görmezler, görseler de aldırmazlar... 
Bunun başka izahı var mı 

BİZİM gümrük kapıları genellikle "yolgeçen" hanıdır, kim girer, kim çıkar, ne girer, ne çıkar, pek belli olmaz. Hani bir tekerleme vardır 
"Neler geldi, neler geçti, felekten 
Un elerken deve geçti elekten..." 
Birinci mısranın sonundaki "felekten" kelimesini çıkarın, yerine "gümrükten" koyun, ne vezin bozulur, ne de kafiye... 

LAKİN gümrüklerin en "vukuatlı"sı Kapıkule'dir, hele işçilerin tek gidiş-geliş yolu olduğu günlerde... 
Pek gözdedir, pek revaçtadır Kapıkule Gümrüğü... 

ORAYA tayin edilmek için neler verilmez neler 
Hatta Sağlık Kurulu'ndan rapor alan bile vardır 
"41 rakımlı bir yerde çalıştırılması uygun olacaktır." 
"Rakım" bir yerin denizden yüksekliğidir. 
Peki "41 rakımlı" yer neresidir 
Edirne 
Kapıkule de Edirne'nin burnunun dibinde olduğuna göre... 

RAHMETLİ bir arkadaşımız vasıtasıyla bir gümrükçüyle tanışmıştık, adamın lüks bir yabancı arabası, bir de yerli arabası vardı. Adam Sarıyer'de oturuyor, sabah evden çıkıp Sirkeci'ye kadar lüks arabasıyla gidiyor, orada, otoparktaki yerli arabasına geçiyor, görevine gidiyor, akşam da aynı şey tekrarlanıyor, "dökülen" yerli araba bırakılıyor, lüks arabayla eve dönülüyordu. 
Bizim rahmetli arkadaşın insanlara lakap takmakta, dalga geçmekte üstüne yoktu, bu dostuna da en uygun lakabı takmıştı... 
Bir gün rahmetlinin evinin telefonu çalar, arayan gümrükçüdür, oğlu açar, kim olduğunu öğrenince babasına seslenir 
"Babaaa, hırsız Naci Amca arıyor " 

TURGUT Özal'ın kurduğu ilk hükümette kavga neden çıkmıştır bilir misiniz 
Kapıkule yüzünden... 
Polisler gümrükçüleri yakalar gözaltına alırlar. Gümrükler Maliye Bakanı rahmetli Vural Arıkan'a bağlıdır, "Böyle şey olmaz, bana haber verilmeden, adamlarımı içeri alamazsınız " der. Özal kızar, Vural Arıkan'dan istifasını ister, Arıkan kabul etmeyince de anayasal yetkisini kullanarak, Bakan'ı azleder İçişleri Bakanı, bacanağı Ali Tanrıyar ise istifa eder. 

DEDİK ya, Kapıkule tarihi bir kapıdır, şimdi bu son "operasyon"dan sonra, bir süre yatışsa bile, bir gün her şey eşyanın tabiatına uygun hale gelir. 
Hiç kuşkunuz olmasın 
Rahat olun 
Yakında, Emniyet Müdürü Hanefi Avcı'nın tayini çıkar. 



</TEXT>
</DOC>
