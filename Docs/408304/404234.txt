<DOC>
<DOCNO> 404234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/yazar/toruner.html </URL>
<DATE> 2005/12/17/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Dalan, yine yapacağını yapmış 
</HEADLINE>
<TEXT>


İyi bir hastaneden bahsetmek için, 5 unsur gerekiyor 
a En son teknoloji ve teçhizatla donatılmış olması. Teknoloji ve teçhizat eskidikçe vakit geçirilmeden yenilenebilmesi. 
b Tam teşekküllü olmasının yanında, belli konularda ihtisaslaşabilmesi. 
c Teknolojiyi rahatlıkla kullanabilecek, işine h kim ve deneyimli, kendisini ispat etmiş ve gelecek vaat eden bir doktor kadrosuna sahip olması. 
d Hastane yönetiminde profesyonel, detayları görebilen, programlı çalışan, sürekli kendi kendini denetleyen, eleştiriye açık, geniş ölçüde bilgisayardan faydalanabilen, uyumlu ve yaratıcı kişilerin bulunması. 
e Hastane olanaklarının araştırma, buluş, yenilik ve eğitime açık olması. 
Bedrettin Dalan, geçen hafta yeni hizmete sokulan Yeditepe Üniversitesi Hastanesi'ni gezdirdi. Şimdiye kadar yurt içinde ve dışında ünlü birçok hastaneyi gezme ve bunlardan faydalanma olanağım oldu. Övünerek söyleyebilirim ki, Yeditepe birçok konuda bunların hepsinden üstün bir hastane olmuş. 
16.500 m2 alanlı 17 katlı hastane yukarıdaki 5 unsuru bünyesinde barındırmakla kalmıyor. Bu hastanede dünyada tek olan çok önemli özellikler de var 
Birincisi, en son teknolojiyle donatılmış ve şu an için dünyada eşi olmayan toplam görüntüleme sistemlerinin bulunması. İkincisi, halen dünyanın hiç bir hastanesinde bulunmayan, tüm yatak ve şiltelerin karyolalarıyla birlikte dezenfekte edilip, yıkanabilme olanağı. Üçüncüsü, 75 milyon dolara mal olan 170 yataklı hastanenin, şu an için toplam teknoloji bakımından da dünyada tek oluşu. 
Geçen ay içinde, eşim İstanbul'un en tanınmış özel hastanelerinden birinde, Türkiye'nin tanınmış doktorlarından birisi tarafından gerçekleştirilen minik bir operasyon sırasında "hastane mikrobu" kaptı ve hiç yoktan ölümden döndü. Her türlü dezenfektana direnerek güç kazanan "hastane mikrobu"nun ne denli ölümcül olduğunu ve birçok doktorun bile bu nedenle hayatını kaybettiğini o zaman öğrendim. Bu konu çok önemli. Ameliyathaneleri, bir hastanenin kalbidir. Dalan, bu hastanede "hastane mikrobu"nun üreyemeyeceğini söylüyor. 
Yeditepe Üniversitesi Hastanesi'nde 2000'den fazla akıllı nokta var ve doktorlar, yurtdışından bile hastalarını yataklarında görebiliyor, verilerini izleyebiliyorlar. Yapılan uluslararası anlaşmalar sayesinde, bu hastanenin teknolojisi hiç eskimeyecek. Yeni teknolojinin anında getirilmesi ve eskisiyle değiştirilmesi garanti altında. 
2006 yılının başlarından itibaren hastanede "organ nakli" de gerçekleştirilecek. Yeni buluşlar da şimdiden başlamış. "Epilepsi"nin dünyada ilk kez gerçekleştirilecek olan tedavi yöntemi de, birkaç ay içinde dünya kamuoyuyla paylaşılacak. 
Dalan yine yapacağını yapmış. 



</TEXT>
</DOC>
