<DOC>
<DOCNO> 406281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo08.html </URL>
<DATE> 2005/12/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gençlerbirliği, 2 Ocak'ta top başı yapacak... 
</HEADLINE>
<TEXT>

     Turkcell Süper Ligi'nin ilk yarısını, 25 puanla 4. sırada tamamlayan Gençlerbirliği, 2 Ocak 2006'da Ankara'da toplanarak, ligin ikinci yarı hazırlıklarına start verecek. 
     Beştepe İlhan Cavcav Tesisleri'nde toplanacak kırmızı-siyahlılar, aynı gün devre arası kampı için Antalya Belek'e geçecek. Burada hazırlıklarını 14 Ocak tarihine kadar sürdürecek Gençlerbirliği, daha sonra başkente dönerek çalışmalarını burada sürdürecek. 
     
     3 FUTBOLCU DENENİYOR 
     Ligin ilk yarısının sona ermesiyle tatile çıkan başkent ekibinde, 2 Nijeryalı ve bir de gurbetçi futbolcu denemeye alındı. 
     Nijeryalı futbolculardan 19 yaşındaki Abwo David Solomon ve 21 yaşındaki Akueme Emeka Kinsgey ile Göteborg takımında forma giyen 20 yaşındaki gurbetçi oyuncu Erkan Sağlık, Gençlerbirliği ASAŞ Spor ile hafta başından bu yana antrenmanlara çıkıyor. Üç futbolcuyu idmanlarda izleyen teknik direktör Mesut Bakkal'ın oyuncuları beğenmesi halinde Antalya'daki kampa götüreceği bildirildi. 
     
</TEXT>
</DOC>
