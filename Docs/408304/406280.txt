<DOC>
<DOCNO> 406280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo07.html </URL>
<DATE> 2005/12/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sivasspor'da hedef ilk 5 
</HEADLINE>
<TEXT>

     Sivasspor'un İkinci Başkanı Mehmet Oflaz, ''İkinci yarıda futbolseverlere daha pozitif futbol oynayan bir Sivasspor izlettirerek, ligi ilk 5 içinde tamamlamayı hedefliyoruz'' dedi. 
     Oflaz, AA muhabirine yaptığı açıklamada, Sivasspor'un sezona iyi bir başlangıç yaptığını, iyi bir hava yakaladığını belirterek, devreyi hedefledikleri puanda tamamladıklarını söyledi. 
     İkinci yarıda da bu performansı sürdüreceklerini anlatan Oflaz, şunları kaydetti 
     ''Futbolda nasıl başlarsanız öyle gidiyor. İkinci yarıda futbolseverlere daha pozitif futbol oynayan bir Sivasspor izlettirerek, ligi ilk 5 içinde tamamlamayı hedefliyoruz. Takımımızdaki eksik mevkilere gerekli takviyeleri yaparak, ikinci yarı belirlediğimiz hedefe ulaşmaya çalışacağız. Bu kapsamda hem futbolcu arayışı, hem de kaynak arayışı içindeyiz. Futbolcularımızın ödemelerini aksatmadan, günü gününe ödedik. Bu açıdan örnek olacak bir kulübüz.'' 
     
     TRANSFER ÇALIŞMALARI 
     İkinci devre öncesinde transfer çalışmalarına hız verdiklerini belirten Oflaz, İstanbulsporlu Cem Can'ın ardından Diyarbakırspor'da forma giyen kaleci Oğuz ve Vestel Manisasporlu Ahmet Kolcu ile prensipte anlaştıklarını, ayrıca Elazığsporlu Muharrem ile de görüşmelerinin sürdüğünü söyledi. Brezilyalı orta saha oyuncusu Dennis'in sözleşmesinin feshedilmesinin ardından 1 yabancı kontenjanları olduğunu ifade eden Oflaz, Brezilyalı golcüleri Anderson'un yanına onun ayarında, kaliteli bir yabancı forvet transfer etmeyi planladıklarını belirtti. 
     Genç savunma oyuncuları Hayrettin Yerlikaya'nın büyük kulüplerin transfer listesinde olduğunu anlatan Oflaz, Hayrettin'i kulübün menfaatleri doğrultusunda büyük kulüplere verebileceklerini söyledi. 
     
     SİVASSPOR SİVAS'IN EN BÜYÜK MARKASI 
     Sivasspor'un kentin tanıtımı açısından çok önemli olduğuna da dikkat çeken Oflaz, ''Sivasspor Sivas'ın en büyük markasıdır. İnşallah ligi üst sıralarda tamamlarız ve gelecek sezon Avrupa kupalarında mücadele ederiz'' dedi. 
     Kulüp olarak tesisleşme ve altyapı çalışmalarına da önem verdiklerini ifade eden Oflaz, Sivasspor'un gelecekte bölgenin en güçlü takımlarından birisi olacağına inandığını belirterek, ''Sivasspor Anadolu'nun parlayan yıldızı olacak'' diye konuştu. 
     
</TEXT>
</DOC>
