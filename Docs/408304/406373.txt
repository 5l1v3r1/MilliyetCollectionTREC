<DOC>
<DOCNO> 406373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/siyaset/siy01.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Masrafları kıs' genelgesi 
</HEADLINE>
<TEXT>


İçişleri Bakanlığı tarafından 14 Ekim'de belediyelere gönderilen genelgede 'Fuar, festival, panayır, şenlik harcamalarını kısın. Zaten borçlusunuz' denildi 

TOLGA ŞARDAN Ankara 


Yurt genelinde içkili yer bölgelerinin tespiti konusunda hazırladığı genelgeyi valiliklere göndererek büyük tartışmalar yaşanmasına neden olan İçişleri Bakanlığı, aynı gün gönderdiği bir başka genelgeyle, belediye yönetimlerini "yörelerinin tanıtımı amacıyla organize ettikleri fuar, festival, panayır, şölen ve şenlik gibi faaliyetlere yönelik harcamaları kısma" konusunda uyardı. 
Bakanlık Müsteşarı Şahabettin Harput'un imzasıyla 14 Ekim'de gönderilen genelgede, bakanlığa ulaşan ve medyada yer alan haberlerden, il özel idaresi ve belediyelerin, yörelerinin tanıtımı için giderek artan şekilde fuar, festival, panayır ve şenlik düzenlediklerinin görüldüğü belirtildi. 

'Zaten borçlusunuz' 
Bu organizasyonlarda davetiye, afiş, reklam, havai fişek ile sanatçılara ödenen harcamaların amacını aşarak büyük meblağlara ulaştığının gözlendiğine dikkat çeken Harput, bu faaliyetler için harcama yapan çok sayıdaki belediyenin büyük miktarlarda borcu olduğunun, temel hizmetleri aksattıklarının, bu hizmetleri uygun standart ve kalitede sunamadığının görüldüğünü vurguladı. 
Bu faaliyetlerin büyük çoğunluğunun il özel idareleri, belediye veya bunlara ait şirket kaynaklarından karşılandığını belirten Harput, genelgesinde, sosyal ve kültürel hizmetlerin belediyelerin görevi olduğu ve bunlar için bütçeden harcama yapılabileceğini belirtti. . 

'Tasarrufa yönelin' 
Genelgede Başbakanlık tasarruf genelgesini de anımsatan Harput, belediyelerin reklam, ilan ve tanıtım giderlerinin bu genelgeye göre, proje safhasında iken maliyeti belirtilmek kaydıyla bakanlık iznine tabi olduğunu kaydetti. 


</TEXT>
</DOC>
