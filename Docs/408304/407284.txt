<DOC>
<DOCNO> 407284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun26.html </URL>
<DATE> 2005/12/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Amerikan ordusundan asker açığını kapatmak için yeni taktik 
</HEADLINE>
<TEXT>

     Amerikan ordusu, asker açığını kapatmak ve gençleri saflarına katabilmek için, gerçek askerleri bilgisayar oyunu karakteri olarak kullanmaya başladı. 
     ABD'de yaklaşık 6,5 milyon kayıtlı kullanıcısı olan ''America's Army'' adlı online oyunda Irak'ta savaşmış ve savaşmakta olan gerçek askerlerin, oyun karakteri olarak kullanılmaları büyük ilgi çekti. 
     Hiç kimsenin tanımadığı bu askerler, milyonlarca kişinin oynadığı bilgisayar oyunlarında yer almalarıyla birlikte ünlü olmaya başlarken, projenin yöneticilerinden Chris Chambers, amaçlarının sorumluluk ve onuru öğretmek olduğunu belirtiyor. 
     Gerçek karakterler kullanılarak, ordunun zor bir zamanda iyi bir kariyer olanağı sunduğu mesajını da veren bilgisayar oyununda, Amerikan Kara Kuvvetleri'nde görev yapan 9 seçkin asker bulunuyor. 
     Bunlardan, Irak'taki hizmeti nedeniyle ''Silver Star'' madalyası alan Çavuş Gerald Wolford, 4 saat süren çatışma sırasında gözünden yaralanmasına karşın, ateş altında iki yaralı arkadaşını kurtarmıştı. Ardından tedaviyi reddeden Wolford, savaş alanına dönmüş ve arkadaşlarının bu bölgeyi temizlemelerini sağlamıştı. 
     Kahraman Çavuş Wolford'ın bu hikayesi şimdi video oyunu olarak, bilgisayarlarda canlanırken, projeyi yürütenler, bu hikayenin gençlerin ilgisini çekerek, orduya katılmalarında etkili olmasını bekliyorlar. 
     Çavuş Wolford ise video oyununa bir başka açıdan bakıyor 
     ''ABD'den görevli olarak sıcak çatışma bölgelerine gittiğimde, çocuklarım babalarına çok benzeyen bir 'GI Joe' Amerikan askerine verilen ad oyuncağıyla hasret giderebilecekler.'' 
     
</TEXT>
</DOC>
