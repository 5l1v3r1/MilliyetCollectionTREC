<DOC>
<DOCNO> 402194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/dunya/adun.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkencenin gücü 
</HEADLINE>
<TEXT>


Irak işgalinin nedenlerinden biri olan El Kaide bağlantısını, CIA'nın sorgulanması amacıyla Mısır'a teslim ettiği terörist El Libi'nin, işkenceden kurtulmak için uydurduğu ortaya çıktı 

Sema Emiroğlu - New York 


Bush yönetiminin Irak'a savaş açmak için kullandığı en temel gerekçelerden biri olan Irak - El Kaide bağlantısının, Mısır hapishanesindeki sert sorgudan kurtulmak isteyen tutuklu El Kaide liderlerinden biri tarafından uydurulduğu ortaya çıktı. 
New York Times gazetesinin dün manşetten verdiği özel habere göre, İbn El Şeyh El Libi adlı tutuklu, 2002'nin ocak ayında ABD tarafından gizlice Mısır'a gönderildi ve burada yapılan sorgulamasında, El Kaide ile Irak arasındaki en ayrıntılı bilgileri verdi. 

Kötü istihbarat 
Haberini eski ve mevcut hükümet yetkililerine dayandıran New York Times, "Bu ifşaat, Irak'a ilişkin kötü istihbaratın, Bush yönetiminin El Kaide üyelerinin sorgulanması için büyük ölçüde üçüncü ülkelere güvenmiş olmasından kaynaklanabileceğini gösteriyor" dedi. 
Haberde, Libi'nin El Kaide militanlarının Irak'ta patlayıcılar ve kimsayal maddeler konusunda eğitildiği yönünde itiraflarda bulunduğu ve Bush yönetiminin de bu itirafları savaş öncesindeki iddialarını desteklemek için kullandığı belirtildi. 

İfade değiştirdi 
Libi'nin, bu açıklamalarını ABD'nin Irak'ı işgalinden sonra geri aldığını ve CIA'nın buna dayalı istihbaratı 2004'ün mart ayında geri çektiğinin bilindiğini kaydeden New York Times, "Ancak Amerikalı yetkililer, şimdiye kadar Libi'nin bu yanlış açıklamaları yabancı bir ülkede tutuklu bulunduğu sırada yaptığını ve kendisinin bu açıklamayı yapmaya zorlandığını kabul etmemişlerdi" dedi. 
New York Times'ın haberine göre, 2002 Şubat'ında hazırlanan gizli bir Savunma İstihbarat Ajansı raporu, Libi'nin Irak ve El Kaide'ye ilişkin sorular hakkındaki inandırıcılığından şüphe duyulduğunu belirtti. 
Raporda Libi'nin bu açıklamaları yaparken Amerikan gözetimi altında bulunmadığı ve sert muameleye maruz kalmış olabileceği kaydedildi. 

2001'de yakalandı 
2001 sonlarında Pakistan'da yakalanan ve Libya vatandaşı olan Libi, Amerikan gözetiminde tutulan en yüksek rütbeli El Kaide lideriydi. 
Başlangıçta Afganistan'da sorguladığı Libi, Beyaz Saray'ın, CIA'ya Libi'yi alıkoyması için henüz yetki vermemiş olması nedeniyle, sorgulanmak amacıyla 2002'nin ocak ayında gizlice Mısır'a transfer edildi. 
Libi'nin Amerikan gözetiminde tutulurken de Irak ve El Kaide hakkında bazı açıklamalar yaptığı, ancak Irak'ın El Kaide üyelerini biyolojik ve kimyasal silah kullanmak için eğittiğine dair Bush yönetimince kullanılan en belirli iddiaları, Mısır'a transfer edildikten sonra yaptığı kaydedildi. 

CHP araştırma önergesi verdi 

ANKARA Milliyet 

CHP milletvekilleri, CIA'nın paravan şirketler aracılığıyla kullandığı uluslararası sorgu uçakları ve Türkiye'deki operasyonlarının TBMM tarafından araştırılması için önerge verdi. CHP Gaziantep Milletvekili Abdülkadir Ateş ile 31 milletvekilinin dün TBMM Başkanlığı'na verdiği önergede, CIA'nın, terörist faaliyetleri önleme maskesi altında uluslararası anlaşmalara aykırı operasyonlar düzenlediği belirtildi. 
Önergede şu görüşler kaydedildi "CIA'nın paravan nakliye şirketine ait bir uçağın Sabiha Gökçen Havaalanı'na indiği ve 27 saat kaldığı Ulaştırma Bakanı tarafından doğrulanmıştır. CIA görevlilerinin, Türkiye'de üçüncü ülke vatandaşlarını sorguladıkları iddialar arasındadır. 
Türkiye'de sanık bir kişinin avukatı, müvekkilinin Kandıra Cezaevi'nde yabancı görevlilerce sorgulandığını açıklamıştır. İncirlik Üssü'nün bu amaçla kullanılıp kullanılmadığı henüz açıklığa kavuşmamıştır. 
Türkiye'yi, üyesi bulunduğu uluslararası kuruluşlar nezdinde hiç de hak etmediği durumlara düşürebilecek bu iddialar araştırılmalıdır." 


</TEXT>
</DOC>
