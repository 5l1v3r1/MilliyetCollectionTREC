<DOC>
<DOCNO> 403952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun25.html </URL>
<DATE> 2005/12/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İsraillilerin çoğu İran'ın vurulmasına karşı 
</HEADLINE>
<TEXT>

     İsrail'de yapılan bir kamuoyu yoklamasında, İsraillilerin çoğunun, İran'ın atom bombası geliştirmeye yaklaştığı yönündeki iddialardan endişe duymasına rağmen, bu ülkeye yönelik bir askeri müdahaleye karşı olduğunu ortaya koydu. 
     Yedioth Ahronoth gazetesinin, 510 İsrailli ile yaptığı kamuoyu yoklamasında, halkın yüzde 58'inin, İran'ın nükleer programıyla ilgili sorunun diplomatik yollarla çözülmesi gerektiğini söylediği belirtildi. Yoklamada, katılımcıların yüzde 36'sının, İran'ın nükleer reaktörünün askeri harekatla vurulması gerektiği yönünde görüş belirttiği kaydedildi. 
     İsrail, İngiliz Sunday Times gazetesinde geçen hafta çıkan, uluslararası toplumun Tahran'a yönelik diplomatik baskısının hedefine ulaşması yönünde ilerlemesine izin vermek yerine İran'ın nükleer reaktörünü mart ayında vurmayı planladığı yönündeki haberi yalanlamıştı. Ancak üst düzey bir İsrailli yetkili, İran'ın nükleer programına yönelik gelecekte bir askeri müdahalenin gündem dışında olmadığını da söylemişti. İsrail, 1981 yılında Irak'taki bir nükleer reaktörü bombalamıştı. 
     İran ise Ortadoğu'da nükleer silaha sahip tek ülke olduğu sanılan İsrail'den gelecek bir saldırıya karşılık vereceğini bildirmişti. 
     İsrail ve ABD, İran'ı, yürüttüğü nükleer programla nükleer silah elde etmeye çalışmakla suçluyor. Tahran ise bu iddiayı yalanlıyor. 
     İran Cumhurbaşkanı Mahmud Ahmedinejad'ın son haftalardaki, Yahudilere yönelik Nazi soykırımını kabul etmediği ve İsrail'in Ortadoğu'dan taşınması gerektiği yönünde yaptığı açıklamalar, bölgedeki gerilimi artırmıştı. 
     
</TEXT>
</DOC>
