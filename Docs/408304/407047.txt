<DOC>
<DOCNO> 407047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo01.html </URL>
<DATE> 2005/12/27/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Canaydın Galatasaray her şeyi affeder ama ihaneti asla 
</HEADLINE>
<TEXT>

     Galatasaray Kulübü Başkanı Özhan Canaydın, Riva Projesi ile ilgili yapılan olağanüstü genel kurulun çok başarılı geçtiğini belirterek, ''Galatasaray lehine güzel kararlar aldık'' dedi. 
     Canaydın, 1905 Galatasaraylı Yönetici ve İşadamları Derneği'nin GSYİAD Ceylan İntercontinental Otel'de düzenlediği yılbaşı balosunda yaptığı konuşmada, kulübün 2005 yılı faaliyetlerini anlattı. 2005 yılının, kendileri açısından önceki yıllara oranla daha verimli geçtiğini belirten Canaydın, amatör branşlarda önemli başarılar sağladıklarını, futbol takımının da şampiyonun ardından ligi iyi bir yerde bitirdiğini söyledi. 
     Özhan Canaydın, Galatasaray'ın demokratik bir ortama sahip ve Türkiye'nin en önemli kulüplerinden biri olduğunu belirterek, ''Galatasaray her şeyi affeder, ama ihaneti asla. Galatasaray'da yanlış yapanlar var. Bu en sevmediğim şey. Umuyorum ki bunu yapanlar, yanlışlarının farkına varırlar ve kendilerini düzeltirler'' diye konuştu. 
     Riva Projesi'nin, Galatasaray'ın projesi olduğunu dile getiren başkan Canaydın, ''Olağanüstü genel kurul çok başarılı geçti. Burada Galatasaray'ın lehine önemli kararlar verdik. Projeyle ilgili vereceğimiz bilgiler dahilinde, komisyonun en geç 1-1,5 ay içinde karar vereceğine inanıyorum'' diyerek sözlerini tamamladı'' dedi. 
     
     ARKAN ''ÖDEMELERDE GECİKMELER OLABİLİR'' 
     Galatasaray Kulübü Mali İşlerden Sorumlu Başkan Yardımcısı Refik Arkan da gecede yaptığı konuşmada, Riva Projesi ile ilgili yaptıkları çalışmaların genel kurul tarafından onaylandığını, ancak 2006 yılı Nisan ayına ertelendiğini belirterek, ''Bu projeyi Özhan Canaydın yönetimi gerçekleştirmiştir. Projede her şey düzgündür. Biz şeffaf bir şekilde genel kurulun onayına sunduk. Genel kurul projeye karşı çıkmadı, onayladı. Bunun için bir komisyon kurulmasına karar verildi. Biz de projeyle ilgili tüm belgeleri komisyona vereceğiz ve onların işi en çok 10 gün sürer'' dedi. 
     Projenin ilk etapta uygulanmamasının bazı sıkıntılar yaratacağını ifade eden Arkan, şöyle konuştu 
     ''Bunun bedelini hep birlikte ödeyeceğiz. Yönetim olarak hiçbir gün mutluluk tablosu çizmedik. Şu an rakibimiz olan kulüplerde de benzer sorunlar var, ama sadece bizde sıkıntı varmış gibi gündeme geliyor. Medyanın, bizim mali sıkıntımızı, diğer kulüplerin mali sıkıntılarıyla karşılaştırarak değerlendirmesi gerekiyor. 
     Genel kurulun aldığı karar kulübü baltalamayacak, ancak önümüzdeki dönemlerde ödemelerde bazı gecikmeler söz konusu olabilir. Galatasaray'ın, bizden önce de borcu vardı. Bu 1996 yılından beri devam ediyor. Bu dönemde sportif başarı sağladık. Bunun yanında mali sıkıntı çekiyoruz. Galatasaray'ın bu sıkıntıyı aşacağına inanıyorum.'' 
     
     KIRAN ''BU HALİYLE BENİMSEMEDİM'' 
     Galatasaray Kulübü Başkan Yardımcısı Turgay Kıran da, gecede gazetecilerin sorularını yanıtlarken, genel kurulun, Riva Projesi ile ilgili en doğru kararı verdiğini söyledi. 
     Genel kurul üyelerinin, Galatasaray'ın gerçek sahibi olduklarını ve kurulan 15 kişilik komisyonun, projenin Galatasaray'a en yararlı şekilde olması için karar vereceğini kaydeden Kıran, ''Genel kurulda oylama demokratik bir ortamda geçti. Projeyi bu şekilde benimsemediğim ve önemsemediğim için imzalamadım. Yoksa biz yönetimle bugüne kadar birçok karar aldık. Genellikle yönetimle birlikte hareket ettim, ama ben bu projeyi çok önemsiyorum. Daha iyi bir şekilde değerlendirilmelidir'' dedi. 
     Projenin engellenmesi için çalışmadığını da vurgulayan Kıran, ''İyi bir şekilde değerlendirilmesini istiyoruz. Uzman kişiler tarafından değerlendirilmesini istediğim için imzalamadım. İnanmadığınız bazı şeylere karşı olmanızda yarar var'' diye konuştu. 
     Galatasaray'ın artık çok büyüdüğünü ve sistemin artık değişmesi gerektiğini ifade eden Kıran, ''Artık burası 1-2 kişinin karar alabileceği bir yer değildir'' dedi. 
     Kıran, başkan Özhan Canaydın'ın ''ihanet edenler'' sözleriyle kimi kastettiğinin sorulması üzerine de ''Benimle ilgili olduğunu düşünmüyorum. Söylediklerini pek anlayamadım. Büyük ihtimalle projeyle ilgili de değildir. Nedenini kendisine sormak gerekir'' yanıtını verdi. 
     GSYİAD'ın gecesine, Galatasaray Kulübü Başkanı Özhan Canaydın ve yönetim kurulu üyeleri, Şişli Belediye Başkanı Mustafa Sarıgül, sarı-kırmızılı bazı eski futbolcular, dernek üyeleri ve Galatasaray camiasından çok sayıda kişi katıldı. 
     
</TEXT>
</DOC>
