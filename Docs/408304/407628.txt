<DOC>
<DOCNO> 407628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko32.html </URL>
<DATE> 2005/12/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Taşımacılar, Bakan Yıldırım'ı alkışlı tempoyla salona çağırdı... 
</HEADLINE>
<TEXT>

     Ulaştırma Bakanı Binali Yıldırım, taşımacılık sektöründe 25 Şubat 2006 tarihine kadar belge ücretinin yüzde 10'unu veren herkesin kayıt olacağını, kalan miktarın 5 yıla yayılacağını bildirdi. 
     ''AB Eşiğinde Karayolu Taşıma Kanunu ve Yönetmeliği'' konusunun ele alındığı panel gergin bir şekilde devam ediyor. 
     Çeşitli konuşmacıların katıldığı oturumdan sonra panelin yapıldığı İTO Meclis Salonunda oturan dinleyiciler, alkışlı tempo tutarak bakanın toplantıya katılmasını istediler. 
     Alkışlı tempo, daha sonra yerini 5 dakikalık sessiz bekleyişe bıraktı. 
     Bazı nakliyat firmalarının temsilcilerinin, bakan beklenirken ''Biz geliyorsak bakan da toplantıya gelmeli. Hepimizin işi gücü var. Kapalı kapılar ardında konuşmayı bıraksınlar'' şeklinde tepkide bulundukları görüldü. 
     Oturumu yöneten Sabah Gazetesi Yazarı Güntay Şimşek de, sükunet sağlandığında bakanın geleceğini söyledi. 
     Bakan Yıldırım, daha sonra alkışlar eşliğinde salona geldi. 
     İTO Başkanı Murat Yalçıntaş, Bakan Yıldırım ve bakanlık yetkileri ile sektör temsilcilerinin konuyu masaya yatırdığını kaydetti. 
     Kendilerinin de sektörün kayıt altına alınmasını istediklerini bakana aktardıklarını ifade eden Yalçıntaş, sıkıntının ödenecek rakamda olduğunu, ödemede kolaylık sağlanmasını istediklerini belirtti. 
     Bunun üzerine salondaki bazı kişilerin itirazda bulundukları görüldü. 
     Sorunun çözümünün ancak konuşma ve sevgi saygı içinde olabileceğini dile getiren Yalçıntaş, yapılan görüşmede sektör temsilcileriyle bir anlaşmaya ulaşıldığını kaydetti. 
     Yalçıntaş, ''Bakana dedik ki bir Bayram hediyesi verdiniz. Hakikaten bir Bayram hediyesi'' diyerek, daha sonra bu Bayram hediyesi olarak nitelediği haberi vermesi için Bakan Yıldırım'ı kürsüye davet etti. 
     Bakan Yıldırım da, Karayolu Taşıma Kanunu'nun 2003 yılı Temmuz ayında çıktığını, yönetmeliğin ise 25 Şubat 2006 tarihinde yürürlüğe gireceğini, 2 yıllık bir geçiş süreci sonunda da bu yasa çıkarken bazı muhalefet partileri ve sektör temsilcilerinin tam mutabakatıyla çıktığını, sektörün bayram ettiğini, ''Bizim 50 yıldır beklediğimiz kanun'' denildiğini belirtti. 
     Bu yasanın taşımacılık sektörüne itibar kazandıracağını, sektöre girenlerin 100 milyar lira civarında yatırım yapması gerektiğini belirten Yıldırım, şöyle konuştu 
     ''Tek sorun ödemelerdi. Belge ücretlerini defaten ödemek zordu. Bugüne kadar 150 trilyon lira civarında ödeme yapılmış, hala kayıt altına girecek çok fazla firma var. Sürenin kısalığını dikkate alarak şöyle bir karara vardık Bizim için birinci derece önemli olan firmaların kayda girmesi dedik. Yüzde 10 vergi ücretini veren herkes kayıt olacak. Belge 5 yıllık. Geri kalan ödeme 5 yıla yayılacak. Tamam mı arkadaşlar Hayırlı uğurlu olsun.'' Ne yapıyorlarsa sektör temsilcileriyle konuşarak yaptıklarını ifade eden Yıldırım, nakliyatçılardan birinin ''Vergi ücreti ödemek istemiyoruz'' diye bağırması üzerine, ''Böyle bir hakkın yok, ödeyeceksiniz'' diye cevap verdi. 
     Karşılıklı konuşmalar üzerine salondaki tansiyon iyice yükseldi. 
     Yıldırım, daha sonra söz almak isteyenlere teker teker söz verdi. 
     
</TEXT>
</DOC>
