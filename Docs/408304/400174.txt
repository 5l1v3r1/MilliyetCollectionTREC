<DOC>
<DOCNO> 400174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/spor/spo04.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trabzon dönüyor' 
</HEADLINE>
<TEXT>


Halilhodziç, sonuçtan memnun kalmadığını söyledi, bordo - mavililerin güvenli şekilde krizden çıktığını belirtti. Boşnak hoca, "Artık iyileşmek adına adımlar atıyoruz" dedi 


Trabzon Teknik Direktörü Vahid Halilhodziç, Fenerbahçe karşısında farklı kazanmaları gerektiğini söyledi, sonuçtan memnun kalmadığını ifade etti. 
Fatih Tekke'ye yapılan hareketin kesinlikle penaltı olduğunu, ancak neden verilmediğini anlamadığını belirten Halilhodziç, şöyle konuştu "Bir değişiklik yapmak mecburiyetinde kaldığımı düşündüm. O an içinde ikinci golü yedik. İkinci değişikliği biraz daha erken yapmalıydım. Trabzonspor yavaş yavaş eski günlerine döndüğünün sinyalini verdi. Hafta içinde taktiksel çalışmalar yaptık. Nobre üzerine yan toplardan, hava toplarından çok atak geleceğini biliyorduk. Ama ne yazık ki, iki golde de ona karşı önlem alamadık. Son olarak Trabzon takımı yavaş, ama güvenli bir şekilde krizden çıkıyor. Zor oldu. Artık iyileşmek adına adımlar atıyoruz. Bunu kendi sahamızda oynayacağımız bir maçta ispatlamamız lazım. Bu da takımın daha önce kaybettiği özgüveninin geri gelmesini sağlayacaktır." 
Gökdeniz için daha az ceza beklediğini de vurgulayan Boşnak çalıştırıcı, "Alınmış karardan kesinlikle memnun değilim" yorumunu yaptı. 

'Yüzde yüz penaltıydı' 

Fatih Tekke, Appiah'ın kendisine arkadan faul yaptığını söyledi, "Kesinlikle penaltıydı" dedi 

Bordo - mavili takımın golcüsü Fatih Tekke tartışmalara neden olan penaltı pozisyonuna karşılaşma sonrası isyan etti. Tecrübeli forvet, Appiah'ın arkadan yaptığı hareketin penaltıyı gerektirdiğini belirterek hakem Metin Tokat'ı eleştirdi. 
Milli futbolcu, "Tam topa vuracağım sırada arkadan müdahale geldi. Pozisyon bana göre yüzde yüz penaltıydı" ifadesini kullandı. Fatih iyi futbol oynamalarına rağmen birkaç basit hata yüzünden galibiyeti kaçırdıklarını da söyledi. Özellikle gol yollarındaki son paslarda hatalar yaptıklarını vurgulayan yıldız futbolcu, "Fenerbahçe iyi bir takım ama bugün biz de iyi ve akıllı oynadık. Final ortalarını iyi değerlendirseydik farklı bir skorla bile kazanabilirdik ancak olmadı. Fenerbahçe kadar şanslı değildik. Sonuçta galibiyeti kaçıran taraf biz olduk" diye konuştu. 

Başkan yıkıldı 

Trabzonspor Başkanı Atay Aktuğ, Fenerbahçe beraberliği nedeniyle büyük üzüntü yaşadı. Aktuğ maç sonrası yaptığı açıklamada, "Bu maçtan bizim galip ayrılmamak gerekirdi. Herkes oynadığımız futbolu gördü. Hakem Metin Tokat pozisyona uzak olduğu için Fatih'e yapılan penaltıyı kaçırdı. Bu maçın hakkı beraberlik değildi" diye konuştu. 



</TEXT>
</DOC>
