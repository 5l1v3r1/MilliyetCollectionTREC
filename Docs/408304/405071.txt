<DOC>
<DOCNO> 405071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy18.html </URL>
<DATE> 2005/12/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Iraklı Kürt gruplardan Türkiye'deki seçimlere itiraz... 
</HEADLINE>
<TEXT>

     Iraklı Kürt gruplar, Irak seçimlerinin Türkiye ayağına itiraz ediyor. 
     Irak Kürdistan Yurtseverler Birliği IKYB Temsilciliği’nden edinilen bilgiye göre, Iraklı Kürt gruplar Türkiye’deki seçim sonuçlarına ellerindeki verilerden daha fazla seçmenin oy kullandığı gerekçesiyle karşı çıkıyor. 
     Irak Türkmen Cephesi Temsilcisi Ahmet Muratlı, A.A muhabirine yaptığı açıklamada, 30 ocak seçimlerinde 4 bin, 15 aralık seçimlerindeyse 22 bin dolayında Iraklının Türkiye’de oy kullandığını söyleyerek, seçmen sayısındaki bu artışın çeşitli etkenlere bağlı olduğunu belirtti. 
     Irak Seçim Komisyonu’nun geçen seferkinden farklı olarak oy kullanımını teşvik etmek amacıyla bu kez şehirden şehre ulaşımın maddi külfetini üstlenmek gibi çeşitli yöntemlere başvurduğunu söyleyen Muratlı, sandığa kayıtla oy verme işleminin aynı gün yapılmasının da seçmen sayısını artıran bir başka etken olduğunu kaydetti. 
     Muratlı, 30 ocak seçimlerinde Türkmenlerin Türkiye’de çok az oy aldığını ve bunu da Türkmenlerin içine sindirememesi üzerine bu seçimlerde daha fazla kişinin sandığa gittiğini bildirdi. 
     Geçen seçimlerde bölünmüş olan Türkmenlerin, bu kez tek cephe halinde seçimlere girdiğini belirten Muratlı, Sünnilerin geçen seçimlerde yaptığı boykotu sürdürmemesinin de Türkmenleri teşvik ettiğini bildirdi. 
     Ahmet Muratlı, seçim sonuçlarına itiraz eden Kürt grupları "demokrasi özürlüleri" olarak niteleyerek, asıl bu grupların Romanya ve Bulgaristan’dan seçmen getirterek Türkiye’de oy kullandırdığını kaydetti. 
     Irak Türkmen Cephesi Temsilcisi Muratlı, bu grupları Irak’ın içindeki ihlallerinin üstünü örtmek için Türkiye’de sorun çıkarmaya çalışmakla da suçladı. 
     
</TEXT>
</DOC>
