<DOC>
<DOCNO> 401374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko37.html </URL>
<DATE> 2005/12/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Arıoğlu Mükellef, hesabını iyi yapsın vergi borcu da takmasın 
</HEADLINE>
<TEXT>

     Gelir İdaresi Başkan Vekili Osman Arıoğlu mükellefleri, ''hesaplarını daha iyi yapmaları, devlete vergi borcu takmamaları'' konusunda uyardı. 
     Arıoğlu ve Gelir İdaresi'nin üst düzey yöneticileri, bugün Ankara Sanayi Odası'nın ASO Yönetim Kurulu toplantısına katılarak son vergi düzenlemelerini ele aldı. 
     Yaklaşık 2 saat süren toplantının ardından bir açıklama yapan Arıoğlu, Gelir İdaresi'nin yeni bir vizyon çerçevesinde atılımlar içinde bulunduğunu, bu çerçevede sivil toplum örgütleriyle de toplantılar düzenlendiğini ifade etti. ASO yönetimiyle de bu amaçla bir araya geldiklerini kaydeden Arıoğlu, toplantıda Ankaralı sanayicilerin vergiyle ilgili çeşitli görüş ve önerilerini aldıklarını vurguladı. 
     Kurumlar vergisinde yapılan indirime de dikkat çeken Arıoğlu, 2-3 yıl önce kimsenin hayal edemeyeceği büyüklükte ve önemde bir düzenleme gerçekleştirdiklerini, kurumların bundan sonra artık kazancının 3'te 1'i yerine 5'te 1'i oranında vergi ödeyeceğini kaydetti. 
     ''Vergide 0 kilometre kanun dönemine girmiş oluyoruz'' diyen Arıoğlu, daha önce 80 maddeden oluşan Kurumlar Vergisi Kanunu'nu yaklaşık 40 maddelik bir kanun haline getireceklerini ifade etti. Arıoğlu, bu şekilde sade, ölçüleri belli ve çağdaş ülke sistemlerini içinde barındıran bir düzenleme gerçekleştireceklerini bildirdi. 
     Yeni Kurumlar Vergisi Kanunu'nun oran açısından da komşu ülkelerle rekabet edebilecek düzeye geleceğini anlatan Arıoğlu, Türkiye'de vergi mevzuatı açısından yeni bir dönem başladığını dile getirdi. 
     
     YATIRIM İNDİRİMİ 
     Arıoğlu, yatırım indiriminin kaldırılmasına ilişkin eleştirilere de dikkat çekerek, bu müessesenin, giderek vergi ödememe aracına dönüştüğünü kaydetti. Uluslararası yatırımcıların da basit ve sade bir vergi sistemi istediklerini anlatan Arıoğlu, şöyle devam etti 
     ''Yabancı yatırımcı Sizde ne kadar teşvik var diye sormuyor. Sizde vergi oranı nedir diye soruyor. Sistemimizin ne kadar açık ve şeffaf olduğuna bakıyor. Yeni Kurumlar Vergisi düzenlememiz de bu anlayışa uygun bir modeli içinde barındırıyor. 
     Ortaklarımızla vergi mükellefleri her konuda hem fikir olsak bu anormal karşılanmalı. Ama hepimizin birleştiği nokta, Türkiye'de yatırım ortamının iyileştirilmesi ve kalıcı yatırımların arttığı bir ortam oluşturulması ve bugüne kadar bunlar niye yapılmadı derseniz... Ekonomideki konjonktürün stabil hale gelmesi de bir dönem gerektiriyordu.'' 
     
     MÜKELLEFE UYARI 
     ''Vergi oranını indirdik ey mükellef, kayıtdışından vazgeç'' anlayışı içinde olmadıklarını da söyleyen Arıoğlu, Maliye Bakanı Kemal Unakıtan'ın 16 Aralık 2005 tarihinde düzenleyeceği basın toplantısında, kayıtdışı ekonomi konusunda açıklamalarda bulunacağını bildirdi. 
     Arıoğlu, gecikme faizi konusuna da değinerek, yüzde 3'lük gecikme faizinin de tekrar gündeme geleceğini belirtti. Ancak yüzde 3'lük oranın enflasyonla değil, kredi faizleriyle kıyaslanması gerektiğine işaret eden Arıoğlu, ''Gecikme faizi kredi faizlerinin bir miktar üzerinde olmalı ki vergi borcu, ucuz kredi olarak kullanılmasın'' diye konuştu. 
     
     İŞADAMLARININ TALEPLERİ 
     ASO Yönetim Kurulu Başkanı Zafer Çağlayan da toplantının ardından yaptığı açıklamada, Kurumlar Vergisi'nin yüzde 30'dan yüzde 20'ye indirilmesini, ''çok radikal ve olumlu bir karar'' olarak niteledi. 
     Oran indiriminin ardından işadamlarının vergi gelirlerinde artış olacağını ispatlama yükümlülüğü bulunduğunu anlatan Çağlayan, toplantıda dile getirdikleri çeşitli talepleri de şöyle sıraladı 
     ''-Sosyal güvenlik yüklerinde de ciddi ve radikal bir düşüş olmalı. 12 milyonu kayıtdışı, 10 milyonu kayıt altında çalışanın bulunduğu ülkemizde, sosyal güvenlik yüklerinde 5 puanlık indirime gidilmesi çok yararlı olacaktır. 
     -Türkiye'nin büyük yatırımlara, istihdama ihtiyacı var. Kurumlar Vergisi'ndeki indirim tek başına, yabancı sermayenin gelmesini fişeklemiyor. Yeni bir sisteme ihtiyaç var. Sözleşmeli mükellefiyet getirilerek belli miktarın üzerindeki yatırım için kurumlar vergisi oranı daha düşük uygulanmalı. Bu konuda Bakanlar Kurulu'na bir yetki verilmeli. 
     -Yatırımcı yatırım aşamasında harç ve benzeri diğer yükler gözden geçirilmeli. 
     -OSB'lere getirilen istisnanın kaldırılmasına kesinlikle karşıyız. 
     -Kayıtdışıyla mücadele çok önemli, ancak buna neden olan sebepler de ortadan kaldırılmalı. 
     -Geçmişte vergi denetimleri en fazla vergi verenlere yapılırdı. Oysa vergiyle hiç karşılaşmamış olanlara yapılmalıdır. Özel sektörü yıpratacak uygulamalar da bize zarar veriyor. 
     -Bugün yüzde 8'lik enflasyon rakamları var, ama aylık gecikme faizi yüzde 3. Yıllık olarak da yüzde 36. Bu kabul edilebilir bir oran değil. Bunlar da kabul edilebilir seviyeye getirilmeli. 
     -Gelir Vergisi'nde de istihdam yükünü azaltacak düzenlemeler yapılmalı.'' 
     
</TEXT>
</DOC>
