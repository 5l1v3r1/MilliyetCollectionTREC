<DOC>
<DOCNO> 407924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko02.html </URL>
<DATE> 2005/12/30/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bosch yatırımlarla büyüyecek 
</HEADLINE>
<TEXT>

     Bursa'da üç fabrikası bulunan ve dördücünün de temelini atan Bosch, Türkiye'de uzun vadeli yatırımlarla büyümek istiyor. 
     Gazetecilerle sohbet toplantısında bir araya gelen Bosch Sanayi ve Ticaret A.Ş. Genel Müdürü Gürcan Karakaş, 2006 yılı nisan ayında hizmete girmesi planlanan ve 15.5 milyon euro tutarındaki yatırım ile inşa edilen dördüncü fabrikada, en son teknoloji ürünü ''3. nesil Common Rail Enjektör'' üretimi yapılacağını kaydetti. 
     Bosch olarak bugün gelinen noktada, otomotiv teknolojileri, Blaupunkt araç multimedya sistemleri, elektrikli el aletleri ve güvenlik sistemlerinin satış ve pazarlamasını gerçekleştirdiklerini anlatan Karakaş, ayrıca Blaupunkt markası ile Ortadoğu'daki 14 ülkenin servis sorumluluğu ve 2003 yılından bu yana Bosch'un İran'daki otomotiv teknolojileri sorumluluğunu üstlendiklerini kaydetti. 
     
     İstihdam 8 bine çıkacak 
     Karakaş, Bosch'un Türkiye'de 7 bin 500 çalışanı olduğunu ve 1.5 milyar euro civarında ciro gerçekleştirdiğin değinerek, Bursa'da ise 2005 yılında binin üzerinde yeni istihdam yarattıklarını, gelecek yıl bu rakama 500 dolayında kişinin daha ekleneceğini bildirdi. 
     Karakaş, Bosch'un, kuruluşundan bu yana Türkiye'ye güvendiğine dikkati çekerek, firma olarak 1995-2004 yılları arasında 528 milyon euro yatırım yaptıklarını, 2005 yılı için 100 milyon euro olarak planlanan yatırım tutarının da yaklaşık 130 milyon euro olarak gerçekleştirildiğini kaydetti. 
     
     Türkiye'deki büyümesi sürecek 
     Karakaş, Bosch'un gelecekte de Türkiye'deki büyümesini sürdüreceğini ifade ederek, şunları söyledi 
     ''Türkiye'de uzun vadeli yatırımlarla büyümeye kararlıyız. Önemli bir hedefimiz, bölgesel sorumluluklarımızı geliştirmek. Bosch grubu içinde Türkiye'yi yakın bölgelerdeki ülkeler için bir merkez haline getirmeyi vizyonumuz olarak benimsedik. Bursa'da otomotiv teknolojileri üssü kurduk. Bursa'daki fabrikamız üretimin de ötesinde dizel konusunda bir Ar-Ge üssü olarak da dünya çapında önemli bir konuma sahip. Ürün geliştirmede önemli bir yere sahibiz. Geçen sene için 2 bin 791 patentimiz var. Bu saat başı bir patent demek... Bursa'dan Türkiye'deki araç üreticilerinin yanı sıra dünyadaki 30 üreticiye proje hazırlıyoruz ve üretim gerçekleştiriyoruz. 
     Tamamen yeni ürünlerle büyüyoruz. Yeni yatırım ile Türkiye'ye 2 önemli teknolojik yenilik geliyor. Biri ürünün kendisi, diğeri de kaplama tabir ettiğimiz oldukça sofistike bir sertleştirme metodu var Karbon kaplama onu Türkiye'ye getiriyoruz.'' 
     
</TEXT>
</DOC>
