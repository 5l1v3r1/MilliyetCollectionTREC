<DOC>
<DOCNO> 407846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo11.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Minder hoca arıyor 
</HEADLINE>
<TEXT>


Güreş Federasyonu yeni yılda Serbest ve Grekoromen Milli Takımları'nı yabancı antrenörlere teslim edecek. Rusya ve Türki Cumhuriyetleri'nde arayışlara hız verildi 


Yeni yılla birlikte Güreş Milli Takımları'nı yabancı antrenörlere teslim etmenin hesaplarını yapan Güreş Federasyonu, arayışlarını Rusya, Azerbaycan ve Türki Cumhuriyetleri'nde yoğunlaştırdı. 
Serbest Milli Takım antrenörlüğü için Rus Milli Takımı'nı çalıştıran Yusuf Maharbek ile görüşen federasyon, ünlü hocayı Rus Milli Takımı'nı bırakması için ikna etmeye çalışıyor. Grekoromen Milli Takımı antrenörlüğü için ise bu yılın başında mali sorunlar nedeniyle gönderilen eski dünya ve olimpiyat şampiyonu Kamandar Macidov'un isminin tekrar gündeme geldiği öğrenildi. 

Macidov gözde 
Azeri antrenör, federasyonun teklifini kabul etmesi durumunda bir yıl aradan sonra yeniden Grekoromen Milli Takımı'nın başına geçecek. Bu arada Güreş Federasyonu tarafından oluşturulan 5 kişilik heyetin Maharbek ve Macidov ile anlaşamaması durumunda bu ülkelerdeki araştırmalarını sürdürecekleri, federasyon başkanı Recai Ustaoğlu'nun talimatları doğrultusunda yeni sezona mutlaka yabancı antrenörlerle girileceği bildirildi. 


</TEXT>
</DOC>
