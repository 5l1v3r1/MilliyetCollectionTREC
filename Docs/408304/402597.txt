<DOC>
<DOCNO> 402597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/guncel/gun01.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak seçimi bu kez kolay 
</HEADLINE>
<TEXT>


Irak'ta 15 Aralık'ta yapılacak seçimler için Türkiye'de oy verme işlemi yarın başlayacak. Bu kez Irak'la bağlantıyı gösteren tek belge yeterli olacak, ayrıca ikametg h şartı da aranmayacak 

UTKU ÇAKIRÖZER Ankara 

IRAK'ta 15 Aralık'ta yapılacak seçimler için Türkiye'de yarın oy verme işlemi başlayacak. Ankara ve İstanbul'daki üç sandıktaki oy verme işlemine katılımın, 30 Ocak'taki seçimlere göre daha yüksek çıkması bekleniyor. Nedeni ise işlemlerin kolaylaştırılması. 
Irak Bağımsız Seçim Komisyonu Sözcüsü İktisam İmamoğlu, yeni Anayasa'yı hazırlayan Geçici Irak Meclisi'ni belirleyen 30 Ocak seçimlerine Türkiye'den 3500 kişinin katıldığını kaydederek, "O seçime katılmak isteyenlerden iki belge isteniyordu. Bu sefer Irak'la bağlantıyı gösteren tek belge oy kullanmak için yeterli olacak" dedi. Seçimlere Türkiye'de katılımı artıracak bir diğer önemli faktörün "ikametg h şartından vazgeçilmesi" olduğunu belirten İmamoğlu, şunları kaydetti 

200 Iraklı gözlemci 
"Türkiye'de kaçak olan çok sayıda Irak vatandaşı Türkmen, Keldani ve Kürt, korktukları için 30 Ocak seçimlerinde oy kullanamamıştı. Şimdi bu sınırlama kalktı. Gelenlerden ikametg h istenmeyecek. Bunun da katılımı büyük ölçüde artırması bekleniyor. Sandık kurulan Ankara ve İstanbul dışındaki illerde yaşayan Iraklıların oy kullanmak için bu iki şehre ulaşım masraflarını da biz karşılayacağız." 
İstanbul'da Fatih, Mecidiyeköy ve Moda, Ankara'da da Bahçelievler Milli Kütüphane'de kurulacak sandıklarda gerçekleşecek oy verme işlemi için Seçim Komisyonu, Türkiye'de yaşayan 200 Iraklı gözlemci belirledi. 

PKK partileri var 
Türkiye'nin, seçimlere girmesinin engellenmesi için Irak Seçim Komisyonu nezdinde resmi başvuruda bulunduğu PKK bağlantılı Demokratik Çözüm Partisi ve Demokratik Yeniden Yapılanma Partisi'nin ise, hazırlanan 212 partilik oy pusulasında yerini koruyacağı öğrenildi. İki partinin Irak Meclisi'ne temsilci sokacak sayıya ulaşması beklenmiyor. 



</TEXT>
</DOC>
