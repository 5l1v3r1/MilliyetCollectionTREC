<DOC>
<DOCNO> 402540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonspo18.html </URL>
<DATE> 2005/12/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sivasspor - Konyaspor maçında olaylar çıktı... 
</HEADLINE>
<TEXT>

     Turkcell Süper Ligi'ndeki Sivasspor- Konyaspor maçından sonra çıkan olaylarda 3 taraftar, 2 güvenlik görevlisi ve 1 polis yaralandı. 
     4 Eylül Stadı'nda 1-1 berabere biten maçın ardından Konyaspor taraftarları, takımlarını bulundukları tribüne çağırdı. Bazı Konyasporlu futbolcuların taraftarlarıyla buluştukları sırada, Sivasspor ve Konyasporlu taraftarlar arasında gerginlik yaşandı. 
     Maçın ilk yarısından itibaren gergin olan taraftarlar, önce birbirlerine sloganlarla karşılık verdi. Daha sonra bazı Konyasporlu taraftarlar, bulundukları tribünün koltuklarını sökerek sahaya ve Sivassporlu taraftarların bulunduğu alana fırlattı. 
     Sivassporlu taraftarlar da ellerine geçen taş ve pet şişeleri konuk takımın bulunduğu tribüne attı. Saha içindeki görevliler ve bazı basın mensupları ile her iki takımın bazı yöneticileri arasında da gerginlik yaşandı. Maçın ardından her iki takımı izleyen bazı basın mensupları arasında da tartışma yaşandı. 
     Çıkan olaylarda 3 taraftar, 2 stat güvenlik görevlisi ile 1 polis memuru çeşitli yerlerinden yaralandı. 
     Yaralananlar, stattaki sağlık görevlilerinin ilk müdahalesinin ardından ambulanslarla Sivas Devlet ve Sultan 1. İzzettin Keykavus Devlet Hastanesi'nde tedavi altına alındı. 
     Olaylar nedeniyle bir süre stat içinde bekletilen Konyaspor taraftarları, Sivasspor seyircileri sahadan çıkarıldıktan sonra geniş güvenlik önlemleri altında stattan ayrıldı. 
     Yoğun güvenlik önlemleri altına araçlarına bindirilen Konyaspor taraftarlarının, kent dışına çıkışına dek araçlarına güvenlik açısından 10'ar polis bindirildi. 
     Konuk takımın geçiş güzergahında takviye ekiplerle güvenlik önlemleri alan polis, taraftarların karşılaşmalarına engel olmaya çalışıyor. Bu arada çıkan olaylar nedeniyle bazı kişilerin ifadelerinin de alındığı öğrenildi. 
     
</TEXT>
</DOC>
