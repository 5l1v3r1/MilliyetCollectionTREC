<DOC>
<DOCNO> 400006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy14.html </URL>
<DATE> 2005/12/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çalışkan ROJ TV yayınlarını polis sürekli kaydediyor 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, kapkaç, uyuşturucu, terör grupları gibi tüm örgütlerin kadın ve çocukları sömürdüklerini belirterek, bunu önlemek için toplumun tüm kesimlerinin duyarlı olmasını istedi. 
     Çalışkan, Emniyet Genel Müdürlüğü’nde düzenlediği Haftalık Bilgilendirme Toplantısı’nda insan ticaretinin önlenmesi konusunda yapılan çalışmaları anlattı. 
     İsmail Çalışkan, İnsan Kaynağını Geliştirme Vakfı ve Emniyet Genel Müdürlüğü arasında, bu konuda mağdur kalanların ülkelerine güvenli geri dönüşlerinin sağlanması ve barındırılması konusunda protokol düzenlendiğini hatırlattı. Bu kapsamda İstanbul Büyükşehir Belediyesi’nin geçen yıl İstanbul’da "Barınma Evi" kurduğunu, Ankara Büyükşehir Belediyesi’nin de "Barınma Evi" açılması konusunda çalışmalarını tamamladığını belirten Çalışkan, "Barınma evleri ülkemizde kolluk kuvvetleri tarafından insan ticareti mağduru olarak tespit edilen kadınların ülkelerine geri dönüşlerinde rehabiliteleri ve barınmalarını sağlayacaktır" dedi. 
     Emniyet Genel Müdürlüğü bünyesinde ve illerde görev yapan personelin lojman ihtiyaçlarının karşılanması için Toplu Konut İdaresi Başkanlığı ile protokol imzalandığını anlatan Çalışkan, Ağrı, Kars, Siirt, Şırnak, Diyarbakır, Bitlis olmak üzere 24 ilde 3 bin 8 toplu konutun emniyete tahsis edileceğini söyledi. Böylelikle lojman sayısının 40 bin 8’e çıkacağını ifade eden Çalışkan, personelin yüzde 21’inin lojmandan faydalanmasının sağlanacağını belirtti. 
     Fikir ve Sanat Eserleri Kanunu’na muhalefet edenlere yönelik polisin yürüttüğü çalışmalar hakkında da bilgi veren Çalışkan, bu yıl Kasım ayı itibariyle yapılan operasyonlarda 2 milyon 683 bin 458 adet korsan yayına el konulduğunu bildirdi. 
     Gazetecilerin sorularını yanıtlayan Çalışkan, içkili yerlerin belli yerlerde toplanmasına yönelik teklifin emniyetten gelip gelmediğine yönelik bir soru üzerine, içkili yerlerin açılmasıyla ilgili prosedürü anlattı. İçkili yerlere ruhsat verilmesi işlemlerin yerel yönetimlere devredildiğini vurgulayan Çalışkan, polisin ruhsatla ilgili belediyelerin talebi üzerine rapor düzenlediğini söyledi. 
     Çalışkan, "Bizi için toplu ya da ayrı olması bizi ilgilendirmez. Biz bu yerlerin denetime uygun olup olmadığına bakarız" dedi. 
     Çocukların terör örgütleri tarafından kullanılmasına yönelik bir başka soru üzerine Çalışkan, uyuşturucu, organize, kapkaç, terör örgütlerinin kadın ve çocukları kullanarak sömürdüğünü bildirdi. 
     Bunun önlenmesi için sadece kolluk güçlerinin aldığı önlemlerin yetmeyeceğini anlatan Çalışkan, ailelerin, sivil toplum kuruluşlarının ve devletin ilgili kurumlarının da bu konuda çalışma yapması gerektiğini söyledi. Çalışkan, "Geleceğimizin teminatı olan çocuklarımız için toplumun her kesiminin duyarlı olması lazım" diye konuştu. 
     Lojman Cinayeti ile ilgili TBMM Araştırma Komisyonu’nun suç duyurunda bulunması konusundaki bir soruya Çalışkan, bu konuda yorum yapmayacağı yanıtını verdi. 
     Çalışkan, terör örgütünün yayın organı Roj TV ile ilgili bir soruyu yanıtlarken de, "Bizim ilgili birimlerimiz bu yayınları kaydediyor. Bu kayıtları Cumhuriyet Savcılığı’na suç duyurusu olarak gönderiyor" dedi. 
     
</TEXT>
</DOC>
