<DOC>
<DOCNO> 405236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/axyas01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyonda sigara yasağı 
</HEADLINE>
<TEXT>


Şoförlere sigara yasağı getirilmesi gündemde. Trafik polislerinin keseceği ceza en az 50 YTL olacak 

BÜLENT SARIOĞLU Ankara 

Tütün Mamullerinin Zararlarının Önlenmesine Dair Yasa'yı değiştiren TBMM Sağlık Alt Komisyonu, araçlarda şoför koltuğunda oturanların da sigara içmesini yasaklamayı kararlaştırdı. 
Alt komisyon, toplumsal alanlarda sigara yasağını yaygınlaştıran yasa önerilerine bugün son şeklini verecek. Alt komisyonda kararlaştırılan yeni hükümlere göre, polis artık emniyet kemeri takmayanlar gibi arabayı sigara içerek kullananlara da ceza yazacak. Ceza miktarı da bugün belirlenecek. Ancak miktarın, Kabahatler Yasası'ndaki miktarlara dayanılarak 50 YTL'nin altında olması beklenmiyor. 

Dikkat dağıtıyor 
Alt Komisyon Başkanı ve AKP Kocaeli Milletvekili Nevzat Doğan, "Bu maddeye duygusal bakmamak gerek. Sigara içerken araba kullanmanın zorlukları olduğu ortada. Üzerinize dökülüyor, dikkatinizi dağıtıyor. Güvenliğinizi tehlikeye atıyor. Aynı zamanda araç içinde bulunan çocuklar başta olmak üzere herkesi rahatsız ediyor. Aslında emniyet kemerinde olduğu gibi kendimizi korumuş olacağız" dedi. 
Teklifte yer alan, "sigaraların kapalı ve görünmeyen kutularda satılması" hükmü "yasak ilgi çeker" gerekçesiyle yumuşatıldı. Yeni hükme göre, sigaralar "dikkati çekmeyecek" bölümlerde satışa sunulacak. Sigara paketleri göze çarpacak şekilde süslenmiş, renkli bir görünümde albenili olmayacak. 




</TEXT>
</DOC>
