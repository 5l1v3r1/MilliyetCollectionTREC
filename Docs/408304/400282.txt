<DOC>
<DOCNO> 400282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo13.html </URL>
<DATE> 2005/12/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aktuğ Fenerbahçe'yi elimizden kaçırdık... 
</HEADLINE>
<TEXT>

     Turkcell Süper Ligi'nde dün deplasmanda Fenerbahçe ile 2-2 berabere kalan Trabzonspor, Trabzon'a döndü. 
     Bordo-mavili kafileyle birlikte Trabzon'a dönen Kulüp Başkanı Atay Aktuğ, gazetecilere yaptığı açıklamada, maçın tamamında bilinçli bir oyun oynayan tarafın kendileri olduğunu belirterek, ''Kazanmak isteyen bizim çocuklardı. Hakemin vermediği penaltı kararı var. Yattara'nın değerlendiremediği pozisyonlar var. Futbolcuları kutladım. Futbolcular da hocanın dediklerini yaptı. Oyun olarak çok bilinçliydik. Ortaya koyduğumuz futbolla Fenerbahçe'yi elimizden kaçırdık'' dedi. 
     Karşılaşmanın hakemi Metin Tokat'ın penaltı pozisyonuna kadar maçı çok iyi yönettiğini ifade eden Aktuğ, ''Müsamaha etmedi, aldatmalara imkan vermedi. Ama o penaltıyı vermemesi enteresandır. Maçı televizyondan izleyen herkes yüzde yüz penaltıydı diyor. Demek ki pozisyonu iyi değerlendiremedi'' diye konuştu. 
     Fenerbahçe Şükrü Saraçoğlu Stadı'ndan çıkarken 25-30 kişilik Fenerbahçeli grup tarafından kendisine taş atıldığını söyleyen Aktuğ, ''Bu bütün Fenerbahçe camiasına mal edilemez. Taş atılınca içeri girdik ve güvenlik güçleri olayı önledi. Daha sonra stattan ayrıldık'' dedi. 
     
     GÖKDENİZ'İN CEZASI 
     Aktuğ, PFDK tarafından ceza verilen futbolcuların hepsinin cezasının Tahkim Kurulu tarafından indirildiğini kaydederek, ''Gökdeniz diğer oyunculardan daha fazla ceza aldı. Biz istiyorduk ki ikinci yarıda oynasın. Şimdi ancak Mart ortasında oynayacak. Bizim için yine bir kayıp oldu. Ama cezasının indirilmesi de sevindirici'' diye konuştu. 
     
</TEXT>
</DOC>
