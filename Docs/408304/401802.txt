<DOC>
<DOCNO> 401802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur19.html </URL>
<DATE> 2005/12/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
SSK ve Bağ-Kur emeklileri zam bekliyor 
</HEADLINE>
<TEXT>

     Yaklaşık 5 milyon 700 bin SSK ve Bağ-Kur emekli, dul ve yetimi, aylıklarına 2006 yılında yapılacak zam oranını bekliyor. 
     SSK ve Bağ-Kur emekli aylıklarına, geçen yıl açıklanan oranlar doğrultusunda, Temmuz’da yüzde 6, 7 ya da 8 oranında zam yapılmış, zamlar düşük aylıklara yüksek, yüksek aylıklara ise daha düşük oranda yansıtılmıştı. 
     Halen, sosyal yardım zammı hariç, SSK’da en düşük aylık 445 YTL 6 YKr, ortalama aylık 497 YTL 70 YKr, en yüksek aylık ise 800 YTL 49 YKr düzeyinde bulunuyor. 
     Bağ-Kur’a, Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu’na tabi olarak prim ödeyen emeklilere verilen en düşük aylık ise sosyal yardım zammı hariç 322 YTL 97 YKr 1. basamak en yüksek aylık ise 1004 YTL 69 YKr 24. basamak 
     düzeyinde. 
     Bağ-Kur’a, Tarımda Kendi Adına ve Hesabına Çalışanlar Sosyal Sigortalar Kanunu’na tabi olarak prim ödeyen emeklilere verilen en düşük aylık 224 YTL 75 YKr 1. basamak , en yüksek aylık ise 599 YTL 88 YKr 24. basamak tutarında. 
     
     EMEKLİLERİN GÖRÜŞLERİ 
     Türkiye İşçi Emeklileri Derneği TİED Genel Başkanı Kazım Ergün, AA muhabirine yaptığı açıklamada, işçi emeklilerinin aylıklarının "açlık sınırının" altında bulunduğunu ifade etti. 
     Ülkede bir sıkıntı varsa, işçi emeklilerinin bu sıkıntıları elbette paylaşacaklarını söyleyen Ergün, "Ancak ekonomide büyüme olduğu anlatılıyorsa, biz de bu büyümeden payımıza düşeni almak istiyoruz" dedi. 
     Yüzdelik zam yerine, seyyanen zam istediklerini bildiren Ergün, yüzdelik zammın, aylığı yüksek olana yüksek, düşük olana düşük zam olarak yansıdığını, bunun da aylıklar arasındaki makası açtığını belirtti. 
     Tüm İşçi Emeklileri Derneği Genel Başkanı Satılmış Çalışkan da işçi emeklilerinin, kimseye muhtaç olmadan yaşanabilecek bir aylığa sahip olmayı istediklerini söyledi. 
     Aylıklarının çok düşük olduğunu kaydeden Çalışkan, "Emekliye yüzde 5 zam verileceği şeklinde haberler çıkmıştı. Bu oranla zam değil, ancak sadaka verilir" diye konuştu. 
     Enflasyon oranı kadar zammın ardından refah payı talep ettiklerini bildiren Çalışkan, ayrıca, işçi, Bağ-Kur ve memur emeklileri arasında standart birliği sağlanmasını istediklerini kaydetti. 
     
     BAĞ-KUR EMEKLİLERİ 
     Tüm Bağ-Kur Emeklileri Derneği Genel Başkan Yardımcısı Ahmet Sergi de emeklilerin başka yerlerden gelirlerinin olmadığını ifade ederek, kendilerine "sahip çıkılmasını" istedi. 
     Bağ-Kur emeklilerinin birçoğunun, çok düşük aylık aldığını kaydeden Sergi, "Bu aylıkların, açlık sınırı tutarına yükseltilmesini talep ediyoruz" dedi. 
     Sergi, Bağ-Kur aylıkları arasında da ciddi fark bulunduğuna dikkati çekerek, her şeyden önce bu farkın kapatılmasını istediklerini belirtti. 
     
</TEXT>
</DOC>
