<DOC>
<DOCNO> 402386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonyas07.html </URL>
<DATE> 2005/12/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Buzullar alarm veriyor 
</HEADLINE>
<TEXT>

     
     CNNTURK 

     
Bilim adamları, Grönland'daki en büyük iki buzulun, küresel ısınmadan dolayı alarm vermeye başladığını söyledi. 
     Maine Üniversitesi İklim Değişikliği Enstitüsü'nden Gordon Hamilton, buzullardan biri olan Kangerdlugssuaq'ın 2001'e kadar yılda 4.8 kilometre hareket ederken bu yıl 15 kilometre sürüklendiğini söyledi. 
     İki büyük buzuldan diğeri olan Helheim'ın hareketi ise 2001 öncesinde 6.4 kilometre iken, şimdi 11 kilometreye yükseldi. 
     ABD Jeofizik Birliği'nin toplantısında konuşan Hamilton, bu rakamların inanılmaz oranda bir yükselişe işaret ettiğini vurguladı. 
     
     Tehlike kapıda 

     Buzullar, okyanusların yükselmesinde büyük rol oynuyor. Geçtiğimiz yüzyılda deniz seviyeleri, buzulların erimesine bağlı olarak 6 ile 12 santimetre arasında yükseldi. 
     Sadece bu kadarlık yükselme bile, rakımı düşük bazı şehirlerin sular altında kalması ve eskisine oranla daha sık fırtına ortaya çıkması için yeterli. 
     Grönland buzullarının erimesi ve buzdağlarının bölünmesi, deniz seviyelerindeki küresel yükselişin yüzde 7'sinden sorumlu tutuluyor. Buzulların erimesinde en büyük pay ise küresel ısınmanın. 
     Gordon Hamilton, Grönland buzullarındaki bu ani hareketliliğin en büyük sorumlusunun da iklim değişiklikleri olduğunu söylüyor. 
     
     Alaska da tehlikede 

     Aynı zamanda, Kuzey Amerika'nın hızla eriyen buzulları da çözülme aşamasının yarısını tamamladı. Ve bu çözülme önümüzdeki 20 yıl boyunca da devam edecek. 
     Alaska'daki, yaklaşık sekiz Los Angeles büyüklüğünde olan Columbia buzulu, 1980'lerden beri 15 kilometre küçüldü. Buzulun, tabanı deniz seviyesine yükselmeden önce, önümüzdeki 15-20 yıl içinde bir 15 kilometre daha küçülmesi bekleniyor. 
     Buzulun yaklaşık bin metre olan kalınlığı bazı yerlerde 450 metreye kadar azaldı. Günde yaklaşık 30 metre hareket eden buzul, Alaska'nın güney kıyılarındaki Prince William Sound körfezine her yıl 3.2 kilometreküp su bırakıyor. 
     
</TEXT>
</DOC>
