<DOC>
<DOCNO> 402919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/siyaset/asiy.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Bize destek olun 
</HEADLINE>
<TEXT>


CIA Başkanı Goss, Ankara'da MİT Müsteşarı Taner'le görüştü. "El Kaide militanları Türkiye'de de faaliyette" diyen Goss, terör örgütlerinin izlenmesi konusunda Ankara'dan destek beklediklerini iletti 

Barkın Şık - Ankara 


ABD Merkezi Haber Alma Teşkilatı CIA Başkanı Porter Goss'un, PKK ve Kuzey Irak dosyalarını da beraberinde getirdiği Ankara'da, terör örgütü El Kaide'nin bölge ülkelerinin yanı sıra Türkiye'de de faaliyet gösterdiği ve bazı örgüt militanlarının Türk topraklarında yer aldığı yolundaki bilgileri paylaştığı bildirildi. 
Türkiye, 15 Aralık'ta yapılacak Irak seçimleri öncesinde, ABD istihbaratının zirvesindeki isimlerine ev sahipliği yapıyor. Bu zincirin başlangıç halkası, geçen eylülün 2. yarısında ABD Ulusal Güvenlik Danışmanı Stephan j. Hadley'in ziyareti olmuştu. Hadley, Genelkurmay Başkanı Orgeneral Hilmi Özkök, MGK Genel Sekreteri Yiğit Alpogan ve Dışişleri Bakanlığı Müsteşarı Büyükelçi Ali Tuygan'la görüşmüştü. FBI Başkanı Robert Mueller geçen hafta, CIA Başkanı Goss da önceki gün Ankara'nın kapısını çaldı. Goss, dün MİT Müsteşarı Emre Taner ve diğer MİT yetkilileriyle bir araya geldi. 

Kürt devleti mesajı 
Ajandasında Ortadoğu ve Irak'taki gelişmeler, PKK ve CIA'nın faaliyetleri bulunan Goss, Ankara'nın politikalarını oluştururken 
K. Irak'taki Kürt realitesini göz ardı etmemesi gerektiğinin üzerinde durdu. Bu sözleri, 'örtülü bir şekilde K. Irak'ta Kürt devleti realitesinin hazmedilmesi mesajı verdiği" biçiminde yorumlanan Goss'un, K. Irak'ta bir Kürt devleti kurulmasına dönük kaçınılmaz gelişmelerin kaydedildiği yolundaki argümanları da, Türk yetkililere iletmeyi amaçladığı belirtildi. 
Goss, uyuşturucu ve insan kaçakçılığı ile kara para aklama ve terör örgütlerini izlemede Türkiye'den daha fazla destek de talep etti. Goss, CIA'nın tek taraflı istihbarat faaliyetlerine "köstek değil, destek" olunmasını bekledikleri mesajı verdi. Görüşmelerde, İran'ın nükleer faaliyetleri ile Suriye ile ilişkilendirilen Hariri suikastının da ele alındığı belirtildi. 

İstihbarat donanımları 
Türk tarafı ise, Irak'ın kuzeyinden Türkiye'ye sızan PKK'lılara karşı etkin önlemler alınması, bu çerçevede finansal kaynakların izlenmesi konusunu gündeme getirdi. Görüşmelerde, aralarında çok gelişmiş bir iletişim cihazı da bulunan bazı istihbarat donanımlarının alımı konusunun da karara bağlanması bekleniyor. 

'Eyleme dönük' istihbarat yok 

YASEMİN ÇONGAR Washington 

ABD'li kaynaklar, CIA Başkanı Porter Goss'un Ankara ziyaretini, "iki ülke arasında teröre karşı işbirliğinin genişletilmesi, özelde de PKK'ya karşı kapsamlı bir ortak yaklaşım izlenmesi konusunda yazdan beri atılan adımların parçası" olarak değerlendirdiler. Ziyaretin gündemine ilişkin detaylı bilgi vermeyi reddeden bir ABD'li yetkili, "Genel olarak terörle mücadele kapsamına giren bütün konularda, Türkiye ile mevcut istihbarat işbirliğinin güçlendirilmesinden yana" olduklarını söyledi. Ancak Goss'un Ankara'daki temaslarında iki ülkenin istihbarat paylaşımının güçlendirilmesi konuşulurken, ABD'nin, Türkiye ile "eyleme dönüştürülebilir" istihbarat paylaşmama politikasının değişeceği yönünde bir işaret yok. 

Yasal sınırlama 
Washington kaynakları, "eyleme dönüştürülebilir nitelikteki istihbaratın paylaşımı konusunda yasal sınırlamalar olduğunu ve bu tür istihbarat bilgilerinin, birçok ülkeyle paylaşımını engelleyen bu sınırlamalara Türkiye'nin de tabi tutulduğunu" vurguluyorlar. 
1990'lardan beri süren bu kısıtlamanın, teröristbaşı Abdullah Öcalan'ın Suriye'den ayrılmasından yakalanmasına kadar geçen sürede bile ihlal edilmediğine dikkat çekiliyor. 

NATO Genel Sektereri Scheffer da geliyor 

ANKARA Milliyet 

ABD'nin emniyet ve istihbarat birimleri FBI ve CIA'nin bir numaralı isimlerinin ardından NATO Genel Sekreteri Jaap de Hoop Scheffer da Ankara'ya geliyor. Afganistan'daki ISAF operasyonu, NATO-AB Savunma işbirliği ve Irak konularının ele alınacağı görüşmeler için 18-19 Aralık'ta Ankara'ya gelecek olan Scheffer'ın Başbakan Erdoğan ve Dışişleri Bakanı Abdullah Gül tarafından kabul edilmesi öngörülüyor. 

Goss ve ekibi polisi bile atlattı 

Goss, önceki gün saat 16.50'de ABD Hava Kuvvetleri'ne ait bir uçakla Esenboğa Havalimanı'na indi ve gazetecilerin görüntü almaması için VIP bölümü yerine Esenboğa gümrük kapısından çıkarıldı. Ankara Emniyet Müdürlüğü, Goss'un ziyaretiyle ilgili olarak iki ekip görevlendirdi. Ancak Goss, gümrük kapısından çıkarak emniyet ekibini de atlatmış oldu. Goss'u kendi ekibi ve ev sahibi MİT korurken, emniyetin ekibi dün korumaya dahil oldu. Goss, geceyi Hilton Oteli'nde geçirdi. Sabah erken saatlerde otelden ayrılan Goss, gazetecileri atlatmayı yine başardı.Goss, MİT'in, yüksek duvarlar içindeki Yenimahalle'deki merkezinde yapılan çalışmaların ardından, Ankara Kalesi'ndeki Washington Restoran'da öğle yemeği yedi. Restoran yetkililerine Goss'un geleceği haber verilmedi.Daha sonra ABD Büyükelçiliği'ne geçen Goss, akşam yemeğini Atatürk Orman Çiftliği içindeki Mavi Köşk'te yedi.Goss, bugün Başbakan Recep Tayyip Erdoğan ve Emniyet Genel Müdürü Gökhan Aydıner ile bir araya gelecek. Yarın Türkiye'den ayrılması beklenen Goss'un pazar akşamı başlayan ziyaretinin uzun sürmesi dikkat çekiyor. 

CHP Amerika yumuşatıyor 

ANKARA Milliyet 

CHP Grup Başkan Vekili Ali Topuz, FBI ve CIA başkanlarının Ankara ziyaretlerinin, "Türkiye'yi yumuşatma amacı taşıdığını" savundu. 
Topuz şöyle konuştu "Bizim isteklerimizi yumuşatarak, kendi isteklerine uygun bir süreci kabul ettirmeleri daha büyük bir ihtimaldir. Terörü önlemek istiyorlarsa Kandil'deki teröristleri yakalayarak bunu sağlayabilirler. Apo'yu yakalayarak Türkiye'ye teslim eden ABD, şimdi ne yapmak istiyor anlamak mümkün değil." 
Topuz, "Başka konularda biraz yardımda bulunup bizi taleplerimizden vazgeçirmek mi istiyorlar " diye konuştu. 


</TEXT>
</DOC>
