<DOC>
<DOCNO> 406464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy11.html </URL>
<DATE> 2005/12/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Demirel Yargıya karışmayan mı kaldı 
</HEADLINE>
<TEXT>

     9’uncu Cumhurbaşkanı Süleyman Demirel, "yargıya müdahale" tartışmalarını "yargıya karışmayan mı kaldı" diye değerlendirdi. 
     Demirel, CNN Türk’de yayınlanan "Ankara Kulisi" programında gündeme ilişkin soruları yanıtladı. TÜSİAD- Hükümet gerginliği anımsatılıp, "Sayın Başbakan’ın TÜSİAD’a tepkisini nasıl buluyorsunuz" diye sorulan Demirel, "Aşırı alınganlık buluyorum" dedi. 
     Demirel, "Eğer TÜSİAD’ın söylediği şeylerde cevap verilmesi lazım gelen bir şey varsa cevabını ver. Her söyleneni mahkemeye götürerek nereye varırsınız. Sizi eleştirenleri mahkemeyle tehdit etmeye kalkmayın, yanlış olur" dedi. 
     Başbakan’ın TÜSİAD’ın yargıya müdahale ettiğini söylediği belirtilip "Ona karşılık Başbakan da yargıya müdahale etmiş olmuyor mu" denilmesi üzerine Demirel, şöyle dedi 
     "Deveye sormuşlar ’boynun eğri’, ’nerem doğru ki’ demiş. Gerek Pamuk davasında, gerekse Aşkın davasında yargıya karışmayan mı kaldı Yani bir defa da TÜSİAD karışmış, arkasından da Başbakan karışmış, ilave olmuş onlar. Bir defa da o karışsa ne olur demiyorum." 
     
     İKTİDAR SEÇİME GİDECEĞİM DEMEZ 

     2006’da seçim olup olmayacağı sorusuna, "İktidar seçime 
     gideceğim demez" diyen Demirel, "Çünkü seçime gideceğim derse önündeki aylarda iktidar yapamaz, idare ve halk felç olur" dedi. Demirel, seçimin bazen zaruret haline geldiğini, Türkiye’nin 4 seneden uzun bir seçime dayanmadığını bildirirken, son seçimin 3.5 yılda yapıldığına dikkat çekti. Demirel, "Hükümetler ’yapmıyoruz, gitmiyoruz, seçim istemiyoruz’ derler ondan sonra bir gün gelir pat diye seçime gider. Türkiye’de üç seneden sonra iktidarların işi zordur" diye konuştu. Anketleri, "Halkın iradesi kimsenin cebinde değildir" diye değerlendiren Demirel, "Seçim konuşulmaya başladığı zaman bunların hepsinin neticesi değişir" dedi. Demirel, 2002’de DSP’nin yaşadığı oy kaybını örnek göstererek şöyle dedi 
     
     AKP CUMHURBAŞKANLIĞININ PEŞİNİ BIRAKMAYACAKTIR 

     "2002 seçimlerinde o günkü hükümetin ana partisi olarak DSP’yi 21.75’den 1.5’a indirmiştir halk. Bunu hiç kimse unutmasın. Demek ki yüzde 20 gibi bir oy kaybetmek pekala mümkün olabiliyor." 2006’da seçimin olup olmayacağının 2007’de yapılacak Cumhurbaşkanlığı seçimine bağlı olduğuna dikkat çeken Demirel, "Bugünkü siyasi iktidar Cumhurbaşkanlığı’nın peşini bırakmayacaktır. İşin mantığı, bugünkü iktidarın cumhurbaşkanlığı seçimini bir tehlikeye sokmaması icap edecektir. Onun için de bugünkü gücünü sandıktan geçirmek suretiyle kaybetme ihtimali vardır, bu ihtimali zorlamayacaktır" dedi. 
     
     28 ŞUBAT’TA ASKER ANAYASAYA GÖRE GÖREVİNİ YAPTI 

     Bir soru üzerine Türkiye’nin "askerin devlete el koymasından çok zarar" gördüğünü ifade eden Demirel, "Bugünkü Türkiye’de hiçkimse askeri müdahaleye zorlamak suretiyle bir netice alamaz kanaatindeyim" dedi. 
     "28 Şubat’ta siz Cumhurbaşkanı olarak bir müdahaleyi yönetmiş gibi olmadınız mı, bir askeri müdahale veya o gelişmelerin bir askeri boyutu yok muydu" sorusuna "hayır" diyen Demirel, şöyle dedi 
     "Askeri boyutu şöyle vardı. Asker Anayasa’nın 118’inci maddesine göre görevini yaptı. MGK’ya getirdi meselesini. 
     Onun göreviydi o. Mesele MGK zemininde haloldu. Bir askeri darbe olayı olsaydı o gün hükümetin düşmüş olması lazımdı." 

ANKA 

     
</TEXT>
</DOC>
