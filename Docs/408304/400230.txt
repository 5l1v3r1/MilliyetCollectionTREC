<DOC>
<DOCNO> 400230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun13.html </URL>
<DATE> 2005/12/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kazakistan'da seçmenler yarın sandık başına gidecek... 
</HEADLINE>
<TEXT>

     Kazakistan'da yarın yapılacak devlet başkanlığı seçimi için geri sayım başladı. 
     5 adayın yarışacağı seçimde, 8,5 milyondan fazla kayıtlı seçmenin yarın saat 07.00 ile 20.00 arasında gelecek 7 yıllık dönem için devlet başkanını belirlemek üzere oy vermesi bekleniyor. 
     Seçime, Devlet Başkanı Nursultan Nazarbayev, Adil Kazakistan İçin blokunun lideri Jarmahan Tuyakbay, Ak Yol Partisi Başkanı Alihan Baymenov, Komünist Halk Partisi'nden parlamento üyesi Yerasıl Abilkasımov ve çevre örgütü Tabiat'ın Başkanı Mels Elevsizov aday olarak katılıyor. 
     Merkez Seçim Komisyonu MSK Başkanı Onalsın Jumabekov, seçim için her şeyin hazır olduğunu, açık ve adil bir seçim için her imkan ve ortamı hazırladıklarını söyledi. 
     Devlet Başkanı Nazarbayev'in en güçlü rakibi olarak görülen Adil Kazakistan İçin blokunun lideri eski meclis başkanı Jarmahan Tuyakbay, dün akşam propaganda dönemi sona ermeden önce yapığı açıklamada, çıkarılan çeşitli zorluklar ve mevcut eşitsizliklere karşın, halka seslerini duyurmayı başardıklarını, seçime hazır olduklarını, sandıkların yüzde 70'den fazlasının başında da temsilcilerinin bulunacağını söyledi. 
     Seçimlerde, adayların adının bulunduğu normal oy pusulalarının yanı sıra seçmenlerin yüzde 20'sine hizmet verecek bazı bölgelerde, ilk kez geçen yıl denenen elektronik oy verme yöntemi kullanılacak. Bu yönteminin uygulanacağı yerlerde, muhalefetin isteğiyle normal oy pusulası da bulunacak ve seçmenler bu sandıklarda istedikleri yöntemle oy verebilecekler. 
     1200 civarında yabancı gözlemciyle 400'den fazla yabancı basın mensubu seçimleri izlemek için kayıt yaptırdı. 
     Kamuoyu yoklamalarına göre, Devlet Başkanı Nazarbayev oyların en az yüzde 60'ını kazanarak yeniden seçilecek. Nazarbayev'i yüzde 20 civarında oy oranıyla Tuyakbay'ın takip etmesi bekleniyor. Anketlerin biri ise Nazarbayev'in yüzde 41.7, Tuyakbay'ın yüzde 40.3 oranında oy alacağını gösteriyor. Böyle bir durumda, adaylardan hiçbiri yüzde 50'nin üzerine çıkamadığı için, ilk turda en çok oy kazanan ilk iki aday ikinci turda yarışacak. 
     Nazarbayev ve Tuyakbay'ı, yüzde 5-10 arası oyla Ak Yol Partisi Başkanı Alihan Baymenov'un izlemesi, diğer iki adayın ise yüzde 1-2'lerde kalması bekleniyor. 
     Anketler, kararsızların oranının propaganda döneminde arttığını da gösteriyor. Buna göre, kararsızların bir bölümü bu dönemde oy vereceği aday konusunda kararsızlığa düşerken, diğer bölümü de oy verip vermeyeceği konusunda kararsız. Buna rağmen, seçime katılım oranının yüksek olması bekleniyor. 
     
</TEXT>
</DOC>
