<DOC>
<DOCNO> 408266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur05.html </URL>
<DATE> 2005/12/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İki TAYAD'lı Şavşat İlçesi'nde linç edilmek istendi 
</HEADLINE>
<TEXT>

     ŞAVŞAT Artvin , DHA 

ARTVİN'in Şavşat İlçesi'nde, TAYAD adına bildiri dağıtmak isteyen Tanju Durmuş ve Zekeriya Turan Seçkin isimli kişiler Şavşatlı vatandaşlarca linç edilmek istendi. Polis tarafından gözaltına alınan Durmuş ve Seçkin, sevkedildikleri mahkemece tutuksuz yargılanmak üzere serbest bırakıldı. 
     Olay iddialara göre şöyle gelişti Trabzon ve Rize'den gelenlerin de aralarında bulunduğu TAYAD'lı 17 kişilik grup, 30 Mart 2004 tarihinde Bayrampaşa F Tipi Cezaevi'nde, kendisini yakarak yaşamını yitiren yasadışı DHKPC örgütü mensubu Ümit Günger'i anmak için dün, mezarının bulunduğu Artvin'in Şavşat İlçesi'ne bağlı Kayadibi Köyü'ne gitti. Şavşat Jandarma Bölük Komutanlığı ekipleri, TAYAD'lı grubu, mezar başında anma yaptıktan sonra köyden çıkardı. Bu grupta bulunanlardan 19 yaşındaki Tanju Durmuş ve Kafkas Üniversitesi'ne bağlı Artvin Eğitim Fakültesi öğrencisi olduğu öğrenilen 19 yaşındaki Zekeriya Turan Seçkin, bugün ilçe merkezinde TAYAD adına bildiri dağıtırken bir grup vatandaşın saldırısına uğradı. İkiliyi öfkeli vatandaşların elinden polis kurtardı. Gözaltına alındıktan sonra mahkemeye sevkedilen ikili, tutuksuz yargılanmak üzere serbest bırakıldı. 
     Bilindiği gibi TAYAD adına Trabzon'da, 6 Nisan'da bildiri dağıtmak isteyen 5 kişi yaklaşık 2 bin kişi tarafından linç edilmek istenmişti. Bu kişilerin de aralarında bulunduğu bir grup, 2 Kasım'da Rize'de DHKP-C örgütü mensubu Zehra ve Canan Kulaksız kardeşlerin mezarlarını ziyarete gitmişler ve bu kişilere yine vatandaşlarca linç girişiminde bulunulmuştu. 
     
</TEXT>
</DOC>
