<DOC>
<DOCNO> 404398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/ekonomi/eko03.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro yeni yıla rekorla girdi 
</HEADLINE>
<TEXT>


Euro geçen yıl dolar karşısında yüzde 8.40 prim yaparken, parite 1.3667'ye kadar yükseldi. Euro'nun yükselişinin bu yıl da devam etmesi bekleniyor 


EKONOMİ SERVİSİ 

Euro, dolar karşısında yeni yıla rekorla girdi. Euro dolar paritesi yılın son günlerinde 1.3667 ile yeni bir rekor daha kırdı. 2003 sonunda 1.2593 düzeyinde olan euro dolar paritesi, ABD'deki istihdam rakamlarının beklentilerin üzerinde gelmesiyle 12 Mayıs'ta 1.1819 ile yılın en düşük düzeyine indi. Ancak daha sonra ABD'deki cari ve bütçe açıklarının artarak devam etmesiyle euro, yıl sonuna kadar dolar karşısında tekrar yükselişe geçti. Euro, perşembe günü 1.3667 ile dolar karşısındaki en yüksek değerine ulaşırken, dün de 1.3640 düzeyinde seyretti. Euro'nun geçen yıl dolar karşısındaki değer artışı yüzde 8.40 olarak gerçekleşti. Analistler, ABD ekonomisindeki dengesizliğin, euro'nun 2005'te de değer kazanmasına neden olabileceğine dikkat çekiyorlar. ABN Amro stratejisti Paul Mackel, euro'daki yükselişin 2005'te nereye gideceğinin gelecek hafta test edileceğini söyledi. 
ABD'nin varlıklarına yönelik talepte düşüş meydana gelmesi ve Bush yönetiminin zayıf doları tercih ettiğine yönelik spekülasyonlar doların değer kaybında önemli rol oynadı. Doların son günlerdeki değer kaybında Japonya'nın yenin güçlenmesine bir süre daha izin vereceğine ilişkin yorumlar da etkili oldu. Dolar - yen paritesi 102.52 olurken, parite yen lehine 2 Aralık'ta 101.83'e kadar çıkarak 2000 Ocak'tan bu yana en yüksek seviyesini görmüştü. Dolar 2004'te yen'e karşı yüzde 4.51 değer kaybetti. 

Avrupa pariteden endişeli 
Avrupa ise paritenin geldiği seviyeden endişe duyuyor. Güçlenen euro uluslararası alanda Avrupa ülkelerinin mallarını pahalı hale getirdiğinden bölge ülkelerinin ihracatında sorun yaratacağı endişeleri bulunuyor. Bush yönetimi ise güçlü dolar politikasının sürdüğünü ifade etmesine rağmen, dolardaki değer kaybından rahatsız gözükmüyor. 
Almanya Başbakanı Gerhard Schröder ve İtalya Başbakanı Silvio Berlusconi de euro'nun güçlenmesine ilişkin endişelerini dile getiriyorlar. Berlusconi euro'nun güçlenmesini İtalyan ihracatı için kesinlikle endişe verici olduğunu söyledi. Schröder ise global ekonomideki dengesizlikleri giderebilmek için döviz piyasasının dengede olması gerektiğini belirtti. 


</TEXT>
</DOC>
