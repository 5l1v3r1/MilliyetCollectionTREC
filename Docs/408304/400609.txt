<DOC>
<DOCNO> 400609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yazar/congar.html </URL>
<DATE> 2005/12/05/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bush'un Irak mesajları 
</HEADLINE>
<TEXT>

ABD Başkanı George W. Bush, geçen haftaki konuşmasının benzerlerini, Iraklıların 15 Aralık'ta seçime gitmesi öncesinde birkaç kez daha yapacak. İki temel amacı var 
İlki, savaşa desteği sarsılan, yönetimin bu savaşı kazanacak stratejilere sahip olduğuna inanmamaya başlayan ABD halkını ikna etmek. Hedefin "eksiksiz zafer" olduğunu anlatarak, yüzde 60'ı "Bu savaş kazanılmaz" diye düşünmeye başlayan toplumu yeniden yanına çekmek. 
Bush'un diğer amacı, bir yandan bazı ABD'li siyasetçiler tarafından dile getirilen "Irak'tan çıkalım" talebini püskürtürken, bir yandan da "Acaba ABD yakında çekilir mi" diye soranlara yanıt vermek. 
Bu yanıt, "Toptan çekilmenin sırası değil. Asker azaltabiliriz, ama bunun garantisi de yok, takvimi de. Her şey, Iraklı kuvvetlerin güvenlik görevini devralma hızına bağlı" diye özetlenebilir. 

Bir nebze gerçek 
Bush'un 30 Kasım'daki "Zafer Planı" rumuzlu konuşması, Irak'la ilgili gelişmeleri sürekli izleyenler açısından hiçbir yeni bilgi içermiyordu. 
Yine de bu konuşmanın 'yepyeni' bir yönü vardı dünya, Washington'da yapılan planların cephedeki duruma her zaman uymadığını Bush'un ağzından ilk kez işitiyordu. 
ABD Başkanı, örneğin Iraklı kuvvetlerin eğitiminde birkaç kez köklü politika değişikliği yaptıklarını anlatarak, kendisini eleştirenleri "Gerekli uyarlamaları yapıyoruz, hatalarda ısrar etmiyoruz" diye yanıtladı. Tabii, bir yandan da Bush'u dinleyen herkes, bu hataların bedelinin 'daha fazla kan, kaynak ve zaman' olduğunun farkındaydı. 
Buna rağmen, Bush'dan 'bir nebze gerçek' duymak ferahlatıcı. Öyle ki, Irak Savaşı'nı yerinde izleyen, Bush yönetiminin savaşla ilgili söyleminin her zaman doğruları yansıtmadığını birçok kez vurgulamış olan New York Times muhabirleri John Burns ve Dexter Filkins, Bush'un bu konuşmasını bir "ilk" saydılar. İki gazeteciye göre, "İki yıldır ilk kez, Bush'un tarif ettiği savaş ile generallerinin her gün pençeleştiği savaş birbirine benziyordu." 

2006 seçimleri 
Ancak Bush'un Irak'taki zorluklar konusunda eskiye kıyasla biraz daha gerçekçi, ileriye dönük olarak ise aynı kararlılığı yansıtan mesajları, ABD halkını ikna etmeyebilir. Ne de olsa, geçen hafta Irak konusunda Amerikalıların aklına kazınan, Bush'un sözlerinden ziyade, bu sözlerin üzerinden 24 saat geçmeden Felluce'deki bir bombalı saldırıda 10 deniz piyadesinin ölmesiydi. 
Eğer halk, "Zafer Planı" rumuzuna yeniden sahip çıkmaz ve "Bu savaş, akan kana ve harcanan paraya değmiyor" diye düşünmeyi sürdürürse, Bush'un üzerindeki "Irak'tan çıkalım" baskısı da artacaktır. 
Nitekim 2006 kasımındaki Kongre seçimlerine hazırlanan Cumhuriyetçiler, Irak'ın kendilerine oy kaybettireceği hesabını şimdiden yapıyorlar. Bush ve ekibi ise, Irak'tan 2006 boyunca, aşamalı olarak 50-60 bin kadar asker çekmenin seçim kaygılarını hafifleteceğini umuyor. 
Öte yandan, zaten sayıları yetersiz olan ABD askerlerinin daha da azalması halinde, Irak'taki güvenlik sorununun büsbütün kontrolden çıkması ve Bağdat hükümetinin iş yapamaz hale gelmesi riskine işaret eden gözlemciler var. 
Bush'un kararlı üslubu, bu riski göze almayacağını düşündürtse de, Beyaz Saray demokratik baskıya ancak bir noktaya kadar direnebilir. ABD Başkanı'na, "Savaşı kazanmanın yolu, Irak'ın kendi güvenliğinden sorumlu hale gelebilmesinde" dedirten de bu. 

Iraklı kuvvetler 
Iraklı asker ve polislerin eğitilmesinde en az bir yılı, şimdi bir kısmını Bush'un da itiraf ettiği hatalarla heba eden ABD, 2004 yazından beri bu alanda nispeten daha tutarlı politika izliyor. Ama sonuçlar tartışmalı. 
Hedef, 353 bin Iraklı asker ve polisi eğitmek, donatmak, operasyona hazır kılmak. Bush'a göre, bugün erişilen sayı 212 bin. Ancak Irak kuvvetlerinin eğitiminden doğrudan sorumlu olan Tuğgeneral Martin Dempsey, "eğitilmiş" olmanın "tek başına savaşa hazır" olmak anlamına gelmediğini ve Iraklıların operasyonel liderliği ne zaman üstlenebileceği konusunda öngörüde bulunamadığını geçen hafta açıkladı. Pentagon kaynakları, 'tek başına savaşa hazır' Iraklı asker sayısının şu anda bini geçmediğini doğruluyorlar. 
Bush'un "2004'teki Felluce operasyonuna sadece 6 Iraklı tabur ve tümüyle arka planda katılmışken, bu yılki Tel Afer operasyonu 11 Iraklı taburun öncülüğünde gerçekleşti" demesi ise pek inandırıcı değildi. 
Nitekim Tel Afer operasyonunu askeri birlikler bünyesinde anı anına izleyen Time muhabiri Michael Ware, aynı gün CNN'de "Başkan yanılıyor" deyip Iraklıların Tel Afer'de öncü olmadıklarını, Amerikan planını geri planda uyguladıklarını, bir taburlarının da operasyonu terk ettiğini anlattı. 'Bir nebze gerçek' de ofsayta düştü böylece. 



</TEXT>
</DOC>
