<DOC>
<DOCNO> 401791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur08.html </URL>
<DATE> 2005/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Genelev kapısında müşteri avı 
</HEADLINE>
<TEXT>

     ELVAN EZBER İstanbul 

İstanbul'un üç ayrı ilçesinde fuhuş yapıldığı tespit edilen üç eve düzenlenen operasyonlarda 17 kadın gözaltına alındı. Karaköy'deki genelevin kapısında duran ve buraya gelen erkekleri, "Daha güzel kadınlar var" diyerek alternatif geneleve götürerek komisyon alan şebekenin üyeleri de yakalandı. 
     Asayiş Şube Müdürlüğü’ne bağlı Ahlak Bürosu ekipleri, ihbar üzerine Kartal, Kadıköy ve Beyoğlu’nda fuhuş yapıldığını tespit ettikleri evlere operasyon düzenledi. Baskınlarda Kartal'da 6, Kadıköy'de 8, Beyoğlu’nda 3 olmak üzere toplam 17 kadın gözaltına alındı. Bu kadınların 50 ile 100 YTL karşılığında erkeklerle fuhuş yaptıkları öne sürüldü. 
     Polis, Beyoğlu’nda gözaltına alınan 3 kadının yanında yakalanan 8 erkeğin sorgularında ilginç bir durumla karşılaştı. Bu kişilerin, Karaköy'deki genelevin kapısında durdukları ve buraya gelen erkeklere "Daha güzel kadınların olduğu ucuz bir yer var. İstersen seni götürebilirim" diyerek teklifte bulunduğu ortaya çıktı. "Tercüman" olarak adlandırılan bu kişilerin götürdükleri her müşteriye karşılığında komisyon aldıkları kaydedildi. 
     Hastanede sağlık kontrolünden geçirilen kadınlarda cinsel yolla bulaşan hastalıklara da rastlandığı bildirildi. 
     Yetkililer, kadınlardan yabancı uyruklu olanların sınırdışı edilmek üzere Yabancılar Şube Müdürlüğü'ne teslim edileceklerini söylediler. 
     
</TEXT>
</DOC>
