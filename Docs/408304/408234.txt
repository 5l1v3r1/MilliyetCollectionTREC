<DOC>
<DOCNO> 408234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy03.html </URL>
<DATE> 2005/12/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Meclis'te her yemekten şahit numune alınıyor... 
</HEADLINE>
<TEXT>

     Meclis’teki lokanta ve kafeteryalarda "şahit numune" uygulaması başlatıldı. Zehirlenme ve benzeri sağlık sorunlarında incelenmek üzere her yemekten bir numune alınarak 72 saat saklanıyor. 
     TBMM, lokantalarında ve kafeteryada yaptığı değişikliklerle Yönetim Sistemi Belgesi HACCP aldı. Bu çalışma nedeniyle Meclis’te Gıda Güvenlik Sistemi’ne geçilirken, yemek üretim akışı yeniden düzenlendi, yönlendirme işaretleri konuldu, yemek sunumu ile ilgili düzenlemeler yapılarak hijyenik şartlara uyum sağlandı. 
     İmalat yapılan yerlerde akvaryum, çiçek, ahşap malzemeler, radyo, televizyon ve süs eşyaları, sigara tabakları, duvar saati gibi eşyalar da ortadan kaldırıldı. 
     Yeni sistemle birlikte, üretilen yemek çeşitlerine ait tüm bilgiler izlenmeye başlandı. Bu çerçevede Meclis’teki lokantalarda ve kafeteryada, "şahit numune" uygulaması da başlatıldı. Buna göre her yemekten bir numune alınarak 72 saat saklanmaya başlandı. Bu numunenin, zehirlenme ve benzeri sağlık sorunlarında değerlendirileceği bildirildi. 

ANKA 
     
</TEXT>
</DOC>
