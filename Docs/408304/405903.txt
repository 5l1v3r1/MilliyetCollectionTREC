<DOC>
<DOCNO> 405903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yazar/akyol.html </URL>
<DATE> 2005/12/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
TÜSİAD ve hükümet 
</HEADLINE>
<TEXT>


PAZARTESİ günü... TÜSİAD yöneticileri Ankara'da Başbakan Erdoğan'ı ziyaret ediyor, randevu süresi 15 dakika ama görüşme bir saati geçiyor. Hatta Başbakan Erdoğan, Fransız Savunma Bakanı ve NATO Genel Sekreteri ile görüşmeleri olduğu için TÜSİAD'ın kokteyline katılamayacağını söylüyor. 
Pazartesi akşamı... TÜSİAD Ankara Hilton'da kokteyl veriyor ve hükümetten 6 bakanın gelmesi beklenirken tam 12 bakan geliyor. 
Bunlar hükümetin TÜSİAD'a verdiği önemin işaretleri. TÜSİAD'çılar da memnun. 
Salı sabahı... TÜSİAD'ın YİK toplantısında Ömer Sabancı ve Mustafa Koç konuşacak. Danışmanların yazdığı metindeki bazı cümleleri çıkarıyorlar, çünkü bu cümlelerin hükümeti rencide edeceğini düşünüyorlar. Bu da TÜSİAD'ın hükümetle ilişkilere verdiği önemin bir işareti. 
Ama Sabancı'nın Pamuk ve gazeteciler hakkındaki davalardan, Koç'un da Rektör Yücel Aşkın davasından bahseden sözleri, ve başka eleştiriler... 
Çarşamba sabahı... Milliyet'in gerçekçi manşeti TÜSİAD'ın tavrını özetliyor "Zehir zemberek " 
Ve Başbakan sinirleniyor, çarşamba günü öğleden sonra TOBB toplantısında karşı atağa geçiyor. 

'Zehir zemberek' 
Ömer Sabancı konuşmasında Orhan Pamuk ve bazı gazeteciler hakkında açılan davalarda hükümetin "Yasalar böyle, ne yapalım " diyemeyeceğini, yasaları değiştirmenin "siyasi sorumluluğunu" üstlenmesi gerektiğini söylüyor. 
Halbuki, mevcut ceza ve usul yasaları yayımlandığında TÜSİAD bunları alkışlamıştı AB de çok beğenmişti. Şimdi, TÜSİAD yasaların özgürlükçü bir gözle yorumlanmasını isteseydi hem doğru bir yaklaşım yapmış olurdu, hem daha sonuçları belli olmamış bir adli süreç yüzünden "siyasi sorumluluk" tartışmasına yol açmazdı. 
Mustafa Koç, Rektör Yücel Aşkın hakkında, kamuoyunda başkalarının da ifade ettiği şeyleri söyledi, "adil olacağına inandığımız yargılama sürecine ciddi şekilde gölge düştüğünü" ileri sürdü. Sözlerinin "siyasi" bir yanı yok. 
Yargıya yönelik birkaç eleştirinin normal şartlarda hükümeti ve Başbakan'ı sinirlendirmemesi lazım. Ancak, TÜSİAD'ın "zehir zemberek" izlenimini vermesi, AKP hükümetinin özel duyarlıklarının olması savaşı tetikleyiverdi. 

Başbakan'ın tepkisi 
Başbakan Erdoğan'la CNN Türk'teki mülakatımda ve reklam aralarındaki sohbetimizde hissettiğimi şöyle anlatabilirim 
Hükümete karşı genel bir kuşatma adeta... 
Tayyip Erdoğan okuduğu şiir yüzünden mahk m edilince TÜSİAD tek kelime etmedi bunu o şartlarda anlamak mümkün. Ama iktidara gelmiş bir partinin liderini parlamentoya sokmamak için yargının nasıl politik bir mücadele verdiğini biliyoruz. Hatta eski Yargıtay Başkanı Doç. Dr. Sami Selçuk "Yargıtay hukuku çiğniyor" diye kitap bile yazdı, TÜSİAD sessiz kaldı, şimdi ise "zehir zemberek " 
Üstelik ekonomi ve AB konularında memnuniyet ifadesi beklerken, hükümetin dayandığı oy tabanını tedirgin edecek "zehir zemberek" eleştiriler 
Başbakan da TOBB toplantısında karşı atağını başlatıyor. 
CNN Türk'teki mülakatımda "Savcılara suç duyurusu mu yapıyorsunuz " diye sorduğumda sanıyordum ki Başbakan "Hayır, sadece eleştiriyorum" gibi bir cevap verecek... Aksine, Başbakan savcıları göreve davet etti. Bu tepkisini ölçüsüz bulduğumu belirtmeliyim. 
Her tepkiyi Başbakan'ın dile getirmesi de gerekmez, partisinden birileri de yapabilir ve o zaman gerilim bu kadar tırmanmaz. 
Hükümetlerin eli herkesten daha fazla taşın altındadır. Hükümetler tansiyonu düşürerek, kaygıları gidererek ülkeyi daha iyi yönetir. 
Büyük patronlar da 'taşralı' milyonlarca seçmenin duyarlıklarını küçümseyen "beyaz Türkler" tavrından sakınırlarsa istedikleri istikrar daha güçlü olur. 
Savaşın kötü olduğunu sanıyorum taraflar şimdi daha iyi görüyordur. İstikrar da h l hassas olan ekonomi de bu gerilime son vermeyi gerektiriyor. 



</TEXT>
</DOC>
