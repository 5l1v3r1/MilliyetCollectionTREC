<DOC>
<DOCNO> 404127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur38.html </URL>
<DATE> 2005/12/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Herşey felçli kuzu rahat etsin diye 
</HEADLINE>
<TEXT>

     Erdal Bayraktar AA 

Bursa’nın İnegöl İlçesi’nde bir çiftçi, arka ayakları felçli doğan ve "Garip" adını verdiği kuzusuna, hareket edebilmesi için tekerlekli yürüteç yaptı. 
     İlçeye bağlı Yiğit Köyü’nde yaşayan Osman Öksüz, "Kırsal Kalkınma Programı Koyunculuk Projesi" kapsamında aldığı koyunlardan birinin, yaklaşık 1 ay önce felçli bir kuzu doğurduğunu söyledi. 
     Arka ayakları felçli olan kuzunun İlçe Tarım Müdürlüğü veterineri tarafından bir süre tedavi edildiğini anlatan Öksüz, "Ancak tedavi sonrası sonuç değişmedi ve kuzumun hareket etmesi sağlanamadı. Bunun üzerine, bir akşam televizyonda trafik kazası sonucu felç olan bir köpeğe yapılan tekerlekli yürüteci gördüm ve bir benzerini kuzuma yapmaya karar verdim" dedi. 
     Öksüz, kuzunun arka ayaklarına monte ettiği yürütecin ilk denemelerinden bir sonuç alamadığını, ancak daha sonra "Garip"in hareket etmeyi başardığını dile getirerek, "Kuzumu çok seviyorum. Onun yürüyebilmesi için günlerce uğraştım. Şimdi çok mutluyum, o da diğer kuzular gibi annesinin yanına gidebiliyor, gezebiliyor" diye konuştu. 
     
</TEXT>
</DOC>
