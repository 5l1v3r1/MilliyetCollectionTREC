<DOC>
<DOCNO> 404518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonsiy03.html </URL>
<DATE> 2005/01/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gül, Türk halkını Güney Asya felaketine uğrayanlara yardıma çağırdı 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türk halkını ve tüm sivil toplum kuruluşlarını, Güney Asya'da meydana gelen deprem ve tsunami felaketine uğrayanlara yardım etmeye çağırdı. Gül, ''Türk halkının duyarlılığı böylesine büyük dram karşısında bir kez daha ortaya çıkarılmalıdır. Türk halkını yardıma davet ediyorum'' dedi. 
     Başbakan Yardımcısı ve Dışişleri Bakanı Abdullah Gül, A.A'ya verdiği demeçte, Güney Asya'da meydana gelen felaketin boyutlarının giderek arttığını, şu anda 180 bin kişinin öldüğünün belirlendiğini, bu rakamın 200 bine ulaşacağından endişe edildiğini bildirdi. En büyük kaybın Endonezya'da olduğunu kaydeden Gül, felaketin alanı binlerce kilometreyi kapsadığını, yüzlerce adanın yok olduğunun söylendiğini belirtti. Ulaşılamayan birçok yer bulunduğunu, tahminlerin ötesinde büyük bir felaket yaşandığını anlatan Abdullah Gül, kamuoyunu yardım konusunda duyarlı olmaya çağırdı. 
     
     MÜSLÜMAN BÖLGE HALKI VE TÜRKLER... 
     En büyük kaybın Endonezya'da olduğuna dikkati çeken Gül, bölge insanının çoğunluğunun Müslüman olduğunu, Osmanlı döneminden buyana Türk halkıyla bölge insanı arasında iletişimin bulunduğunu belirtti. İstiklal Harbi sırasında Aceh halkının, Türk halkının yanında yeraldığını belirten gül, bölgede Türk şehitliklerinin bulunduğuna da dikkati çekti. 
     Daha önce Türkiye'de de deprem felaketin yaşandığını hatırlatan Dışişleri Bakanı Gül, ''Bu acıyı hissettiğimiz için Asya'da yaşanan felakete Türk halkının çok daha fazla hassasiyet göstermesi gerekiyor'' dedi. 
     
     ''KAMPANYALAR AÇMAYA DAVET EDİYORUM'' 
     Gül, resmi girişimlerin dışında halk duyarlılığının da önemli olduğunu vurgulayarak, ''Türk halkını, dernekleri, vakıfları, bütün sivil toplum örgütlerini, basın ve yayın organlarını, televizyonları kampanyalar açmaya davet ediyorum. Bu duyarlılık anacak bu şekilde gösterilebilir. Yapılacak yardımlar Kızılay vasıtasıyla veya başka vasıtalarla en iyi şekilde yerine ulaştırılır'' dedi. 
     Abdullah Gül, benzer felaketlerde daha önce de kampanyalar açıldığını hatırlatarak, ''Türk halkının duyarlılığı böylesine büyük dram karşısında bir kez daha ortaya çıkarılmalıdır. Türk halkını yardıma davet ediyorum'' şeklinde konuştu. 
     Gül, depremin ortaya çıkardığı vahim bilançonun ötesinde deprem sonrasında da kolera, tifo gibi ölümcül hastalıkların ortaya çıkabileceği tehlikesine de işaret ederek, ''Tedbir alınmazsa hastalıklar sebebiyle de birçok insan hayatını kaybedebilir. O açıdan Hükümet'in yapacaklarının dışında halkın katılımı ve sivil organizasyonlar da çok önemlidir. Herkesin büyük heyecan ve sorumluluk duyması gerekir'' dedi. 
     
     CENAZE NAMAZLARININ HATIRLATTIKLARI 
     Abdullah Gül, başta Birleşmiş Milletler olmak üzere uluslararası kuruluşların ve hükümetlerin de çalışmalar yaptığını, önümüzdeki günlerde uluslararası toplantılar ve zirveler düzenlenerek yaşanan felakete karşı alınacak tedbirlerin gündeme gelebileceğini de belirtti. 
     Abdullah Gül, özellikle Endonezya'dan gelen cenaze namazları görüntülerini izledikçe Gölcük ve Düzce depreminden sonra Türkiye'deki benzer görüntüleri hatırladığını da belirterek, ''Türk insanı bu acı karşısında duyarsız kalmamalıdır. Sadece resmi yardımlar değil halkın yardımına da ihtiyaç vardır'' dedi. 
     
</TEXT>
</DOC>
