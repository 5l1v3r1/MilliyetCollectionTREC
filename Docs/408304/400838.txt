<DOC>
<DOCNO> 400838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas15.html </URL>
<DATE> 2005/12/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Nutuk'un orijinal baskısını Anıtkabir'e bağışlamak istiyor 
</HEADLINE>
<TEXT>

     Türkiye'nin Köln Başkonsolosluğu'nda kütüphane sorumlusu olarak görev yapan Yaşar Tekin, 1927 yılında tek cilt halinde basılan Nutuk'un orijinalinden birini bugüne kadar özenle koruduğunu, artık Anıtkabir müzesine bağışlamak istediğini söyledi. 
     Tekin, AA muhabirine yaptığı açıklamada, Atatürk'ün 15 Ekim 1927 tarihinde TBMM'nin büyük salonunda CHP kurultay üyelerine seslendiği konuşmasından oluşan Nutuk'un kendisine babasından yadigar kaldığını belirtti. 
     Almanya'da açılan ilk Türk kültür evlerinden Köln'deki Kültür Evi'ne dönemin Bonn Büyükelçisi Vahit Halefoğlu tarafından atandığını kaydeden Tekin, koleksiyonunda Nutuk'un haricinde, Ata'nın naaşının Anıtkabir'e naklinde Alman Zeiss firması tarafından çekilen dia fotoğraflarından 4'ünün de bulunduğunu söyledi. 
     Prof. Dr. Hamza Eroğlu'nun Almanya'da verdiği Atatürk konferanslarında 13 kez sergi açtığını kaydeden Tekin, ''Almanya'da 32 yıldan bu yana yaşıyorum. Artık emekliliğim geldi. Sahip olduğum koleksiyonumu Anıtkabir'e bağışlamak istiyorum. Anıtkabir'de ebediyete kadar çok daha güzel muhafaza edilirler'' dedi. 
     
</TEXT>
</DOC>
