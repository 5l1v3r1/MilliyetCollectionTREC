<DOC>
<DOCNO> 404501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun23.html </URL>
<DATE> 2005/01/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Lüksemburg AB dönem başkanı... 
</HEADLINE>
<TEXT>

     Lüksemburg, Avrupa Birliği'nin AB dönem başkanlığını 6 aylığına devraldı. 
     AB'nin küçük ülkesi Lüksemburg'u ilk olarak Güney Asya'daki depremin tetiklediği tsunaminin kurbanlarına yapılacak yardımların koordinasyonu sağlamak bekliyor. 
     Hükümet, 25 üyeli bloğun yardımla ilgili bakanlarını, acil yardımları gözden geçirmek ve harap olan Hint Okyanusu kıyılarındaki ülkelerin yeniden yapılanmasıyla ilgili süreci değerlendirmek üzere 7 Ocak 2005'te toplantıya çağırdı. 
     Lüksemburg Yardım Bakanı Jean-Louis Schiltz'in AB Komisyonu'nun insani yardımdan sorumlu üyesi Louis Michel ile bugün ya da yarın felaket bölgesine gitmesi bekleniyor. 
     Hollanda'dan dönem başkanlığını devralan Lüksemburg'un Başbakan Yardımcısı ve Dışişleri Bakanı Jean Asseborn, dönem başkanlığı sürecinde 17 Mart'ta Hırvatistan ile tam üyelik müzakerelerinin koşullu olarak başlayacağını, Makedonya'nın hazırlıklarını sürdüreceğini, Arnavutluk, Bosna-Hersek ve Sırbistan ile işbirliği anlaşması arayışlarının gerçekleştirileceğini, Kosova'daki gelişmelerin izleneceğini belirtmişti. 
     Asseborn, Rusya ile ilişkilere önem vereceklerini, Ortadoğu'da barış müzakerelerinin tekrar başlaması için çaba harcayacaklarını, Irak'ta güvenli ve istikrarlı bir ortam istediklerini, İran'ı özellikle insan hakları ve kitle imha silahları konusunda izleyeceklerini söylemişti. 
     Lüksemburg dönem başkanlığını 1 Temmuz 2005'te İngiltere'ye devredecek. 
     
</TEXT>
</DOC>
