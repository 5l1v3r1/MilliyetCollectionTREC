<DOC>
<DOCNO> 403417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo04.html </URL>
<DATE> 2005/12/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fener'e Anelka müjdesi 
</HEADLINE>
<TEXT>

     PSV ile oynanan Şampiyonlar Ligi mücadelesinde sakatlanan Anelka'nın, Denizlispor maçında takımındaki yerini alabileceği belirtildi. 
     
     Yoğun tedavi programı 

     Cumartesi günü Süper Lig’in son maçında Şükrü Saracoğlu’nda Denizlispor’u konuk ettikten sonra, çarşamba günü Türkiye Kupası’nda Gaziantepspor ile yine Kadıköy’de karşılaşacak olan Fenerbahçe’ye iyi haber. PSV Eindhoven ile oynanan son Şampiyonlar Ligi müsabakasında sakatlanan ve Erciyesspor’a karşı forma giyemeyen Fransız yıldızın, yoğun bir tedavi programına alındığı ve süratli bir iyileşme gösterdiği kaydedildi. 
     
     Daum isterse oynatacak 

     Kulüp doktoru tarafından son bir kontrolden geçirilen yıldız oyuncunun durumunun iyi olduğu belirlendi. Teknik direktör Daum’un şans vermesi durumunda, Anelka’nın Denizli sınavında oynamasına bir engel bulunmadığı ifade edildi. Erciyes deplasmanında başarılı bir futbol sergileyen kadroyu bozma yanlısı olmayan tecrübeli teknik adamın, Anelka’yı yedek kuvvet olarak kenarda oturtması bekleniyor. 
     
</TEXT>
</DOC>
