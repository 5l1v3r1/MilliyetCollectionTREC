<DOC>
<DOCNO> 403757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo22.html </URL>
<DATE> 2005/12/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
GS 2. Başkanı Gürsoy Dar imkanlara rağmen mücadele ediyoruz 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, kendilerine verilen görevi, süresi bitene kadar en iyi şekilde yapmaya çalıştıklarını belirterek, ''Dar imkanlarımıza karşın umutla mücadelemizi sürdürüyoruz'' dedi. 
     Deplasmanda Kayserispor ile karşılaşacak olan sarı-kırmızılı ekip, bu maç için Atatürk Havalimanı'ndan uçakla Kayseri'ye gitti. 
     İkinci başkan Gürsoy, hareketten önce gazetecilere yaptığı açıklamada, hep kazanmak için uğraştıklarını, Kayserispor maçının da bu amaçla mücadele edecekleri bir karşılaşma olacağını söyledi. 
     Alacaklarını tahsil edemeyen futbolcuların kazan kaldırdığına ilişkin haberlerin hatırlatılması üzerine Gürsoy, şunları kaydetti 
     ''O ifadeyi kullanmayalım, ama onlar da kendilerine göre birer kuruluş. Sorunları, bağlantıları var. Biz gerekenleri tam manasıyla yerine getiremedik, ama o çalışmaların içindeyiz. Bir yandan büyük yatırımları, bir yandan sporculara olan ödevlerimizi yerine getirmeye uğraşıyoruz. Tabii biz biraz mahcubuz, ama böyle bir şey ilk kez olmuyor. Son yıllarda, aşağı yukarı 5 yıldır düzenli bir ödeme yapılmıyor. Birçok arkadaşımız bunu biliyor. Zaman içinde herkes tüm alacaklarını tahsil ediyor.'' Ergun Gürsoy, Beşiktaş'ın, Galatasaray'la oynadıkları derbi maçın, kural ihlali gerekçesiyle tekrarını istediğinin hatırlatılması üzerine de ''Saygı duyarız, olabilir. Beşiktaş'a karşı kalp kırıcı herhangi bir ifadem olmaz'' diye konuştu. 
     Sarı-kırmızılı yönetici Fatih Gökşen de Kayserispor maçıyla ilgili, ''Zor bir deplasmana gidiyoruz. İlk yarının son maçını kazanıp dönmek istiyoruz'' dedi. 
     Gökşen, transfer konusundaki sorular üzerine de teknik direktör Eric Gerets'in vereceği rapora göre devre arasında durumu değerlendireceklerini söyledi. 
     
</TEXT>
</DOC>
