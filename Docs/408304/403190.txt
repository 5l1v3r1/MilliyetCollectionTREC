<DOC>
<DOCNO> 403190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas05.html </URL>
<DATE> 2005/12/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Okul müdürüne kızdı fotokopi makinesini bozdu 
</HEADLINE>
<TEXT>

     
     Yaşar ANTER BODRUM, DHA 
     
MUĞLA'nın Milas İlçesi Merkez İlköğretim Okulu öğrencisi 14 yaşındaki K.K., fotokopi çekmesine izin vermeyen müdüre kızıp, hafta sonunda arkadaşı aynı yaştaki R.Ç. ile birlikte gizlice girdiği okulda fotokopi makinesinin üzerine su döküp bozdu. İki öğrenci şikayet üzerine gözaltına alındı. Öğrencilerin, polisler tarafından okullarından alınıp, başlarına kaban ve mont örtülerek Emniyet Müdürlüğü ve savcılığa götürülmeleri tepkilere yol açtı. Çocuklar, Savcılıkça serbest bırakıldı. 
     İddiaya göre, Milas Merkez İlköğretim Okulu 7'nci sınıf öğrencisi K.K.'ya, geçen Cuma günü dersle ilgili fotokopi çektirmek için üç-dört kez odasına gittiği okul müdürü Nihat Günay tarafından izin verilmedi. Müdürün davranışına sinirlenen K.K., cumartesi günü öğle saatlerinde, 23 Nisan İlköğretim Okulu 7'nci sınıf öğrencisi arkadaşı R.Ç. ile birlikte, Merkez İlköğretim Okulu'nun anasınıfı camını kırarak içeri girdi. Okul müdürünün odasındaki fotokopi makinesinin üzerine su döken çocuklar, ana sınıfındaki oyuncakların bazılarını da kırıp binayı terketti. 
     Bu sabah okula gelen Müdür Nihat Günay, fotokopi makinesinin çalışmadığını ve içinin su dolu olduğunu gördü. İki çocuğu okula girip çıkarken görenler, Müdür Günay'a durumu bildirdi. Günay, K.K. ve arkadaşı R.Ç.'yi yanına çağırdı. İddiaya göre, iki çocuk da suçlamaları kabul etti. Müdür Günay, 8 bin YTL'lik zarar olduğu gerekçesiyle Savcılığa şikayette bulundu. 
     Okullarından alınan K.K. ve R.Ç. önce Emniyet Müdürlüğü'ne getirilerek ifadeleri alındı. Hastaneye götürülerek sağlık muayenesinden geçirilen öğrenciler ardından bir kez daha Emniyet Müdürlüğü'ne getirildikten sonra Cumhuriyet Savcılığı’na sevk edildi. İki ilköğretim okulu öğrencisinin, polisler tarafından üzerlerine mont ve kaban örtülerek emniyete ve savcılığa getirilip götürülmeleri, tepkilere yol açtı. 
     Savcılıkta olayla ilgili ifade veren öğrencilerden K.K.'nın velisi Hacer K. Olayı duyunca inanamadık. Okuldan sürekli olarak fotokopi parası istiyorlar gönderiyoruz. İki fotokopi kağıdı için çıkartılan olayların getirdiği yere bakın. Müdür 8 bin YTL masraf olduğunu söylüyor. Makineyi tamir ettirelim, şikayetçi olmayın’ dedik dinletemedik. Bu yaştaki çocukların polis arabalarına bindirilip azılı suçluymuş gibi emniyete ardından savcılığa götürülmelerini doğru bulmuyoruz'' dedi. 
     Cumhuriyet Savcılığı'nda ifade veren çocuklar daha sonra serbest bırakıldı. 
     
</TEXT>
</DOC>
