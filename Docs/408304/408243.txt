<DOC>
<DOCNO> 408243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy12.html </URL>
<DATE> 2005/12/31/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bakan Yıldırım 2006, altyapı için önemli bir yıl olacak 
</HEADLINE>
<TEXT>

     Ulaştırma Bakanı Binali Yıldırım, ''2006 yılında köy yollarımıza, köy içme sularımıza çok önemli kaynak aktardık. Dolayısıyla 2006'da altyapı anlamında çok önemli çalışmaları gerçekleştireceğiz'' dedi. 
     Yalova'nın Armutlu İlçesi'ne bağlı Kapaklı Köyü'nde, balıkçı barınağı yapılması planlanan alanda incelemelerde bulunan Bakan Yıldırım, burada gazetecilere yaptığı açıklamada, Kapaklı Köyü'nün balıkçılık bakımından oldukça iyi durumda olmasına karşın, balıkçı barınağına sahip olmadığını söyledi. 
     Köy halkının yüzde 98'inin balıkçılıkla uğraştığını, köylülerin kendilerinden barınak talebinde bulunduklarını anlatan Yıldırım, ''Kıyı şeridi bakımından birçok yerde barınak olmasına rağmen, buranın barınağı maalesef geçmiş dönemlerde yapılamamış. Biz de barınağın yapılabilmesi için keşif yaptık. Bu sonuçlara göre değerlendirmesini yapıp, buraya bir barınak planlayacağız'' dedi. 
     Bakan Yıldırım, gazetecilerin soruları üzerine, 2005 yılının Türkiye açısından çok önemli bir yıl olduğunu belirterek, şunları söyledi 
     ''2005 yılı ülkemiz açısından ekonomik ve siyasi istikrarın daha da genişlediği bir yıl olmuştur. Özellikle, gerek yerli gerek yabancı yatırımcıların ilgisinin arttığı ve bu yönde ciddi çalışmalar yapıldığı bir yıl olmuştur. Bunun yanı sıra teşvik verilen 49 ilde de küçük ve orta ölçekli sanayi tesislerinin oldukça ilgi çektiği ve bu yönde yatırımların devam ettiği bir yıl olmuştur. Bölünmüş yol projeleri, bu bağlamda hızlı mesafe katetmiştir. Bugün itibariyle 6 bin kilometreye ulaşmış durumdayız. Bu, Cumhuriyet tarihinde 3 bin 500 kilometre bölünmüş yol yapıldığı düşünülürse, geldiğimiz noktanın ne kadar önemli olduğu anlaşılır.'' Binali Yıldırım, özelleştirme ve bankalarda birleşmelerin de bu yılın önemli faaliyetleri arasında yer aldığını kaydetti. Çiftçi, işçi, memur, emekli, küçük ve orta sanayi işletmecileri ve büyük yatırımcılar açısından Türkiye'nin çok önemli ve verimli bir yılı geride bıraktığına işaret eden Yıldırım, ''2006 yılı tüm halkımıza esenlikler getirsin diyoruz. 2006 yılında köy yollarımıza, köy içme sularımıza çok önemli kaynak aktardık. Dolayısıyla 2006'da altyapı anlamında çok önemli çalışmaları gerçekleştireceğiz'' diye konuştu. 
     Bir balıkçı teknesiyle barınağın yapılacağı bölgeyi denizden inceleyen Yıldırım ve beraberindekiler, daha sonra başka bir teknede balık yediler. 
     Bakan Yıldırım'a incelemeler sırasında Bursa Valisi Nihat Canpolat, Yalova Valisi Yusuf Erbay, AK Parti Grup Başkanvekili Faruk Çelik, AK Parti Bursa İl Başkanı Hayrettin Çakmak ve bazı partililer eşlik etti. 
     Armutlu kıyı şeridindeki köyleri de gezen Bakan Yıldırım, daha sonra Bursa'da Hürriyet Mahallesi'nde bulunan, şu anda hava ulaşımına kapalı olan askeri havaalanını gezdi. Yıldırım'ın incelemeleri sırasında gazeteciler havaalanına alınmadı. 
     Bu arada, Bursa'nın Yenişehir Havaalanı'ndan Yalova'ya giderken, Bursa'da yapımı tamamlanma aşamasında olan çevre yolunda da incelemelerde bulunan Ulaştırma Bakanı Yıldırım, 1997 yılından beri devam eden çevre yolu inşaatını, büyük bir kaynak ayırarak tamamladıklarını, yolun açılışının Başbakan Recep Tayyip Erdoğan'ın programına göre 21 veya 22 Ocak'ta yapılacağını bildirdi. 
     
</TEXT>
</DOC>
