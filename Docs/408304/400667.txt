<DOC>
<DOCNO> 400667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko10.html </URL>
<DATE> 2005/12/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çin parasını revalüe eder mi 
</HEADLINE>
<TEXT>

     Servet Yıldırım Referans Gazetesi 

Türkiye uluslararası anlaşmalar nedeniyle Çin’e aynı mallar için Çin’in Türk mallarına uyguladığı vergiden daha düşük oranda vergiler uyguluyor. Mesela Türkiye Çin’den minibüs ya da otobüs ithal ederken yüzde 6.5 gümrük vergisi öderken Çin’e bu malları satabilmek için yüzde 25 vergi ödemek zorunda. 
     Uluslararası piyasalarda gözler yine Çin’e döndü. Cuma günü fısıltı şeklinde dolaşan söylentiye göre Çin 1 Ocak'ta para birimini yüzde 7.2 revalüe edecekmiş. Bu söylentiyi destekleyen hiçbir unsur ya da açıklama yok. Bu yönde şu ana kadar çıkmış onlarca söylentiden biri. Konu cuma günü Amerikan Hazine Bakanı John Snow’a soruldu, bilgisi olmadığını söyledi. Ancak ABD’nin Çin’in daha esnek bir kur sistemine geçmesi konusundaki ısrarını sürdürdüğünü belirti. Çin konusu hafta sonu yapılan G 7 toplantısında da ele alındı. 
     Çin hükümet zoruyla değerini düşük tuttuğu yuan sayesinde uluslararası ticarette kendisine avantaj sağlayarak milyarlarca dolarlık ticaret fazlası veren bir ülke. Çin’in fazlası Amerika ve diğer batı ile bizim gibi ülkelerin açığını oluşturuyor. 2005 yılının ilk 10 ayındaki dış ticaret fazlasının düzeyi 80 milyar doları aştı. Çin üzerinde artan batı baskısı ilk sonucunu temmuzda vermiş ve yuan yüzde 2.1 değerlenmişti. Ancak, bu düzeyde bir revalüasyonun uluslararası ticaretteki dengesizliği gidermeye yetmeyeceği ortada. Batı bunu bir ilk adım olarak görmek istediğini belirtmiş fakat Çin’den daha sonra bir ikinci adım gelmemişti. Çin üzerindeki baskılar devam ediyor. Bu nedenle Çin’in önümüzdeki haftalarda ya da aylarda bu yönde bir adım atması aslında sürpriz olmaz. 
     
     Çin deflasyon tehlikesi ile karşı karşıya 

     Çin de mevcut ekonomik modelin sürdürülemez olduğunun farkında. Öyle bir model ki bu tamamen cari işlemler fazlasına dayalı. Ekonomi şimdilik yılda yüzde dokuz dolayında büyüyor. Enflasyon ise yüzde 1.2 dolayında seyrediyor. Fiyatların yönü ise aşağı doğru. Yani ülke enflasyon riskinden çok belki de bir deflasyon riski ile karşı karşıya. Çin ekonomisinin 2005’te yapmayı planladığı ama gerçekleştiremediği yavaşlama 2006’da görülebilir ama kimse hızlı bir yavaşlama beklemiyor. Yavaşlamadan kastedilen belki de yüzde 9 büyüme yerine 7 civarında bir büyüme. 
     Çin konusu bizim için gittikçe ciddi bir hale geliyor. Çin’in kur rejiminden sağladığı haksız rekabetten başka bir de gümrük vergilerinden kaynaklanan diğer bir haksız rekabet üstünlüğü var. Türkiye uluslararası anlaşmalar nedeniyle Çin’e aynı mallar için Çin’in Türk mallarına uyguladığı vergiden daha düşük oranda vergiler uyguluyor. Mesela biz Çin’den minibüs ya da otobüs ithal ederken yüzde 6.5 gümrük vergisi öderken Çin’e bu malları satabilmek için yüzde 25 vergi ödemek zorundayız. Binek otomobiller için ise Çin malı arabalar yüzde 6.5 gümrüğe tabi iken bizim otomobillere Çin gümrüğünde yüzde 30 vergi kesiliyor. Bu nedenle Çin’liler Türk otomobil piyasasına ucuz Çin otomobilleri doldurma hazırlığı yapıyorlar. Diğer mallarda da durum farklı değil. Renkli televizyonda Türkiye’nin uyguladığı gümrük vergisi oranı yüzde 14, Çin’inki ise yüzde 30. Seramik karo ve fayansta ise Türkiye yüzde 5 ve Çin ise yüzde 22 uyguluyor. 
     Çin rekabeti dünyayı ve bizi her yönüyle zorluyor. Bu nedenle bu ülke üzerindeki baskılar önümüzdeki dönemde de devam edecek ve Çin belki 1 Ocak'ta değil ama çok da uzak olmayan bir tarihte yeni bir kur hareketiyle bu baskıları yumuşatmak isteyecektir. 
     
</TEXT>
</DOC>
