<DOC>
<DOCNO> 401925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/spo05.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mosturoğlu sorgu odasına 
</HEADLINE>
<TEXT>


CEMAL ERSEN 


Futbol Federasyonu Yönetim Kurulu'nun bugün İstanbul'da yapacağı toplantıda Başkan Levent Bıçakcı'nın, Başkanvekili Şekip Mosturoğlu'na hafta içindeki açıklamaları nedeniyle hesap soracağı ve zirvede sert tartışmaların yaşanacağı bildirildi. 
Mosturoğlu'nun, "Bıçakcı ve Hasan Doğan beni yalnız bıraktı" şeklindeki ifadelerine sert çıkması beklenen Federasyon Başkanı'nın, başkanvekilinden "yönetimden de ayrıl" talebini gündeme getirmesi durumuna yeni bir krizin patlak verebileceği kaydedildi. 
Daha önce profesyonel işlerdeki görevinden istifa eden Mahmut Özgener'in yerine Mehmet Baykan'ı görevlendiren Bıçakcı'nın, başkanvekilliği için de Osman Çağlıkoç'u önereceği, Davut Dişli'nin adaylığının ise İsviçre maçındaki olaylara adının karışması nedeniyle ikinci planda kaldığı ifade edildi. Ancak Çağlıkoç ile Dişli arasında bir vekillik yarışı yaşanmasının kritik gelişmelere yol açabileceği iddia edildi. 

"İstifa etmem" 
Üyelikten de istifasının istenmesi durumunda Mosturoğlu'nun "hayır" yanıtı vereceği belirtildi. İstifa kararının kendi inisiyatifinde olduğunu kaydeden Mosturoğlu'nun, "Seçilmiş bir üye olarak şu an yönetimden ayrılmam söz konusu değil" dediği öğrenildi. Levent Bıçakcı'nın, Fatih Terim'le anlaşılmasının ardından yönetimde üstlendiği görevden ayrıldığını belirten Serdar Güzelaydın'ın, "15 Aralık'ı bekleyin" şeklindeki açıklamalarından da rahatsız olduğu, konuyu gündeme getireceği vurgulandı. Böyle bir gelişmenin tansiyonu daha da artıracağına işaret edilirken, Mahmut Özgener, Serdar Güzelaydın ve Şekip Mosturoğlu'nun "yönetim içi muhalefeti" sürdürme kararı aldığı ifade edildi. 


</TEXT>
</DOC>
