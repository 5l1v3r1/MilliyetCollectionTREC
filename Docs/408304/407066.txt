<DOC>
<DOCNO> 407066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo20.html </URL>
<DATE> 2005/12/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Nuri Şahin Türk Milli Takımı'na girmekle hayalim gerçekleşmiş oldu 
</HEADLINE>
<TEXT>

     Almanya Birinci Futbol Ligi Bundesliga takımlarından Borussia Dortmund'da oynayan milli futbolcu Nuri Şahin, ''Türk Milli Takımı'na girmekle bir hayalim gerçekleşti'' dedi. 
     Alman spor dergisi Kicker'a 2005 yılını değerlendiren Şahin, bu kadar erken bir zamanda milli takıma seçileceğini hiç tahmin etmediğini belirterek, şunları söyledi 
     ''Sezon başında sadece Borussia Dortmund'a girerek bir kaç lig maçında oynayabilmeyi düşünmüştüm. Bu kadar çok yenilikle karşılaşacağımı o zamanlar hiç düşünemedim. Bundesliga'da oynadığım maçlar, Peru'daki Dünya Gençler Şampiyonası, A Milli Takımı ile ilk maçım, milli takımdaki ilk golüm ve Bundesliga'da attığım ilk gol hayatımı tümüyle değiştirdi.'' Okula gitmesine rağmen profesyonel bir futbolcu gibi yaşamaya başladığını ifade eden Nuri, ''Daha çok antrenman yapıyorum. Beslenme sistemim değişti ve medyayla olan ilişkileri de öğreniyorum. Bu zamana kadar herşeyi iyi yaptığıma inanıyorum'' diye konuştu. 
     Türk Milli Takımı'nın Almanya'da yapılacak 2006 Dünya Kupası Finalleri'ne katılamamasına da üzüldüğünü kaydeden Nuri, ''Benim için 17 yaşında finallerde oynamak büyük bir olay olurdu ancak şimdi İsviçre katılacak. Şimdi Borussia ile başarılara ulaşmak istiyorum'' dedi. 
     
</TEXT>
</DOC>
