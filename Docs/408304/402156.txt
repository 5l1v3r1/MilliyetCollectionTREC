<DOC>
<DOCNO> 402156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur35.html </URL>
<DATE> 2005/12/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Antalya'nın her yeri içkili bölge ilan edildi... 
</HEADLINE>
<TEXT>

     Antalya İl Genel Meclisi’nde, ilçelerde tüm alanların içkili yer bölgesi olarak tespit edilmesine karar verildi. 
     Antalya İl Genel Meclisi, Bilal Özgür başkanlığında toplandı. Çok sayıda basın mensubunun izlediği toplantı, geçen haftaki özet tutanağın okunmasıyla başladı. Toplantıda, içkili yer bölgelerini kapsayan gündem maddelerinin birleştirilmesi için iki ayrı önerge verildi. Bu önergelerin kabul edilmesiyle, maddeler birleştirildi. 
     Toplantıda daha sonra, Antalya İl Genel Meclisi Çeşitli İşler Komisyonu Başkanı Ayşe Güliz Yılman, hazırladıkları raporu okudu ve ilçelerde tüm alanların içkili yer bölgesi olarak belirlendiğini kaydetti. 
     Komisyon raporunun okunması üzerine gündem maddelerinin görüşülmesine geçildi. 
     
     "HAYAL MAHSULÜ BU OLAYA İLGİ GÖSTERİLDİ" 

     İl Genel Meclisi AK Parti Grup Sözcüsü Ali Yalçınkaya, Antalya’nın içkili yer bölgesi gibi suni yaratılan tartışmalarla değil, ilin hizmetleriyle gündeme gelmesini istediklerini söyledi. 
     "İçki yasağı konuluyor" şeklindeki iddiaların asılsız olduğunu belirten Yalçınkaya, şöyle konuştu 
     "Gerçekte olmayan, hayal mahsülü bu olaya ilgi gösterildi. İl genel meclisimiz daha önce yapılan uygulamaların dışında başka bir uygulama yapmamaktadır. Eskiden serbest olan bir şeyin kısıtlanması söz konusu değildir. Niye bunu tartışıyoruz Burada kurumlararası yetki söz konusudur. Bu olay çok rutin bir işlemdir. Antalya’nın hizmete ve hizmet için kaynaklara ihtiyacı varken, AK Parti böyle bir suni gündem yaratmadı. Bu, diğer arkadaşların ön yargılarından dolayı gündeme geldi." Ortada bir yasaklamanın olmadığını ifade eden Yalçınkaya, "Bir bardak suda fırtına kopartılıyor" diyerek, "Turizm bölgesinde yasakçı bir zihniyet olan böylesine şuursuz bir karar alacak kadar şuursuz değiliz" şeklinde konuştu. 
     
     CHP SÖZCÜSÜ 

     CHP Sözcüsü İsmet Uysal da, demokrasinin özünün, yapılan yanlışlığın düzeltilip doğru yolun bulunması olduğunu söyledi. 
     İçkili yer bölgeleri tespiti olayının, ’hiçbir şey yok’ şeklinde nitelendirilmesinin hoş olmadığını, İl Genel Meclisi’nin almış olduğu kararı takdirle karşıladıklarını ifade eden Uysal, şöyle devam etti 
     "21. Yüzyıl’dayız. AB’ye girdik, giriyoruz. Ülkemizde 10 milyon işsiz var. Ülkemizin etrafı ateş çemberi. Böyle sorunlar varken, Antalya’da içkili yer bölgesi tartışmaları hiç de hoş değil. Biz ’her yerde içki içilebilsin’ diyoruz. Türkiye’de ve Antalya’da ’içki içme sorunu yok’ diyoruz. Antalya’nın asfaltsız, susuz köyleri var. Bunları tartışalım. Herkesin bu karardan pay çıkarması lazım. Antalya’da ’kırmızı bölge’, ’yasaklı bölge’ olmayacağını alacağımız kararla göstereceğiz." CHP Genel Meclis Üyesi Aydın Özer ise içkili yer bölge tespitinin suni bir gündem maddesi olmadığını, laik Cumhuriyet’e ve sisteme AK Parti tarafından küçük bir aşı operasyonu yapılmak istenirken kamuoyu ve basın tarafından suçüstü yapıldığını ileri sürdü. Özer, "Basın ve kamuoyu ilgili göstermeyip, tartışılmasaydı, bu operasyon yavaşça gerçekleştirilecekti. Şimdi operasyonda enjektör geriye çekildi" diye konuştu. 
     
     "AK PARTİ’NİN KIRMIZI NOKTA DÜŞÜNCESİ YOK" 

     AK Parti İl Genel Meclis Üyesi ve MÜSİAD Antalya Şube Başkanı İbrahim İşlek de, İl Genel Meclisi’nin, almış olduğu bu kararla Antalya’da içki yasağı olmadığını ortaya koyduğunu bildirdi. 
     İşlek, İl Genel Meclisi üyelerinin, İçişleri Bakanlığı’nın bu konudaki genelgesini daha yeni ellerine aldıklarını ve bu genelgeyi okumadan tartışmaya yol açtıklarını öne sürdü. 
     Kendisinin hem dini, hem de sağlık açısından içki içmediğini vurgulayan İşlek, İstanbul Beyoğlu’ndaki Nevizade örneğinde olduğu gibi içkili bölgeler yaratılmasından yana olduğunu kaydetti. İşlek, "Bu genelge hiçbir zaman içkili yerlere sınırlama getirmemiştir. 
     Aksine içkili yer açılısı konusunda bürokrasiyi azaltmıştır. AK Parti’nin kırmızı nokta düşüncesi yok. Bu genelge içki içenlere saygı gösteren genelgedir" diye konuştu. 
     Daha sonra söz alan il genel meclisi üyeleri, geçen hafta alınan karardan geri dönülmesini sevindirici bulduklarını bildirdiler. 
     
     SERT TARTIŞMALAR YAŞANDI 

     Gündem maddeleri görüşülürken, AK Partili il genel meclisi üyeleriyle muhalefe partili üyeler arasında zaman zaman sert tartışmalar yaşandı. 
     Konuşmalardan sonra İl Genel Meclisi Başkanı Bilal Özgür, Çeşitli İşler Komisyonu tarafından hazırlanan raporun oylamasına geçti. 
     Oylamada rapor, oybirliğiyle kabul edildi. 
     İl Genel Meclisi’nde alınan karar şöyle 
     "İlimiz, Kemer, Kumluca, Demre, Finike, Korkuteli, Gazipaşa, Gündoğmuş ve İbradı ilçelerinde önceki uygulamalarda olduğu gibi İl Genel Meclisi’nin yetki ve sorumluluk alanında kalan ve adı geçen yönetmeliğin 30. maddesinde sayılan kısıtlayıcı hükümlere uyulmak ve mülki idare amirlerinin genel güvenlik ve asayiş durumu hakkındaki görüşlerine de uygun olmak kaydıyla bu ilçelerin sınırları içersindeki tüm alanların içkili yer bölgesi olarak tespit edilmesini kararlaştırmıştır." Üyeler, kararı alkışladılar. 
     
</TEXT>
</DOC>
