<DOC>
<DOCNO> 403649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun49.html </URL>
<DATE> 2005/12/15/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Beyaz Saray, tutuklulara işkencenin yasaklanması için destek verdi 
</HEADLINE>
<TEXT>

     Senatör John McCain'in hazırladığı ve ABD güçlerinin ele geçirdiği terör şüphelilerine işkence yapmasına yasak getiren yasa değişikliğine Beyaz Saray'ın destek verdiği bildirildi. 
     McCain'in sözcüsünün yaptığı açıklamaya göre, senatör ve Beyaz Saray, değişiklik metni üzerinde uzlaşmaya vardı. 
     ''Anlaşma sağlandı ve McCain, Beyaz Saray'a gitti'' diyen sözcü, Beyaz Saray'ın bu konuda bir basın açıklaması yapmasının beklendiğini kaydetti. 
     McCain'in, sanıklara kaba, insanlık dışı ve aşağılayıcı muameleyi yasaklamayı öngören metni, Kongre'de partilerüstü destek sağlamıştı. Beyaz Saray ise, tutuklulara sorgulama yapanlara karşı yöneltilebilecek suçlamalara karşı bazı soruşturma bağışıklıkları istiyordu. Ancak McCain, bu bağışıklığın, getirilecek düzenlemeyi temelden sarsacağını belirterek karşı çıktı. Taraflar, yaptıkları görüşmeler sonunda ortak bir metin çıkarmayı başardılar. 
     Irak'taki Ebu Garib cezaevi ve Küba'daki Guantanamo üssündeki tutuklulara işkence yapılması skandallarının ardından son olarak da CIA'in yurt dışındaki gizli işkence hapishaneleri bulunduğuna ilişkin haberler, ABD'yi özellikle AB karşısında zor durumda bırakmıştı. 
     
</TEXT>
</DOC>
