<DOC>
<DOCNO> 404082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo33.html </URL>
<DATE> 2005/12/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bıçakcı FIFA, haftaya Hamit ile İsviçreli futbolcu Gricting'i dinleyecek 
</HEADLINE>
<TEXT>

     Futbol Federasyonu Başkanı Levent Bıçakcı, Türkiye-İsviçre maçının soruşturmasını yapan FIFA Disiplin Komitesi'nin haftaya Hamit Altıntop ile İsviçreli futbolcu Gricting'i dinleyeceğini söyledi. 
     Bıçakcı, federasyonun Beylerbeyi'ndeki Atatürk Eğitim ve Araştırma Merkezi'nde ''Bayanlar Geliyor'' Futbol Turnuvası'nın açılış kokteylinden sonra yaptığı açıklamada, İsviçre'de FIFA Disiplin Komitesi'nin televizyon muhabirlerini ve Halil'i dinlediğini belirterek, ''İlk gün İsviçreli 3 televizyoncu, maçtan sonra sahada ve tünelde çekim yapmalarına izin verilmediğini söyledi. Biz de buna hakları olmadığını, sadece futbolcularla kendilerine gösterilen yerde röportaj yapabileceklerini belirttik'' dedi. 
     Halil'in dün dinlendiğini hatırlatan Levent Bıçakcı, ''Halil'e İsviçreli futbolculara neden yakınlık gösterdiği ve soyunma odasına gittiği soruldu. Halil, İsviçreli bazı futbolcularla Alman Ligi'nden arkadaş olduğunu söyledi. Haftaya cuma günü Hamit Altıntop ile maçtan sonra hastaneye kaldırılan İsviçreli futbolcu Grichting de dinlenecek. Biz Grichting'in dinlenmesini çok istiyoruz. Ondan sonra soruşturma tamamlanacak. Biz de bir dilekçe vereceğiz'' diye konuştu. 
     Bıçakcı, yargılama süreciyle ilgili bir soru üzerine, ''Suçlandığımız çok büyük bir olay yok. Sadece sahaya atılan cisimler, ıslıklamaya teşvik, ıslıklama ve tüneldeki kavga var. Şubat veya Mart gibi sonuç açıklanır'' diyerek sözlerini tamamladı. 
     
</TEXT>
</DOC>
