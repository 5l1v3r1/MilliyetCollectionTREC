<DOC>
<DOCNO> 404529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo10.html </URL>
<DATE> 2005/01/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Galatasaray'a 2004 yılı yaramadı... 
</HEADLINE>
<TEXT>

     Birinci Süper Futbol Ligi'nde 15 kez şampiyonluğa ulaşan, Türkiye Kupası'nı 13 kez müzesine götüren, UEFA ve Avrupa Süper Kupalarını kazanarak Türk futbol tarihine adını altın harflerle yazdırmayı başaran Galatasaray, 2004 yılını adeta suskunluk içinde geçirdi. 
     Geride kalan yılda, 2003-04 sezonunun ikinci yarısını ve 2004-05 sezonunun da ilk yarısını geçiren Galatasaray, taraftarlarının beklentilerini karşılayamadı. 
     Sarı-kırmızılı ekip, Avrupa Şampiyonlar Ligi'nde yer aldığı grubunda elenerek Avrupa'ya 2003 yılında veda etti. Galatasaray, 2003-04 sezonunu 15 galibiyet, 9 beraberlik ve 10 yenilgiyle 6. sırada tamamlayınca, yeni sezonda Avrupa'da mücadele etme hakkını da kazanamadı. Bu sonuçlarla ''Avrupa Fatihi'' unvanlı Galatasaray, 2004 yılını Avrupa kupalarında hiç maç yapamadan kapatmak zorunda kaldı. 
     
     2004 YILINDA KUPA YOK 
     Yaşadığı düşüşle ligi 6. sırada tamamlayabilen Galatasaray, Türkiye Kupası'na oldukça kötü bir sonuçla veda etti. 
     Türkiye Kupası'nda Çaykur Rizespor'a Atatürk Olimpiyat Stadı'nda 5-0 yenilerek tarihsel bir hezimetle elenen sarı-kırmızılılar, 2004 yılında müzesine hiçbir kupa götüremedi. 
     
     TERİM-HAGI GÖREV DEĞİŞİKLİĞİ 
     Galatasaray ile tarihsel başarılara imza attıktan sonra İtalya'da AC Fiorentina ve AC Milan takımlarını çalıştıran Fatih Terim'in, sarı-kırmızılı ekiple ikinci dönemi düş kırıklığı olarak 2004 yılında son buldu. 
     Terim, 5 Mart tarihinde görevinden ayrıldığını resmen açıklayıp, takımın başındaki görevini de kulüpte yapılan kongrenin ardından fiilen bırakırken, yerine 22 Mart'ta sarı-kırmızılıların efsane futbolcusu Gheorghe Hagi getirildi. 
     2004 yılı sona ererken ligde ilk yarıyı ezeli rakibi Fenerbahçe'nin ardından 2. sırada kapatan ve Türkiye Kupası'nda yoluna devam eden Galatasaray, 100. kuruluş yılını da kutlayacağı 2005 için taraftarlarına geride kalan yıla oranla daha fazla umut veriyor. 
     
</TEXT>
</DOC>
