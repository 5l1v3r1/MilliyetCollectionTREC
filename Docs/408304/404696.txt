<DOC>
<DOCNO> 404696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko16.html </URL>
<DATE> 2005/12/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kaslowski İtalyan işadamlarından ciddi yatırım bekliyoruz 
</HEADLINE>
<TEXT>

     Mustafa Seven AA 

TÜSİAD international Başkanı Aldo Kaslowski, fiili müzakereler başlamadan önce, öncelikle Türkiye'nin AB ile müzakere modelinin belirginleştirilmesine ilişkin çalışmaların hızlandırılması gerektiğinin altını çizerken, müzakere sürecinin, tüm sivil toplumun etkin katılımı ve desteği ile sürdürülmesinin önemine dikkati çekti. 
     Kaslowski bu arada, İtalyan işadamlarının Türkiye pazarındaki asıl hedeflerinin, ticaretten çok yatırım yapmak olduğunu ve bu çerçevede İtalya'dan ciddi oranda bir yatırım beklediklerini söyledi. 
     Aynı zamanda ''Dünyadaki İtalyanlar Konfederasyonu'' Başkan Yardımcısı olan Aldo Kaslowski, İtalyan işadamlarının, Türkiye'de yatırım yapmayı planladıklarını hatırlattı. 
     Kaslowski, ''İtalya Cumhurbaşkanı Ciampi ile birlikte büyük-küçük yaklaşık 400 kişilik işadamı heyetinin Türkiye'ye gelmesi çok önemli bir olaydır'' dedi. 
     Kaslowski, İtalyan işadamlarının Türkiye'ye ziyareti konusunda şunları söyledi 
     ''İtalya ilk kez bu kadar büyük ve üst düzey bir işadamı heyeti ile bir ülkeyi ziyaret etti. Bu ziyaret, Türkiye'nin son yıllarda ekonomisinde ve yatırım ortamında yaşanan olumlu gelişmelerin bir sonucudur. Yaptığımız görüşmeler neticesinde söyleyebilirim ki İtalyan işadamlarının Türkiye pazarındaki asıl hedefleri, ticaretten çok yatırımdır. Bu aşamada ziyaretin sonuçlarının doğru bir şekilde takip edilmesi çok önemlidir. TÜSİAD olarak biz Confindustria Başkanı Montezemolo'ya bu konuda her türlü yardıma hazır olduğumuzu belirttik.'' 
     
     TÜRKİYE'YE YABANCI SERMAYE İLGİSİ... 
     AB üyeliğinin, bir ülkeye yabancı sermaye akışının gözle görülür miktarda artmasına da yol açtığının altını çizen Kaslowski, müzakere sürecinde kaydedilecek her ilerlemenin, Türkiye için yeni bir referans anlamına geleceğine vurgu yaparken, ''bu referansın sağlayacağı siyasal ve ekonomik istikrar ile öngörülebilirlik sayesinde yabancı sermaye, Türkiye'yi giderek daha fazla tercih edecektir'' ifadesini kullandı. 
     
     YATIRIM ORTAMININ İYİLEŞTİRİLMESİ... 
     Ayrıca Türkiye'ye doğrudan yabancı yatırımların arttırılması yönünde, AB sürecinden de bağımsız olarak, öncelikle mutlaka yatırım ortamının iyileştirilmesi ve ürün, işgücü ve finans piyasalarında idari engelleri azaltıcı bir programın uygulanması gerektiğine dikkati çeken Kaslowski, Türkiye'nin daha çok yabancı sermaye çekmesine yönelik şunları söyledi 
     ''Devlet kontrolünün ağırlığı, girişimciliğin önündeki engeller, ticaret ve yatırımların önündeki engeller, büyümeyi kısıtlamaktadır. 
     Bu kısıtları kaldırmaya dönük çalışmalarının başında piyasaların tam rekabetçi çalışmasını sağlayacak düzenlemeler gelmektedir. 
     Piyasaların etkin çalışmasını sağlamak üzere özelleştirme süreci daha da hızlandırılmalıdır. Özellikle enerji, ulaştırma ve telekomünikasyon sektörlerinde liberalizasyon sürecinin tamamlanması, ekonominin etkin çalışması gelecek dönem büyüme perspektifleri açısından elzemdir.'' 
     
     KURUMLAR VERGİSİ ORANININ DÜŞÜRÜLMESİ... 
     Kurumlar vergisi oranının düşürülmesinin, rekabet gücünü arttırması itibarıyla, sürdürülebilir büyüme sürecine geçişte önemli bir aşama olduğunu ifade eden Kaslowski, kurumlar vergisinin indirilmesini, ''ekonominin yararına radikal bir karar'' olarak tanımladı. 
     Kurumlar vergisindeki oranın indirilmesinin, yatırımlar, istihdamın gelişmesi ve kayıt dışı ile mücadelede olumlu sonuçlar doğuracağını vurgulayan Kaslowski, sözlerini şöyle sürdürdü 
     ''Bu kararla, Türkiye'de vergi politikası, sadece devlet açısından bir gelir kaynağı olmanın ötesinde, ekonomi politikasının etkin bir aracı olarak kullanılması itibariyle de dikkat çekmektedir. Artık, Türkiye'de makroekonomik dengelerin iyileşmesine paralel olarak, maliye politikasının, üretimi, yatırımı ve istihdamı desteklemek amacıyla kullanılabilmesi de mümkün hale gelmiştir. 
     Kurumlar vergisi oranlarındaki indirimle elde edilen bir diğer önemli gelişme ise yabancı yatırımlar üzerindeki vergi yükünün azaltılmasıdır.'' Türkiye'de yabancı yatırımcılar üzerindeki toplam vergi yükünün 2005 yılında yüzde 37 dolaylarında olduğunu, alınan bu kararla, bu rakamın çok daha rekabetçi bir oran olan yüzde 28 kar payı üzerindeki yüzde 10 vergi kesintisi de dikkate alındığında seviyesine inmekte olduğuna işaret eden Kaslowski, indirimin önemli sonuçlarından bir diğerinin de, kayıtdışı ekonomi ile mücadelede doğuracağı olumlu sonuçlar olduğunu hatırlattı. 
     Kaslowski, Kurumlar Vergisi'nin zaman içerisinde bir miktar daha indirilmesi ve Gelir Vergisi oranlarında buna paralel iyileştirmeler yapılmasının, verginin tabana yayılması sürecini hızlandıracağını kaydetti. 
     
     TÜSİAD INTERNATIONAL'IN BREZİLYA ZİYARETİ... 
     Brezilya ziyaretinden yeni döndüklerini de hatırlatan Kaslowski, bu ülkeyi ziyaretleriyle ilgili, ''ziyaretimiz öncelikle, bize oldukça uzak olan Brezilya'yı yatırım ve ticaret imkanları yönünden tanımaya yönelikti'' tespitinde bulundu. 
     Brezilya ziyareti gündemlerinde, Türkiye aleyhine olan ticaret dengesi, çifte vergilendirme anlaşması, Avrupa Birliği ile MERCOSUR arasında imzalanması öngörülen serbest ticaret anlaşması ve bunun Gümrük Birliği doğrultusunda Türkiye'ye etkisi gibi konuların yer aldığını belirten Kaslowski, ''Brezilya ziyareti çok olumlu geçti, şu anda Brezilya ziyaretiyle ilgili bir rapor hazırlıyoruz'' dedi. 
     
     TÜRKİYE'NİN AB MÜZAKERE SÜRECİNE BAKIŞ... 
     Öte yandan TÜSİAD olarak, Türkiye'nin AB müzakere süreciyle yakından ilgilendiklerini belirten Kaslowski, ''aday ülke'' olmaktan çıkarak, ''tam üyeliğe geçiş aşamasında ülke'' statüsüne gelen Türkiye'nin, bu tarihsel aşamayı, Avrupa Birliği'nin kendi iç siyasal dengeleri ve sosyo ekonomik ortamı açısından, kurulduğundan beri yaşadığı en zor dönemde gerçekleştirmiş olmasının, gelinen noktayı daha da anlamlı kıldığını ifade etti. 
     Türkiye'nin müktesebat uyumu ile ilgili müzakere sürecinin oldukça zorlu geçeceği, süreç dahilinde AB ile ikili ilişkilerin hep olumlu yönde düz bir çizgi şeklinde seyretmeyeceği, hatta çeşitli zigzaglar çizeceğini anlatan kaslowski, ''ancak süreç, gerek siyasal irade gerekse sivil toplumun desteği ile yörüngesinden çıkmadan olumlu şekilde nihayetlenebilecektir'' dedi. 
     
     ''AB MÜZAKERE MODELİ BELİRGİNLEŞTİRİLMELİ...'' 
     Fiili müzakereler başlamadan önce, öncelikle Türkiye'nin AB ile müzakere modelinin belirginleştirilmesine ilişkin çalışmaların hızlandırılması gerektiğinin altını çizen Kaslowski, müzakere sürecinin tüm sivil toplumun etkin katılımı ve desteği ile sürdürülmesinin de önemine dikkati çekti. 
     Kaslowski, AB ile müzakere dönemine ilişkin şunları kaydetti 
     ''Hiç kuşkusuz bu dönemin Türkiye açısından en büyük önemi, içeride ve dışarıda Türkiye'nin mevzuat uyumu sürecindeki başarısını ve saygınlığını yükseltmek olacaktır. Türkiye'nin müzakere sürecinde hızlı ilerlemesi, siyasal ve ekonomik reform sürecinin devamına ve derinleştirilmesine bağlı olacaktır.'' 
     
</TEXT>
</DOC>
