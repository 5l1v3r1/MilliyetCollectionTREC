<DOC>
<DOCNO> 403603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun03.html </URL>
<DATE> 2005/12/15/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Irak'ta seçim günü... Bağdat'ta patlama oldu... 
</HEADLINE>
<TEXT>

     Irak'ta halk, yeni anayasanın kabulünden sonra düzenlenen ilk parlamento seçimlerinde oy kullanmak üzere TSİ 06 00 itibarıyla sandık başına gitmeye başladı. 
     Oy kullanan ilk Iraklılar arasında devlet başkanı Celal Talabani de bulunuyor. 
     Seçim merkezlerinin açılmasından birkaç dakika sonra başkent Bağdat'ta büyük bir patlama sesi duyuldu. Patlamanın ardından Irak hükümeti ile ABD ve İngiliz büyükelçiliklerinin bulunduğu Yeşil Bölge'de sirenler çaldı. Polis, Yeşil Bölge yakınlarında meydana gelen patlamaya havan topunun neden olduğunu bildirdi. 
     Patlamada ölen ya da yaralanan olup olmadığına ilişkin henüz bir bilgi bulunmuyor. 
     
     SEÇİM PATLAMALARLA BAŞLADI 

     Irak'ta yeni parlamentonun belirleneceği seçim günü patlamalarla başladı. 
     Başkent Bağdat'ın merkezinde, Iraklıların oy vermek için sandık başına gittiği ilk dakikalarda, büyük bir patlama sesi duyuldu. Patlamayla birlikte Irak hükümet binaları ile ABD ve İngiliz büyükelçiliklerinin bulunduğu Yeşil Bölge'de sirenler çalmaya başladı. 
     Polis, patlamaya, tahminen Yeşil Bölge yakınına düşen bir havan topunun neden olduğunu bildirdi. Patlamada can kaybı olup olmadığı konusunda bilgi verilmedi. 
     Ülkenin kuzeyindeki Musul kentinde de oy verme işleminin başlamasından sonra bir hastane ile seçim merkezi arasında bir bombanın infilak etmesi sonucu hastanenin güvenlik görevlisinin öldüğü bildirildi. 
     Amerikan askeri sözcülüğü, kentte bir başka seçim merkezi yanına havan topu düştüğünü, patlamada can kaybı olmadığını kaydetti. 
     Ramadi'de de oy kullanılmaya başlandıktan kısa bir süre sonra patlama meydana geldiği bildirildi. Bu patlamayı silah seslerinin izlediği belirtildi. 
     Polis, Tikrit'te de bir seçim merkezi yanına havan topu atıldığını kaydetti. 
     
     SEÇİMDEN SAATLER ÖNCE SULARIN ZEHİRLENDİĞİ SÖYLENTİSİ 

     Öte yandan başkent Bağdat'ta gün ağarmadan önce şehrin suyunun zehirlendiğine ilişkin söylentiler yayıldı. 
     Sağlık Bakanlığı, sandıklar açılmadan saatler önce yayılan bu söylentileri yalanladı. 
     Kentin, Sadr, Şaab, Azemiye ve Filistin caddesi dahil geniş bir kesiminde, ilk olarak gece yerel saatle 01 00'de cami hoparlörlerinden musluk suyunun içilmemesi uyarıları yapıldı. 
     Söylentilerin hızla yayılması üzerine Sağlık Bakanı Mutalib Muhammed, yerel saatle 02 30'da Irakiye televizyonunda bir açıklama yaparak, suyun zehirlenmediğini, haberlerin doğru olmadığını belirtti. 
     Suyun zehirlendiğine ilişkin söylentilerin nereden kaynaklandığına ilişkin açıklama yapılmadı. 
     - 
     YAKLAŞIK 15 MİLYON SEÇMEN OY KULLANABİLECEK 

     BM'den destek alan ''bağımsız'' seçim kurulunun gözetiminde nispi temsil esasına göre düzenlenen seçimlerde yaklaşık 15 milyon seçmen oy kullanabilecek. Seçmenlerin 4 milyon kadarı Bağdat'ta kayıtlı bulunuyor. 
     Yeni oluşacak meclis, geçici Ulusal Meclis gibi 275 sandalyeden oluşacak, milletvekilleri 4 yıllığına seçilecek. 
     Seçimde 18 vilayet, nüfuslarına oranla milletvekili çıkaracak. 
     275 sandalyenin 230'u 18 vilayete, nispi temsil sistemine göre şöyle dağıtılacak 
     Bağdat 59, Ninova 19, Basra 16, Süleymaniye 15, Erbil 13, Zikar 12, Babil 11, Diyala 10, Tamim 9, El Anbar 9, Selahaddin 8, Vassit 8, Necef 8, Kadisiye 8, Dohuk 7, Misan 7, Kerbela 6, Muthanna 5. Kalan 45 sandalye de bölgesinde sandalye kazanamadığı halde ülke genelinde iyi sonuç alan partiler arasında dağıtılacak. 
     
     İTTİFAKLAR 

     275 milletvekilliği için yaklaşık 7 bin aday çekişecek. Seçimlerde yarışacak çok sayıdaki siyasi oluşumlar arasında yer alan 21 ittifakın beşi etnik ya da dini temel üzerine oturuyor. Ocak ayında yapılan ilk seçimleri boykot yüzünden kaybeden Sünniler, bu kez İslam Partisi ile yarışa katılıyor. 
     Yarıştaki başlıca ortak listeler şunlar 
     Abdülaziz Hakim'in Birleşik Irak İttifakı, aralarında Başbakan İbrahim Caferi'nin Dava partisi ile Mukteda Sadr'ın radikal hareketi temsilcilerinin de bulunduğu 17 Şii hareketinden oluşuyor. 
     Kürt İttifakı, Kürdistan Yurtseverler Birliği ve Kürdistan Demokrasi Partisi'nden oluşuyor. 
     Eski Başbakan İyad Allavi'nin Ulusal Birlik'i, liberal Sünni Araplarla komünistlerin desteğini almış bulunuyor. 
     Başbakan Yardımcısı Ahmed Çelebi'nin Ulusal Kongresi. Bu liste, Ocak seçimlerine Birleşik Şii İttifakı bünyesinde girmişti. 
     Uzlaşı Cephesi adlı ittifak İslam Partisi, Halk Konferansı ve Ulusal Diyalog Konseyi gibi Sünni grupları bir araya getiriyor. 
     Ulusal Diyalog Konseyi'nin yöneticilerinden Salih Mutlak'ın çevresinde toplanan Sünniler de, Ulusal Diyalog Cephesi'ni oluşturuyor. 
     Türkmenler ve Hıristiyan grupları da değişik çarşaf listelerle seçime katılıyor. 
     Milletvekili seçilebilmek için Irak vatandaşı ve en az 30 yaşında olmak gerekiyor. Silahlı kuvvetler mensupları, mahkumiyeti bulunanlarla Saddam Hüseyin döneminde Baas Partisi'nde önemli görevler üstlenmiş olanlar aday olamıyor. 
     Irak'ın yeni anayasasına göre, meclis üyelerinin yüzde 25'i kadınlardan oluşacak. 
     Bu nedenle her listedeki 4 adaydan birinin kadın olması gerekiyor. 
     
</TEXT>
</DOC>
