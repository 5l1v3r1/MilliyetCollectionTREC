<DOC>
<DOCNO> 403428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo15.html </URL>
<DATE> 2005/12/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Eski Devlet Bakanı Ünlü'den Türkiye Kupası'ndaki isim değişikliğine tepki 
</HEADLINE>
<TEXT>

     Devlet eski Bakanı Fikret Ünlü, futbolda Türkiye adının önüne başka bir sıfat eklenerek faaliyette bulunmanın yasal olarak doğru olmadığını bildirdi. 
     Fikret Ünlü, AA muhabirine yaptığı açıklamada, Türkiye Kupası’nın adının "Fortis", Türkiye Ligi’nin adının ise "Turkcell" Ligi olarak değiştirilmesini yasal olarak doğru bulmadığını söyledi. 
     Ünlü, şöyle dedi 
     "Yaptıkları yanlış, tutarsız ve ilkesiz şeyler. Yalnız para kaynağı bulmak adına bilinçsizce, sorumsuzca atılan adımlar. Her şey para mıdır, mal mıdır, meta mıdır Devrettikleri Türkiye Ligi ve Türkiye Kupası gibi isim hakları milli karakter taşıyan organizasyonlardır. Uluslararası alanlarda da Türkiye adına temsil hakkı kazanırlar. Bu anlamda kamu niteliği taşırlar ve özel firmalar adıyla temsil edilemezler." Fikret Ünlü, geçmişte de böyle bir girişimin sonuçsuz kaldığını hatırlatarak, şöyle konuştu 
     "Kaldı ki geçmişte Türkiye Ligi’nin adı Telsim Ligi yapılmak istendiğinde mahkemelerce durdurulmuştu. Benim bildiğim, Türkiye adının önüne başka bir sıfat eklenerek faaliyette bulunulamaz. Bu her şeyden önce rekabet ve ticaret kanunlarının özüne de aykırıdır. Her şey satılıyor. Hiçbir değer ölçüsü kalmadı. Sorumlular olup bitenlerden habersiz ne olduğunun bile farkında değiller. Para buluyoruz diyorlar, ondan sonra da spordaki kirlenmeden yakınıyorlar. Çok yazık." 
     
</TEXT>
</DOC>
