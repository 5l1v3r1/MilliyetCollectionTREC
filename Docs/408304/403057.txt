<DOC>
<DOCNO> 403057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko24.html </URL>
<DATE> 2005/12/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Akbank'tan 'cep kredi' uygulaması... 
</HEADLINE>
<TEXT>

     Türkiye’de ilk kez Akbank tarafından geliştirilen ve "Cep Kredi" adını taşıyan hizmetle nakit ihtiyacı olan tüm bireyler, cep telefonları aracılığıyla 20 dakikada kredi kullanabilecek. 
     Kullanılan ileri teknoloji sayesinde şubeye gitmeksizin belgesiz ve kefilsiz ihtiyaç kredisi ile konut ve taşıt kredisi başvurusunda bulunmaya olanak sağlayan Cep Kredi ile Akbank, zamandan tasarruf sağlayarak, çok kısa sürede kredi işlemini sonuçlandırmayı amaçlıyor. 
     Akbank’tan yapılan açıklamada bireylerin Akbank Cep Kredi için, şubeye gitmeden, 444 00 11 numaralı telefonu arayarak sadece vatandaşlık numaralarını bildirmeleri ve telefonu yanıtlayan IVR Interactive Voice Recorder sisteminin sorduğu kişisel soruları yanıtlamaları yeterli olacak. Yaklaşık 5 dakika süren bu görüşmenin ardından, geliştirilen yeni kredi değerlendirme sistemi sayesinde başvurular anında değerlendirilerek sonuçlandırılacak. 
     Kredi sonucu en fazla 20 dakika sonra başvuru sahibinin cep telefonuna kısa mesaj veya IVR’dan gelen çağrı yoluyla bildirilecek. Gönderilen onay mesajında başvuru sahibinin ödeyeceği taksit tutarı ve faiz oranı da anında görülebilecek. İhtiyaçta 2 yıl, taşıtta 4 yıl, konutta ise 20 yıla varan vade seçeneği sunan Akbank Cep Kredi hizmetinde, kredi onay mesajı geldikten hemen sonra herhangi bir Akbank şubesinden alınabilecek. 
     İhtiyaç kredisi sadece kimlik belgesi ile kefil olmaksızın kullanılabilirken, taşıt ve konut kredisi için ise gerekli evrakla birlikte şubeye giderek sözleşme imzalamak yeterli olacak. 
     Akbank Genel Müdürü Zafer Kurtul, "Cep Kredi"nin bankacılığın her alanında lider olma vizyonuyla başlattıkları "Yeni Ufuklar Değişim Programı" kapsamında hayata geçirilen müşteri odaklılık kavramının en somut örneği olduğunu belirtti. Kurtul, "Türkiye’de ilk kez bankamız tarafından geliştirilen Cep Kredi sayesinde müşterilerimiz nakit ihtiyaçlarını zaman ve mekan bağımsız bir şekilde karşılayabilecek" dedi. 
     Akbank’ın en fazla kredi kullandıran banka olduğunu vurgulayan Kurtul, geliştirilen "Cep Kredi" ile bankanın bu alandaki liderliğini pekiştireceğini söyledi. Kurtul, "Bankamız 9’uncu ay mali tablolarına göre kullandırdığı toplam 19.4 milyar YTL tutarındaki kredi ile sektörde birinci sırada yer almaktadır. Akbank, aynı zamanda toplam tüketici finansmanı, taşıt ve konut kredilerinde pazar lideridir. Geliştirdiğimiz Cep Kredi ile pazardaki liderliğimizi sürdüreceğimize ve bireysel kredilerdeki pazar paylarımızı artıracağımıza inanıyoruz" diye konuştu. 
     Akbank Perakende Bankacılıktan sorumlu Genel Müdür Yardımcısı Hakan Binbaşgil de, "Cep Kredi" ile Türkiye’deki cep telefonu sayısı kadar, yaklaşık 40 milyon yeni şube açmış olduklarını belirterek, "Bundan böyle kredi talebi olan her vatandaşımız sahip olduğu cep telefonuyla 7 gün 24 saat, 444 00 11 numaralı ’Türkiye’nin Acil Kredi Hattı’ndan 5 dakikada başvurusunu yapacak ve de 20 dakikada başvurusunun cevabını alacak" dedi. 
     
</TEXT>
</DOC>
