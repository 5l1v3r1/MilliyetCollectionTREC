<DOC>
<DOCNO> 405385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy03.html </URL>
<DATE> 2005/12/21/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Bedelli tartışmasında son nokta 
</HEADLINE>
<TEXT>

     ANKARA Milliyet 

Milli Savunma Bakanı Vecdi Gönül, Başbakan Recep Tayyip Erdoğan'ın Avustralya'daki vatandaşların talebi üzerine "Milli Savunma Bakanlığı ve Genelkurmay Başkanlığı ile görüşeceğim" dediği konunun "bedelli askerlik değil, dövizli askerlikte süre indirimi olduğunu" söyledi. TBMM Genel Kurulu'nda milletvekillerinin sorularını yanıtlayan Gönül, dövizli askerlik süresinin bir aydan 21 güne düşürüldüğünü, buna rağmen Avustralya ile diğer ülkelerdeki bazı vatandaşların, bu eğitimin tamamen kaldırılmasını istediklerini söyledi. Gönül, "Geliş - gidiş uzun sürüyor. 'Bu eğitimi gelsinler burada versinler, biz paramızı yatıralım ve vatandaşlıktan ayrılmayalım' diyorlar. Sayın Başbakan'ın 'görüşeceğim' dediği husus, bu eğitim süresinin tamamen kaldırılması talebidir" dedi. Gönül, bedelli askerlikle ilgili herhangi bir hazırlık bulunmadığını yineledi. 
     
</TEXT>
</DOC>
