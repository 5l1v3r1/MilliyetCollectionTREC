<DOC>
<DOCNO> 400871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/gun02.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyalı, misafire harem selamlık 
</HEADLINE>
<TEXT>


Konya Büyükşehir Belediyesi'nin anketine göre, halkın yüzde 40'ı misafir gelince kadın-erkek ayrı yemek yiyor, yüzde 84'ü yer sofrasına oturuyor 

ÜMRAN AVCI İstanbul 

KONYA Büyükşehir Belediyesi tarafından yaptırılan imaj araştırmasında, Konyalıların yüzde 40'ının evlerine misafir geldiğinde harem selamlık oturarak yemek yediği, tamamına yakınının yer sofrasını kullandığı ve bir çoğunun da doğum kontrolüne sıcak bakmadığı ortaya çıktı. 

Erkek kaçamak yapmaz 
"Konya'da Hayat Tarzı" adı verilen araştırmada, bu ilde 10 yıldan uzun süre yaşamış 2600 deneğe, "Türkiye'de Konya İmajı Araştırması"nda ise 23 ilde yaşayan 2820 deneğe "Konya" ile ilgili sorular yöneltildi. Çalışmayı Konya Büyükşehir Belediye Başkanı Tahir Akyürek'in isteğiyle Genar Araştırma şirketi yürüttü. Araştırmanın bazı sonuçları şöyle 
Deneklerin yüzde 90'ı "Erkek kaçamak yapar mı " sorusuna "hayır" yanıtını verdi. Birçok denek doğduğu şehir dışında yaşanacak il olarak İzmir'i seçti. Evlerin yüzde 98.2'sinde televizyon var. Yüzde 84.5'i yemeği yer sofrasında yiyor. Eve misafir geldiğinde yüzde 60 oranında kadın erkek yemeğe birlikte oturuyor. Deneklerin yarısı günde an az bir kez diş fırçalıyor, yüzde 11'i ise diş fırçalamıyor. Yüzde 86'sı iskambil, poker oynamıyor. Yüzde 7 oranında alkol kullanılıyor. Evde alkol tükettiğini söyleyenlerin oranı ise sadece yüzde 1. 

Yüzde 14.6'sı evde hayvan besliyor 

Çiftlerin yüzde 96'sı resmi ve imam nik hlı. Yüzde 68'i güzellik salonu ve kuaföre gidiyor. Yüzde 80'i kadının yerinin evi olduğunu düşünüyor. Yüzde 37'si doğum kontrolü yapıyor. Konyalıların yüzde 46.3'ü kitap okuyor. Ağırlıklı olarak ayda bir kitap bitiriliyor. Kız ve erkek çocukların eğitimleriyle ilgili sorulara ilk sırada "çok önemli" yanıtı veriliyor. Ancak bu oran kız çocukları için yüzde 56.5, erkek çocuklar için 59.9. Konyalıların yüzde 14.6'sı evinde kedi, köpek ve kuş gibi evcil hayvan besliyor. 


</TEXT>
</DOC>
