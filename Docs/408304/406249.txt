<DOC>
<DOCNO> 406249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun16.html </URL>
<DATE> 2005/12/24/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Kanadalılar, hastanelerin özelleştirilmek istenmesine karşı çıktı 
</HEADLINE>
<TEXT>

     Kanada'da Ontario eyalet hükümetinin ''Yerel Sağlık Hizmetlerini Birleştirme Ağı'' isimli özelleştirilme planı, Kanadalılarca ülke nüfusunun 3 1'inin yaşadığı Ontario eyaletinde yapılan referendumda reddedildi. Sağlık hizmetlerinin özelliştirilmesi kamuoyu yoklamaları ile de protesto ediliyor. 
     ''Hastanelerimize Dokunmayın'' ve ''Hastanelerimizi Özelleştirmeyin'' sloganlarıyla protesto başlatan Kanada Kamu İşçileri Sendikası'nın başını çektiği Ontario Sağlık Koalisyonu, erken genel seçim kampanyalarında, bu görüşü kabul eden partilere de destek veriyor. 
     Noel kutlamaları ve yılbaşı hazırlıklarının devam ettiği Kanada'da siyasi partilerin Noel tatili sebebiyle 27 Aralık tarihine kadar çalışmalarına ara vermelerine karşın, sağlık hizmetlerinin özelleştirilmesine karşı harekete geçen grup, çalışmalarını kesmeden sürüdürüyor. 
     İlk halkoylaması St. Catharines'de yapıldı. Burada referandumda 13 bin katılımcının yüzde 98.5'i sağlık sektörü özelleştirmesine ''Hayır'' dedi. İkinci oylamanın yapıldığı North Bay şehrinde halkın yüzde 98.7'si ve 3. oylamanın yapıldığı Woodstock'da da halkın yüzde 98'i özelleştirmeye ''Hayır'' dedi. 
     Kısa adı LHIN Local Health Integration Networks olan Yerel Sağlık Hizmetlerini Birleştirme Ağı isimli özelleştirilme planı, sağlık hizmetlerinin mahallinden temin edilmesi anafikrinden hareketle özel merkezlerden de hizmet alınması anlamına geliyor. Kanada Kamu İşçileri Sendikası, plana ücretleri düşüreceği, verilen hizmetleri azaltacağı ve uzak alanlara hizmet götürülmesini engelleyeceği gerekçesiyle karşı çıkıyor. 
     Sendika, protesto kampanyalarına diğer dernek ve kuruluşların da katılımını sağlamak için Ontario Sağlık Koalisyonu'yla hareket ediyor. 
     
</TEXT>
</DOC>
