<DOC>
<DOCNO> 402956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/yasam/ayas.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papyonlu imam 
</HEADLINE>
<TEXT>


Hollanda Kraliyet Ödülü'ne layık görülen imam Öztürk, Cumhuriyet Bayramı etkinlikleri nedeniyle ölüm tehditleri aldığını ifade etti 

Şükran Pakkan 

Ethem Öztürk, 50 yaşında, 26 yıllık imam. Erzurumlu. İlkokulu bitirdikten sonra, eğitimine devam etmedi. İslamiyeti "kendi kendine öğrendi", dünya görüşünü "modern toplumun gerekleriyle şekillendirdi". 
Askerliğini bitirdikten sonra akrabalarını görmeye gittiği Almanya'dan geçtiği Hollanda'da kaderi değişti. Bir camiye girip cuma namazını kıldırdı, cemaate Kuran okudu. Baktı ki, ısrarları kıramıyor, önce caminin imamı, sonra da Türkiye'nin ve İslamiyetin ülkedeki temsilcisi oldu. Hıristiyan ve Müslüman toplumlarını birbirine kaynaştırmakta o kadar başarılıydı ki, sonunda geçtiğimiz günlerde Hollanda Kraliyet Ödülü'ne de layık görüldü. 
Kadın ve erkeklere aynı mek nda namaz kıldıran, camideki müzik dersini kesmesin diye ut sesi eşliğinde vaaz veren, Cumhuriyet Bayramı'nı camide vaazla kutlayan ve cami dışında etkinlikler düzenleyen, papyon takan Öztürk sorularımıza yanıtladı. 

Ödül töreninde "Benim için çok büyük sürpriz oldu" demişsiniz, neden 
Doğrusu, Hıristiyan bir toplumun en yüksek makamına ait bir ödül, ilk kez Müslüman bir din adamına veriliyor. 

Sizce ödülü almanızda rol oynayan asıl etken nedir 
11 Eylül saldırısından sonra bir kilisede konuşma yaptım. Saldırının İslam ile bağdaşmadığını, onları lanetlediğimizi söyledim. Birden ne kadar insan varsa ayağa kalkıp alkışladı. 

Hollanda'da "sıra dışı" olmayı nasıl başardınız 
Dini faaliyetlerin yanında, sosyal ve kültürel çalışmalar da yapıyoruz. Örneğin 80'lerden bu yana 23 Nisan'ı, Cumhuriyet Bayramı'nı kutluyoruz. Çok farklı tepkiler aldık. Bizi dinsizlikte suçlayan, telefonla hakaret edenler oldu. "Siz ölümü hak ettiniz, aslında sizin katliniz vaciptir" diye tehditler de geldi. 

Hıristiyanları nasıl etkiliyorsunuz 
İki toplum ya da inanç arasında mutabakat yaratan konuları işletmeye çalışıyorum. Örneğin, Kuran'da Hz. İsa ile ilgili 165 tane ayet var. Kuran'da sadece yalnız bir kadının kendi öz ismiyle çağrıldığını, bunun da Hz. Meryem olduğunu sıkça vurgulamaya çalıştım. 

İstanbul'un büyük camilerine de çok turist geliyor, buradaki imamların camiyi tanıtışına şahit oldunuz mu 
İmam başörtüsünü girişe koymuş, turist bunu başına örtmeden camiye alınmıyor. Bu çok yanlış, adam Hıristiyan, başörtüsü şart mı Ben günün şartlarına uyum sağlarım. Namaz kılarken, üst kattaki öğrencilerin musikisini bile kesmem. İlk zamanlarımda, 'Kravatlı kişinin arkasında namaza durulmaz, durulursa kaza edilmesi gerekir' diyorlardı. 

Diyanet İşleri Başkanlığı ile ilişkileriniz nasıl 
Kurum tarafından görevlendirilmedim, bağımsızım. Hiçbir cemaate de bağlı değilim. Başarı varsa bağımsız olmamdan kaynaklanıyor. 


</TEXT>
</DOC>
