<DOC>
<DOCNO> 400482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonspo02.html </URL>
<DATE> 2005/12/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Liverpool fırtınası sürüyor, Newcastle berabere 
</HEADLINE>
<TEXT>

     Kırmızı-Beyazlılar evinde sezonun flaş ekibi Wigan’ı 3-0’lık skorla zorlanmadan geçip Premier Lig’de üst üste 6. galibiyetini aldı. Benitez’in öğrencileri bu süreçte kalesinde gol dahi görmedi. 
     
     Crouch nihayet attı 

     İngiltere Premier Ligi’nde sezona çok kötü başlayan Liverpool müthiş bir form yakaladı. Kırmızı-Beyazlılar dün sahasında sezonun sürpriz takımı Wigan’ı 3-0 mağlup ederek, ard arda altıncı galibiyetini elde etti. Liverpool bu altı karşılaşmada kalesinde gol dahi görmedi. Peter Crouch ise dün attığı golle 22 maçlık özlemine son verdi. Sezon başında Southampton’dan 12 milyon dolara transfer edilen 1.98’lik yıldızın 19. dakikadaki vuruşunda kaleci Polliot kendi ağlarını havalandırdı. Crouch 42’de golünü atıp, şeytanın bacağını kırdı. Ev sahibinin diğer sayısı Luis Garcia’dan geldi. 
     
     Souness gitti gidiyor 

     Lider Chelsea sahasında Middlesbrough engelini çok zorlandığı bir maçta tek golle geçti. Mavi-Beyazlılar’ın sayısı Terry’den geldi. Emre’nin sakatlığı nedeniyle kadroda bulunmadığı karşılaşmada Newcastle evinde Aston Villa ile 1-1 berabere kaldı. Shearer ve Cann’ın karşılıklı golleriyle devam eden maçta konuk ekip Barry ile bir penaltı kaçırdı. Kaderi bu maçın kazanılmasına bağlı olan teknik direktör Souness’ın gönderilmesi gündemde... Tugay’ın 66 dakika görev aldığı mücadelede Blackburn evinde Everton’a 2-0 kaybetti. 
     
     Diğer sonuçlar 

     Bolton-Arsenal 2-0. 
     Tottenham-Sunderland 3-2. 
     West Bromwich-Fulham 0-0. 
     
     Hamburg farkı kapatıyor 

     Alman Ligi’nde lider Bayern Münih deplasmanda Stuttgart ile 0-0 berabere kalarak, 5 maç sonra puan kaybetti. Konuk ekip 42. dakikada Deisler’in kırmızı kart görmesiyle maçı 10 kişi tamamladı. Bayern’in takipçisi sahasında Köln’ü 3-1 mağlup ederek, aradaki puan farkını 4’e indirdi. Atouba, Lauth ve Barbarez’in gollerine Schlicke karşılık verdi. Köln’de 11’de başlayan Alpay 74 dakika görev aldı. Aklı hafta içinde Panathinaikos ile oynayacağı Şampiyonlar Ligi maçında olan Werder Bremen evinde Duisburg engelini 2-0’lık skorla geçti. Golleri Valdez ile Borowski kaydetti. 
     Nuri Şahin’in 90 dakika forma giydiği karşılaşmada Dortmund sahasında Hannover karşısında 2-0’lık bir mağlubiyet aldı. Schalke, Armania Bielefeld’i deplasmanda Poulsen’in golüyle yıktı. Nürnberg, M.Gladbach’ı deplasmanda 1-0 yenerek, günün sürprizini yaptı. Kaiserslautern-Frankfurt maçı ev sahibi ekibin stadının tavanının çökme tehlikesi nedeniyle ileri bir tarihe ertelendi. 
     
     Lyon durmuyor 

     Fransa Ligi’nde çok üstün bir performans sergileyen ve yenilgisiz zirvede bulunan Olympique Lyon’a yan bakılmıyor... Dün, ligin dişli ekiplerinden Paris Saint Germain’i ağırlayan Lacivert-Kırmızılılar sahadan 2-0 galip ayrılmasını bildi. Lyon’un gollerini Brezilyalı Fred ile Beşiktaş’ın eski yıldızı Carew kaydetti. 
     
     Hearts zirvede 

     İskoçya Ligi’nde sezonun sürpriz ekibi Hearts evinde Livingston’u 2-1 yenerek, maç fazlasıyla liderlik koltuğuna oturdu. Çek yıldızı Skacel ile bulduğu gollerle 2-0 öne geçen ev sahibine Walker cevap verdi. 40 puanla zirvede bulunan Hearts’in 2 puan gerisinde 2. sırada bulunan Celtic bugün Aberdeen ile oynayacak. 
     
     Roy Keane’e müthiş teklif 

     Manchester United’la yollarını ayırdıktan sonra birçok takımın transfer teklifi götürdüğü Roy Keane’e şimdi de Al İttahad talip oldu. Suudi Arabistan ekibi, İrlandalı yıldıza çok cazip bir öneri sundu. Aralık ayında yapılacak Dünya Kulüpler Şampiyonası’na Asya şampiyonu unvanıyla katılacak olan Al İttahad, Keane’e 10 günlük kontrat karşılığı 1 milyon pound 2.5 milyon YTL teklif etti. Keane’in bu konudaki kararını önümüzdeki günlerde vereceği bildirildi. 
     
</TEXT>
</DOC>
