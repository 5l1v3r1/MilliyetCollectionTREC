<DOC>
<DOCNO> 402469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/yazar/theper.html </URL>
<DATE> 2005/12/11/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Asude şehir 'İstanbul' 
</HEADLINE>
<TEXT>


İstanbul'un eski emniyet müdürü, İstanbul'u Avrupa'nın en asude şehri ilan etmişti. Bugünlerde bu ilan yenilendi. İstanbul, Avrupa'nın en asude şehri. Ben şimdi sade vatandaşa soruyorum. 
Ey vatandaş, eline çantanı alıp sokakta şöyle bir iki saat yürüyebiliyor musun 
Ey vatandaş, aile çevrende evi soyulmayan var mı 
Ey vatandaş, yakın çevrende kapkaca maruz kalmayan var mı 
Ey vatandaş, aile fertleri içinde tinerci saldırısına maruz kalmayan var mı 
Ya akşam saatlerinde sokakta rahat dolaşabiliyor musun 
Yakın çevremde ve bana yağan mektup ve mail'lerde buna olumlu yanıt verecek bir tek kişi çıkmadı. Mesleğim gereği başvuranların sayısında patlama var. Ayrıca bunları tespit için gazeteci veya avukat olmak da gerekmiyor. Gazetelerin üçüncü sayfalarına bir göz atmak yeter. Ama size son durumdan bahsedeceğim. İlginç. 
İstanbul'un göbeğinde yaşanmakta olan bir olay. Yer Levent. Ebulula Caddesi Işıklı Kavşağı. Burayı bir aile mesken edinmiş. Üç beş küçük kız çocuğu ellerinde mendil, ışıkta duran araçlara musallat. İlle de para alacaklar. Anneleri, kucağında birkaç günlük bir bebekle yolun kenarında kuytu bir yerde onları kolluyor. Bu oyuna, irikıyım bir genç de eklenmiş. O mendil falan satmıyor, para istiyor. Bir elinde iri bir taş, para vermeyen sürücüleri araçlarının camını bu taşla kırmakla tehdit ediyor. Millet de "ite dalaşmaktansa çiti dolaşmak evladır" deyip para veriyor ve bu manzara İstanbul'un göbeğinde, herkesin gözü önünde üç beş gün arayla sürüp gidiyor. 
Bu yapılan dilencilik değildir, çok açık bir "gasp" suçudur. Cezası ise 6 ile 10 yıl arası hapistir ama bu suç İstanbul'un göbeğinde işlenmekte ve sürdürülmektedir. İşte en asude şehir İstanbul'un hali budur. Bakanın eşinin kapkaca kurban gittiği, emniyetin araçlarının toplu halde soyulduğu, polis müdürünün darp edilmek istendiği, korumasının silahının alındığı asude şehre bakın. Sevsinler böyle asude şehri. Onu böyle asude yapan yöneticileri de... 



</TEXT>
</DOC>
