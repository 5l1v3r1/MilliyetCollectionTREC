<DOC>
<DOCNO> 402127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur05.html </URL>
<DATE> 2005/12/09/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Kaçırılan polisin ilk görüntüleri... 
</HEADLINE>
<TEXT>

     PKK tarafından 9 Ekim tarihinde kaçırılan polis memuru Hakan Açıl, "Coşkun Kırandi gibi İnsan Hakları Derneği aracılığıyla aileme kavuşmak istiyorum" dedi. 
     Fırat Haber Ajansı ANF , 9 Ekim’de kaçırılan polis memuru Hakan Açıl ile ilgili haber yayınladı. Habere göre Açıl, sağlık durumunun iyi olduğunu belirterek, "Bünyem iyi. 
     Coşkun Kirandi gibi İnsan Hakları Derneği aracılığıyla aileme kavuşmak istiyorum. Sağlığım iyi, psikolojim biraz etkilendi" dedi. Açıl, kaçırılışını ise şöyle anlattı 
     "O gün yol kapanmıştı. Araçla gidiyorduk, Cizre’ye doğru. Geçici köy korucuları sandım, asker kıyafetliydiler. Kaza var zannederek, yardımcı olmak amacıyla polis olduğumu söyledim. Onlar da üzerime silah doğrultular, arabadan indirdiler. ’Silahın var mı, silahını ver’ dediler. 
     Silahımın yanımda olmadığını söyledim. Yanımda kız arkadaşım vardı. Ona zarar gelmesini de istemedim. Onlarla gitmek zorunda kaldım.". 
     Açıl, kaçırıldığında polis memuru olduğu için öldürüleceğini düşündüğünü söyledi. Açıl, kısa bir süre sonra bırakılacağının ve sivil toplum örgütlerinin kendisini gelip alabileceğinin söylendiğini kaydetti. Polis memuru Açıl "Aileme kavuşmak istiyorum, onları çok özledim. Başka bir şey demiyorum" diye konuştu. 
     Ajans, Açıl’ın fotoğrafını da yayınladı. 
     
</TEXT>
</DOC>
