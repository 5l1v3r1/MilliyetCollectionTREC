<DOC>
<DOCNO> 404819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur26.html </URL>
<DATE> 2005/12/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bir gün ara, hafta sonuna kadar yeniden kar ve soğuk 
</HEADLINE>
<TEXT>

     Yurdun tamamını etkileyen kar yağışı ve soğuk hava, yarın ve çarşamba günü doğuya doğru kayacak ancak perşembeden itibaren yeniden tüm yurtta etkili olacak. İstanbul bugün ve yarın aralıklarla kar yağışı altında, çarşamba günü sisli, perşembe yeniden kar yağışlı. İzmir, Antalya ve Adana perşembe günü yağmur alıyor. Ankara’da halen yağmur şeklinde devam eden yağışlar, bugün önümüzdeki saatlerde kar yağışına dönüşecek. Ege, Akdeniz ve Karadeniz'de fırtına bekleniyor. 
     Yarından itibaren 12 derece düşecek hava sıcaklığı çarşamba biraz artacak. En düşük hava sıcaklıkları İstanbul ve Diyarbakır'da -3, Ankara'da -10, İzmir'de -1, Antalya'da 2, Adana'da 4, Erzurum'da -8, Trabzon'da 0 derece hissedilecek. Soğuk havanın, hafta sonuna kadar yurtta etkili olacağı tahmin ediliyor. 
     
     Özellikle Anadolu yakasında aralıklı kar yağışı 

     İstanbul Meteoroloji Bölge Müdürü Mustafa Yıldırım, İstanbul’da bugün özellikle Anadolu yakasında aralıklı kar yağışı görüleceğini, yarın ise kentin kuzey ve doğusunda hafif kar yağışı olacağını bildirdi. 
     Kent genelinde örtü bırakacak bir kar yağışı olmadığını, yağmurun etkili olduğunu belirten Mustafa Yıldırım, "Dün Kilyos ve Kurtköy’e 64, Sarıyer’e 58, Göztepe’ye 39, Şile ve Atatürk Havalimanı’na 36, Sabiha Gökçen Havalimanı’na 32 kilogram yağış düştü" dedi. 
     Yıldırım, hava sıcaklığında hafta ortasına kadar önemli bir değişiklik olmayacağını ve mevsim normallerinin altında kalacağını kaydederek, "Bugün İstanbul’da aralıklı kar yağışı, yarın ise kentin kuzey ve doğusunda hafif kar yağışı bekleniyor. Bugün özellikle Anadolu yakasında Samandıra ve Sabiha Gökçen Havalimanı’nda kar yağışı aralıklarla devam edecek" diye konuştu. 
     Bugün en yüksek hava sıcaklığının 2, en düşük sıcaklığın ise eksi 2 derece olacağını belirten Yıldırım, bu gece yaşanacak kuvvetli don ve buzlanmaya karşı vatandaşları uyardı. 
     Gün gün hava durumu 
     YARIN Doğu Marmara İstanbul , Karadeniz'in kıyısı, İç Anadolu'nun doğusu ve Doğu Anadolu'da kar yağışı görülecek. Doğu Karadeniz'in kıyısı ve Doğu Akdeniz'de karla karışık yağmur, Güneydoğu Anadolu'da ise yağmur var. İç Anadolu ve İç Ege'de kuvvetli buzlanma ve don olayı bekleniyor, dikkat 
     ÇARŞAMBA günü yağışlar doğu bölgelerimize kayıyor. Doğu Karadeniz ve Doğu Anadolu kar, Güneydoğu Anadolu ise yağmurlu bir gün geçirecek. Marmara, İç Ege, Akdeniz ve İç Anadolu'da gökyüzü sisli. İç bölgelerde yine kuvvetli buzlanma ve don bekleniyor. 
     PERŞEMBE günü kara kış etkisini tüm Türkiye'de yeniden göstermeye başlıyor. Denizli, İç Anadolu ve Kastamonu-Samsun arası çok bulutlu ve sisli, diğer bölgelerimizin tamamı yağış alıyor. Akdeniz, Ege ve Doğu Karadeniz'in kıyısı ile Güneydoğu Anadolu yağmurlu, diğer yerlerde kar yağışı var. 
     
     Bolu dağına dikkat 

     BOLU Dağı’nda kar yağışı nedeniyle ulaşım yavaşlarken, Karayolları ekipleri tuzlama ve kar küreme çalışmalarını aralıksız sürdürüyor. Bolu Dağı’nda gece meydana gelen kaza nedeniyle yolda uzun araç konvoyları oluştu. 
     Bolu ve Düzce’de gece başlayan kar yağışı etkili oldu. Ankara ile İstanbul arasındaki ulaşımı sağlayan Bolu Dağı’nda kar yağışı aralıklarla sürerken, trafik akışı yavaşladı. Ulaşımın zincirsiz sağlandığı Bolu Dağı’nda, Karayolları ekipleri tuzlama ve kar küreme çalışmalarına aralıksız devam ediyor. Bolu Dağı Bölge Trafik Müdürlüğü yetkilileri, yola çıkacak sürücülerin araçlarında mutlaka zincir, çekme halatı ve takoz bulundurmaları gerektiğini vurgularken, sürücülerin yakın takip ve aşırı hızdan kaçınmalarını istedi. 
     Bolu Dağı'ndaki Dik Rampa Mevkii’nde saat 02.00 sıralarında Ankara’dan İstanbul yönüne giden Zafer Eğerci yönetimindeki 38 DH 210 plakalı şişe yüklü TIR, önünde giden Fikret Demircan'ın kullandığı 34 ZG 8472 plakalı otomobile çarptıktan sonra, yan tarafında bulunan Necmettin Karakuş'un yönetimindeki 34 GVR 10 plakalı otomobilin üzerine devrildi. TIR’ın altında kalan otomobilde bulunan Ahmet Mercan ve oğlu Serhat Mercan yaralanarak, Düzce Atatürk Devlet Hastanesi’nde tedavi altına alındı. TIR’dan yola devrilen şişeler Karayolları ekiplerince temizlendi. Kaza nedeniyle ulaşım tek şeritten sağlanırken, İstanbul yönüne doğru yaklaşık 4 kilometrelik araç konvoyu oluştu. 
     Meteoroloji Müdürlüğü yetkilileri, hava sıcaklığının sıfırın altında 1 dereceye kadar düştüğü Bolu’da kar kalınlığının kent merkezinde 5, Abant ve Bolu Dağı’nda 10, Kartalkaya’da ise 37 santimetreye ulaştığını açıkladı. Düzce’de kent merkezinde kar kalınlığı 8 santimetreye ulaştı. 
     
     Avşa, fırtınada mahsur kaldı 

     MARMARA Denizi’nde etkili olan rüzgar, Balıkesir’in Marmara İlçesi’ne bağlı Avşa Adası’nda yaşamı felç etti. Dev dalgalar yüzünden, Erdek’ten Avşa ve Marmara Adası’na yapılması gereken vapur seferleri gerçekleştirilemedi. Bu nedenle Avşa ve Marmara ilçesine gelmesi gereken yolcular Erdek’te kalırken, Avşa’dan Erdek’e gelmek isteyenler ise Avşa’da konakladı. Deniz seferleri yapılamadığı için Avşa’ya günlük gazeteler de gelmedi. 
     
     Uludağ'da kar kalınlığı 30 santimetre 

     TÜRKİYE'nin en modern kayak tesislerine sahip Uludağ'da kar kalınlığı 28 santime ulaştı. Meteroloji yetkilileri, sıcaklığın yarından itibaren 10 derece düşeceğini ve kar yağışının devam edeceğini açıkladı. 
     Soğuk ve yağışlı hava, Uludağ'da da etkili oldu. Kayakseverlerin Beyaz cennet’ olarak tanımladıkları Uludağ'daki Oteller Bölgesi'nde kar kalınlığı 28 santimetreye ulaştı. Metreroloji yetkilileri, yağışların hafta boyunca etkili olacağını, sadece çarşamba günü kar beklenmediğini duyurdu. Yetkililer, Uludağ'da dün gece eksi 1 derece olan sıcaklığın hafta içinde eksi 10 dereceye düşeceğini belirtti. Uludağ'da sis nedeniyle görüş mesafesi 2 kilometreye düştü. Uludağ'daki 19 otel, 14 misafirhane bulunuyor. 
     Üreticilere uyarı 
     Öte yandan, Meteoroloji İşleri Genel Müdürlüğü Zirai Meteoroloji ve İklim Rasatları Daire Başkanlığı da çiftçileri don dolayına karşı uyardı. 
     Konuya ilişkin yapılan açıklamada, yurdun soğuk havanın etkisi altında bulunduğu anımsatılarak, bugün, yarın ve Çarşamba günü gecesi tarımsal faaliyetin sürdüğü Ege Bölgesi’nin kıyı kesimlerinde ve Akdeniz Bölgesi’nin iç kesimlerinde hafif kuvvette, Marmara ve Ege Bölgesi’nin iç kesimlerinde orta kuvvette don olayı beklendiği bildirildi. 
     Açıklamada, "Bu bölgelerimizde hasat dönemindeki narenciye üreticilerinin ve sera yetiştiricilerinin gerekli tedbirleri almaları, yörelerindeki don durumu hakkında daha detaylı bilgi almak için en yakın meteoroloji müdürlüklerine başvurmaları önerilir" denildi. 
     
</TEXT>
</DOC>
