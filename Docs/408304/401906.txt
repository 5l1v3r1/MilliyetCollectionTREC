<DOC>
<DOCNO> 401906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/axsiy01.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, ABD işgaliyle terörizm alanı oldu 
</HEADLINE>
<TEXT>


AFP'ye göre Erdoğan, Avustralya Başbakanı'na, "ABD öncülüğünde Irak'ın işgal edilmesi ülkeyi teröristler için bir eğitim alanı haline getirdi. Soruna çözüm bulunamadı" dedi 

Elçin Ergün - Canberra 


Fransa Basın Ajansı'na AFP göre, Başbakan Recep Tayyip Erdoğan, "ABD öncülüğünde Irak'ın işgal edilmesinin, ülkeyi teröristler için bir eğitim alanı haline getirdiğini" söyledi. 
AFP, Başbakan Erdoğan'ın, Irak savaşının en büyük destekçilerinden Avustralya Başbakanı John Howard ile görüşmesinin ardından, tercüman aracılığıyla, "Şu anda, Irak terörizm için bir eğitim alanı haline geldi. Irak sorununa bir çözüm bulunamadığını söyleyebiliriz, çünkü ne yazık ki Irak'ta her gün onlarca insan ölüyor" dediğini belirtti. 

Yemekte konuştu 
Erdoğan, Canberra'da Ulusal Basın Kulübü'nün onuruna verdiği yemekte yaptığı konuşmada da 'terör' konusuna değindi. Savaş denince akla kin ve nefretin geldiğini, ancak Çanakkale'de savaştan dostluk doğduğunu ifade eden Erdoğan, şunları söyledi 
"Birlikte savaşmaktan, ölmekten ziyade, mutluluğa ve huzura kavuşmayı öğrenmemiz lazım. Artık terör asimetrik tehditler yayıyor. Farklı inançtakileri, farklı kültürlerin mensuplarını 'ötekiler' diye suçlamak, dünyayı genel bir çatışma ortamına taşımaktan başka bir şeye yaramayacaktır. Bizim inancımızda bir felsefe var 'Yaratılanı yaradandan ötürü sevmek'. Bu önemli bir vurgudur." 

'Güçlü de vurulur' 
11 Eylül'den önce küresel barışın hep gündemde olduğunu anlatan Erdoğan, bugün terörün nerede, nasıl ve kime geleceğini kestirmenin güç olduğunu ifade etti. 
Terörün dininin, ırkının, milletinin, vatanının bulunmadığını, nerede, nasıl ve kimin vuracağının belli olmadığını kaydeden Erdoğan, "Kimse 'Ben güçlüyüm, benim imk nlarım var' demesin. Terör en güçlüyü bile vuruyor, vurdu" şeklinde konuştu. 

Gelibolu tarihi yer ilan edilmeli 

Avustralya Başbakanı John Howard'ın, görüşme sırasında değinmediği Gelibolu'daki yol çalışmasıyla ilgili projeden basın toplantısında bahsetmesi Erdoğan ve heyetinde şaşkınlık yarattı. Gazetecilerin Gelibolu'daki yol projesine ilişkin soruları üzerine Howard, projenin durdurulduğunu hatırlatarak, "Proje ile ilgili yapılacak ilave çalışmalar var. Bu çalışmalara Avustralya'nın da katkısı olacaktır" dedi. Avustralya'nın katkılarının neler olacağının sorulması üzerine Howard, şu yanıtı verdi 
"Bizler Gelibolu'nun tarihi özelliklerinin korunmasını istiyoruz. Bununla ilgili bir önerimiz var, bu öneri de Avustralya kanunlarına göre, Gelibolu'nun tarihi önem arz eden bir yer olarak ilan edilmesi konusu. Bu tamamen Avustralya kanunlarına göre yapılacak bir şey. Herhangi bir şekilde Türkiye'nin hak ve egemenliklerini etkilemek anlamında bir girişim değil." 
Howard'ın Erdoğan'a dönerek, "Bu konuda siz de görüş belirtebilirsiniz" demesi üzerine Erdoğan, şunları söyledi 
"Gelibolu yarımadası ve oradaki şehitlerimizin bizim için önemi çok çok farklı. Dolayısıyla orada bu gerçeklerin göz ardı edilmesi mümkün değil. Kim gelirse gelsin iftihar edebileceği bir mek nı hazırlamanın gayreti içindeyiz. Sizin evlatlarınız da bizim misafirlerimizdir. Şehitlerimizle yan yanadırlar." 

'Hanım, at bir imza' 

Canberra'daki temaslarında Savaş Anıtları Müzesi ile anıtını ziyaret eden Erdoğan, daha sonra Atatürk büstüne çelenk bıraktı. Emine Erdoğan, bu ülkenin kuralları gereğince resmi defterlere de imza attı. Başbakanlık binasında şeref defterinin imzalanması sırasında Başbakan Erdoğan, eşine dönerek, "Hanım, at bir imza" dedi. 


</TEXT>
</DOC>
