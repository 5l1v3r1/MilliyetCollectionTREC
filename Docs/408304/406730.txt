<DOC>
<DOCNO> 406730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo07.html </URL>
<DATE> 2005/12/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Chelsea'nin patronu Abramovich, bir ilke daha imza atıyor... 
</HEADLINE>
<TEXT>

     Sportif başarı için sınır tanımayan Abramovich, bir ilke daha imza atıyor... Chelsea, Afrika Kupası’na gidecek Essien için bir jet kiralayacak. Siyahi yıldız turnuva boyunca milli takımın yanı sıra Chelsea’de de oynayabileck. 
     
     Teklif yapıldı 

     İngiltere Premier Ligi’nde en yakın rakibinin 9 puan farkla önünde bulunan Chelsea, Gana formasıyla Afrika Kupası’nda mücadele edecek olan Essien’i oynatmanın formüllerini arıyor... Ekonomik yönden hiçbir fedakarlıktan kaçmayan Londra temsilcisi, bir jet kiralayarak Ganalı yıldızın ulaşımını sağlamayı ve böylece iki tarafın da etkilenmeyeceğini teklif etti. Mısır’da yapılacak organizasyon öncesi Gana Milli Takım Teknik Direktörü Dujkovic ise ilginç bir açıklama yaptı... 
     
     Para sorun değil 

     Essien’in Afrika Kupası’nda mutlaka oynayacağını söyleyen Dujkovic, Chelsea, bir jet kiralamayı ya da oyuncumuzu geç göndermeyi teklif etti. Essien takımdaki yerini kaybetmemek için İngiltere’de oynamayı seçebilir ve ceza alabilir. Ancak bu iki tarafın da işine yaramaz. Bence orta yol bulunacaktır'' diye konuştu. Chelsea’nin jet kiralaması halinde en az 1 milyon Euro’luk bir harcama yapacağı öğrenildi. Siyahi yıldız Lyon’dan 35 milyon Euro karşılığında transfer edilmişti. 
     

     
</TEXT>
</DOC>
