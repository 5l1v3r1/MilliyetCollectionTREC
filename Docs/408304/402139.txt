<DOC>
<DOCNO> 402139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur17.html </URL>
<DATE> 2005/12/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Pitbull, terrier ve japanese tosa, sahipleri için de büyük tehlike 
</HEADLINE>
<TEXT>

     Trabzon Bölgesi Veteriner Hekimler Odası Başkanı Sebahattin Yazıcı, ısırdıkları yere 2.5 ton basınç uygulayabilen pitbull, terrier ve japanese tosa türü köpeklerin toplum için olduğu kadar sahipleri için de büyük tehlike olduğunu söyledi. 
     Yazıcı, AA muhabirine yaptığı açıklamada, İsviçre’nin Zürih kenti yakınlarında Süleyman Yıldırım adlı 6 yaşındaki çocuğun pitbull ve terier cinsi 3 köpeğin saldırısı sonucu hayatını kaybettiğini anımsattı. 
     Hayvanları Koruma Kanunu gereği pitbull, terrier ve japanese tosa gibi tehlikeli türlerin sahiplerince kısırlaştırılmaları, ardından da İl Çevre ve Orman Müdürlüğü’nden, "kısırlaştırılan tehlikeli hayvanlara ait kayıt belgesi" almalarının zorunlu olduğunu ifade eden Yazıcı, şunları söyledi 
     "Bu türlerin sayılarını kontrol altında tutmak amacıyla Türkiye’ye girişleri, üretilmeleri, sahiplendirilmeleri, satılmaları, reklamlarının yapılması, takas ve hediye edilmeleri, sergilemeleri kesinlikle yasaktır. Yasanın yürürlüğe girdiği 1 Temmuz 2004’den önce Türkiye’ye sokulmuş pitbull, terrier ve jpanese tsa gibi hayvanların, yasa gereği 3 ay içinde hayvan koruma kurullarına bildirilerek, 6 ay içinde kısırlaştırılmaları gerekirken buna fazla uyulmadığı görülmektedir." Trabzon ve yöresinde bile, söz konusu türden çok sayıda köpek bulunduğunu ileri süren Yazıcı, "Isırdıkları yere 2.5 ton basınç uygulayan bu köpekler, toplum için olduğu kadar sahipleri için de büyük tehlikedir. Vatandaşlar bazen bilmeden bu tür köpekleri alabilmekte, hatta hediye edebilmektedir. Tasmasız gezdirilmeleri yasak olan bu türlerin zaman zaman kalabalığın içinde, hatta öğrencilerin arasında dolaştırıldığını gözlemlemekteyiz. Bu türler, kendisini sevmek için uzanana, yakınından geçene, hatta sahibine dahi tehlike olarak görüp saldırabilmektedir. Çenesiyle ısırdığı yere büyük basınç uygulayabilen bu köpekler adeta birer canavara dönüşebilmektedir" diye konuştu. " Hayvanları Koruma Yasası’na aykırı hareket edenlere 150 ile 7 bin 500 YTL arasında değişen para cezaları uygulandığına, suçun tekrarı 
     halinde, cezanın 3 katına kadar çıkabileceğine dikkati çeken Yazıcı, toplumun huzur ve güvenliği için bu tür köpeklerin yasaların belirttiği şekilde bakılıp beslenmeleri gerektiğini kaydetti. 
     
</TEXT>
</DOC>
