<DOC>
<DOCNO> 401796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur13.html </URL>
<DATE> 2005/12/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ayıdan kaçarken uçurumdan düştüler 
</HEADLINE>
<TEXT>

     
     Fatma SAVAŞ BOZÜYÜK Bilecik , DHA 
     
BİLECİK’in Bozüyük İlçesi'nde 4 gün önce ormana mantar toplamaya giden karı- koca 150 metrelik uçurumun dibinde ölü bulundu. Bölgede ayılara ait ayak izleri görülürken, çiftin karşılaştıkları ayılardan kaçmak isterken uçurumdan düştüğü sanılıyor. 
     İlçeye bağlı Camiliyayla Köyü’nde oturan 67 yaşındaki Mustafa Uygun ile eşi 61 yaşındaki Gülizar Uygun geçen pazar günü traktörlerine binerek ormanlık alana mantar toplamaya gitti. Çiftin gece köye dönmemesi üzerine yakınları durumu jandarmaya bildirdi. Yapılan aramalarda Uygun çiftine ait traktör ormanlık alanda çamura saplanmış olarak bulundu. 
     Köylülerin ve jandarmaların Uygun çiftini arama çalışmaları sonuçsuz kalınca Sivil Savunma ekiplerinden yardım istendi. Bursa’dan gelen Sivil Savunma ekiplerinin de katıldığı arama çalışmalarında Uygun çiftinin cesetleri bugün saat 10.00 sıralarında Muratdere Ormanları Atatürk Köşkü yakınlarındaki kayalık alanda uçurumun dibinde 20 metre arayla bulundu. 
     Yetkililer Mustafa Uygun ile eşi Gülizar Uygun’un yaklaşık 150 metrelik uçurumdan aşağı düşmüş olduklarını, olay yerinde ayıların ayak izlerine rastlandığını, çiftin karşılaştıkları ayılardan kaçarken uçurumdan düşmüş olabileceklerini söyledi. 
     Olayla ilgili çok yönlü soruşturmanın sürdürüldüğü belirtildi. Uygun çiftinin cesetleri, Sivil Savunma ekiplerinin yaklaşık 5 saat süren çalışmaları sonucu uçurumun dibinden çıkarıldı ve otopsi için hastane morguna kaldırıldı. 
     
</TEXT>
</DOC>
