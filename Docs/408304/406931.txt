<DOC>
<DOCNO> 406931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun01.html </URL>
<DATE> 2005/12/27/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Irak'ta kaçırılan Alman arkeolog, kendisini kaçıranları savundu 
</HEADLINE>
<TEXT>

     Irak'ta kaçırıldıktan sonra serbest bırakılan Alman arkeolog Susanne Osthoff, kendisini kaçıranların ''suçlu olmadığını ve Sünni bölgesi için insani yardım istediklerini'' söyledi. 
     Katar televizyonu El Cezire'ye konuşan Osthoff, kaçıranların kendisine korkmamasını ve kaçırma olayının sadece siyasi olduğunu söylediklerini belirtti. 
     Osthoff, ''Bana korkma, kadın ve çocukları incitmiyoruz ve siz Müslümansınız dediler'' ifadesini kullandı. 
     ''Suçluların eline düşmediğim için çok mutluyum'' diyen Osthoff, ''Bana para talep etmediklerini, Almanya'nın Sünni üçgeninde hastane ve okul yaptırmasını istediklerini söylediler'' dedi. 
     Irak'ta kaçırılan ilk Alman vatandaşı olan Osthoff, kendisini kaçıranların ''zavallı insanlar'' olduğunu belirterek, bu kişilerin başkent Bağdat'ın en sıkı korunan bölgesi olan Yeşil Bölge'ye giremedikleri için Amerikalıları kaçıramadıklarını, bu nedenle kaçıranlara kızmadığını ifade etti. 
     Osthoff, kaçıranların kendisine iyi davrandıklarını ve temiz bir yerde tuttuklarını da belirtti. 
     Bu arada, Osthoff'un kardeşi, Alman hükümetinin uyarılarına rağmen ablasının Irak'a dönmek isteyebileceğini söyledi. 
     Eski Almanya Başbakanı Gerhard Schröder, Osthoff'un serbest bırakılması için El Cezire televizyonunda çağrıda bulunmuştu. 
     Osthoff'u kaçıranlara yönelik olarak ''insanlığınıza ve merhametinize sesleniyorum'' diyen Schröder, Osthoff'un sadece Irak'ta yaşayan insanlara duyduğu sevgiden dolayı kendisini bu ülkeye yardıma adadığını söylemişti. 
     İslam dinini seçen ve 10 yıldır Irak'ta yaşayan, akıcı bir şekilde Arapça konuşan 43 yaşındaki Susanne Osthoff ile şoförü, 25 Kasım'da Irak'ın kuzeybatısındaki Niniv bölgesinde kaybolmuştu. 
     Osthoff'un 18 Aralık'ta serbest bırakılmasının ardından bilinmeyen bir yerde kızıyla tatil yaptığı belirtilmişti. 
     
</TEXT>
</DOC>
