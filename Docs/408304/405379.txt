<DOC>
<DOCNO> 405379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko56.html </URL>
<DATE> 2005/12/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Yapı Kredi'ye 800 milyon dolarlık kredi... 
</HEADLINE>
<TEXT>

     Yapı Kredi Bankası, uluslararası piyasalardan 800 milyon dolarlık sendikasyon kredisi sağladı. 
     Koç Finansal Hizmetler'den yapılan açıklamaya göre, banka Londra'da imzalanan anlaşmayla, 4 yıl aradan sonra çıktığı ilk sendikasyon olan 800 milyon dolarlık krediyi 1 yıl vadeli ve libor artı 0.575 maliyetle aldı. 
     İhracatın finansmanında kullandırılması planlanan kredi, 57.5 baz puanı ile 2005 yılında özel sektör bankalarının aldığı en düşük maliyetli krediler arasında yer alıyor. 
     Koç Finansal Hizmetler ve Yapı Kredi Üst Yöneticisi CEO Kemal Kaya, bankanın 4 yılın ardından çıktığı ilk sendikasyondan çok başarılı döndüğünü kaydetti. 
     Kaya, sahiplik sorununun çözümlenmesinden sonra Yapı Kredi'nin kaldığı yerden aynı güçle devam ettiğini vurgulayarak, uluslararası piyasanın en itibarlı banka ve finans kurumlarının katıldığı sendikasyonda ortaya çıkan düşük maliyetin ve yüksek meblağın, bankanın saygınlığı ile gücünü bir kez daha ortaya koyduğunu belirtti. 
     Kemal Kaya, sendikasyon miktarı ile ilgili uluslararası bankalardan gelen talebin daha yüksek olduğunu, ancak krediyi 800 milyon dolar ile sınırladıklarını kaydetti. 
     Koordinatörlüğünü Bank of Tokyo-Mitsubishi'nin, diğer rolleri ise The Bank of New York, Lloyds TSB Bank'in üstlendiği sendikasyona bu bankaların yanı sıra ABN AMRO Bank N.V., Alpha Bank A.E., American Express Bank GmbH, The Bank of Nova Scotia, BayernLB, Calyon, Citibank N.A., Commerzbank Aktiengesellschaft, Deutsche Bank AG Londra, Fortis Bank NV SA, Merrill Lynch Capital Markets Bank Limited, Mizuho Corporate Bank Ltd., Natexis Banques Populaires, Raiffeisen Zentralbank Österreich AG, Standard Bank Plc, Standard Chartered Bank, UniCredit Group Bank Austria Creditanstalt AG ve Bayerische Hypo-und Vereinsbank AG aracılığıyla , Wachovia Bank ve National Association katıldı. 
     
</TEXT>
</DOC>
