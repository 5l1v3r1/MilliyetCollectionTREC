<DOC>
<DOCNO> 407861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/akyol.html </URL>
<DATE> 2005/12/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Olmadık işler 
</HEADLINE>
<TEXT>


ÇOK değil otuz yıl önce Kürtçe televizyonlarımızın olacağını düşünüyor muyduk 
Türkiye'deki Kürtlerden bahsedilince, zamanın Başbakanı Yıldırım Akbulut'un "Bu da nereden çıktı, hepimiz Türk'üz" diye tepki gösterdiğini hatırlıyorum. 
Özal, 1930'lardan beri geçerli olan ve 12 Eylül'de kanuna yazılan dil yasaklarını kaldırmaya teşebbüs ettiğinde kendi partisinden bile çok sert tepkilerle karşılaşmıştı. 
Şimdi Kürtçe televizyonlar yayın hayatına geçiyor, kimse itiraz etmiyor. 
Çok değil, otuz yıl önce "cemevleri" var mıydı Türk Dil Kurumu'nun 1988 baskılı Türkçe Sözlük'ünde "cemevi" kelimesi yoktu ilk defa 2005 baskısına "cemevi" kelimesi girdi ve "Alevilerin toplanma yeri" olarak tarif edildi. 
Çok değil otuz yıl önce, eşleri türbanlı devlet adamlarımızın olacağını düşünür müydük İşte oldu. 
Otuz sene önce "Türklüğe, Cumhuriyet'e hakaret..." etmeyi cezalandıran kanun maddesinin kaldırılmasını düşünür müydük O da gündemde 

Nereye gidiyoruz 
Birçok insan endişeli, "Parçalanıyor muyuz " diye. 
İşte, "bastırılmış kimlikler" ortaya çıkıyor. Eskiden köydeydiler, mahalledeydiler o kadar... Resmi ve kamusal alanda "yok"tular. "Resmi Türkiye"nin simgesi Cumhuriyet balolarıydı Ne Alevi, ne Sünni, ne de etnik kimlikli idiler, sadece "Batılılaşmış Yurttaş"tı onlar. 
Cumhuriyet yol yaptı, okul açtı, iş hayatı gelişti. Köyde, mahallede "kenarda" kalmış bulunanlar şehirlere geldiler, okudular, iş hayatına girdiler, sınıf atladılar, okumuş sözcüleri yetişti, artık "merkez"e geliyorlar. 
Sosyolog Max Weber de modernleşmenin işlevlerinden birinin "kenardakilerin merkeze gelmesi ve merkez-kenar farklarının azalması" olduğunu yazmamış mıydı 
Ama "homojen"liğe alışmış ve "beyaz laik Türk" imajıyla teşekkül etmiş olan "merkez" bu süreçte "kenar"dan gelenlere kaygıyla bakıyor. 

Yeni sentez 
Bastırılmış kimliklerin ortaya çıkışında hep bir militanlık görülür. Bunu bir ölçüde anlamak mümkün. Ama birbirimizin gırtlağına sarılmayacaksak, "kenar"dan gelenlerin de "merkez"i tutanların da artık militanlığı, katılığı bırakması lazım. Hamlıktan olgunluğa geçiş yani... 
Artık "ödün vermez" çatışmalar, bağnazca tutumlar yerine, "uzlaşma, çeşitlilik, çoklukta birlik, hoşgörü" gibi değerleri geliştirmemiz lazım. 
Bunu yapamazsak, farklılıklar keskinleşir ve çatışma çıkar çok vahşi olur böyle çatışmalar üstelik. 
Kennedy'nin "Amerikan birliğinin temelinde hoşgörü, taviz ve uzlaşma vardır" sözleri, kültürel çeşitliliği olan bütün toplumlar için geçerlidir. 
Max Weber bir şeyi daha belirtir Modernleşme süreci "kenardakiler"in "merkez"e gelmesini sağlar ama aralarında değerler alışverişi de olur, böylece yeni ortak değerler gelişir geleneksel ve modern değerlerin sentezleri bir bakıma... 
1970'lerdeki militan Alevilikte gittikçe tasavvuf ve hikmet renginin ağır basması... Siyasal İslamcılığın muhafazak rlığa dönüşmesi... "Merkez"in ise, laikliğin bağnaz yorumunda diretse de siyasi demokratikleşmeyi bari içine sindirmesi... İyi işaretler bunlar. 
Ya Kürt hareketinin yönü ne tarafa Bunun bir cevabını TV yayınlarında göreceğiz, militan mı, uzlaşmacı ve hoşgörülü mü olacaklar bakalım 
Uzun vadede Türkiye başaracaktır. Bu topraklarda "bin yıl" süreyle boşuna yaşamadık çünkü. 



</TEXT>
</DOC>
