<DOC>
<DOCNO> 405693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko46.html </URL>
<DATE> 2005/12/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İş Bankası, kurumsal yönetim derecesi alan ilk kurum oldu 
</HEADLINE>
<TEXT>

     Türkiye İş Bankası, Sermaye Piyasası Kurulu SPK tarafından yayınlanan kurumsal yönetim ilkelerine uyum açısından Türkiye'de derece alan ilk kurum oldu. 
     İş Bankası'ndan yapılan açıklamaya göre, SPK'nın Türkiye'de ''Kurumsal Yönetim Derecelendirmesi'' yapmaya yetkili kuruluşlar listesinde yer alan ''Core Rating'' tarafından yapılan değerlendirme sonucunda, Türkiye İş Bankası'nın ''10'' puan üzerinden verilen ''Kurumsal Yönetim'' derecesi ''9'' çok iyi olarak belirlendi. 
     Değerlendirme, pay sahipleri, kamuyu aydınlatma ve şeffaflık, menfaat sahipleri ve yönetim kurulu başlıkları altında gerçekleştirildi. 
     Türkiye İş Bankası Yönetim Kurulu Başkanı Prof. Dr. Ahmet Kırman, verilen derecenin, bankanın çok iyi seviyedeki kurumsal yönetim politika ve uygulama performansını yansıttığını belirtti. 
     Raporda, kurumsal yönetimde risk taşıyan unsurların doğru bir şekilde teşhis edilebildiğine ve bu risklerin gelişmiş yönetim sistemleri ve iç kontrollerle etkin bir şekilde yönetilebildiğine vurgu yapıldığını kaydeden Kırman, ''Aldığımız notun yüksekliği, kuruluşumuzdan itibaren halka açık bir sermaye yapısına sahip olmamızın da katkısıyla geliştirilebilmiş olan köklü ve sağlam şirket kültürümüzün kurumsal yönetim anlayışında en iyi uygulamaları temsil ettiğini ve derecelendirmede dikkate alınan tüm kıstaslar itibariyle üstün bir başarı gösterdiğimizi kanıtlama açısından büyük anlam taşımaktadır'' dedi. 
     
</TEXT>
</DOC>
