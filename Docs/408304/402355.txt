<DOC>
<DOCNO> 402355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur03.html </URL>
<DATE> 2005/12/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
THY, lale motifli ilk uçağına kavuştu... 
</HEADLINE>
<TEXT>

     Fatih Ferhat Sürmeli bildiriyor 

Türk Hava Yolları'nın THY Boeing firmasına sipariş verdiği ''737-800'' tipi 23 yolcu uçağından ilki olan ''Gaziantep'', ABD'nin Seattle kentinde törenle teslim alındı. Yeni uçak, üzerinde lale motifi bulunan THY'nin ilk uçağı olma özelliğini de taşıyor. 
     Seattle'daki Boeing tesislerinde düzenlenen törende konuşan THY Genel Müdürü Temel Kotil, THY'nin, tarihinde ilk kez 59 yeni uçağın alımıyla yeni bir yatırım sürecine başladığını söyledi. 
     THY'nin 1933 yılında kurulduğunu hatırlatan Kotil, o günlerde 28 yolcu taşıyabilen ve yalnızca 5 teyyare ile hizmet veren şirketin, 72 yıl sonra bugün 12 milyonun üzerinde yolcusuyla dış hatlarda 79, iç hatlarda 28 noktaya ulaşarak dünyanın ilk 10 havacılık şirketi arasındaki yerini aldığını bildirdi. 
     Kotil, THY filosunun genç olduğunu ifade ederek, şunları kaydetti 
     ''Filoya katılan 59 yeni ilave uçakla beraber uçuş noktalarını 24 yeni dış hat ilavesiyle toplam 131'e çıkarmayı planlayan THY, bugün teslim aldığı B737-800'ü filosuna onurla dahil etmektedir. Böylece mevcut 26 adet B737-800, kiralık 17 adet 737-400 ve sipariş edilen 23 adet 737-800 uçağıyla toplam 66 uçaklık bir Boeing filosuna sahip olacağız.'' 
     
     ''2005'İN İLK 10 AYINDA 106 MİLYON DOLAR KAR'' 
     THY'nin 2005 yılını güçlü bir ticari performansla geride bıraktığını anlatan Kotil, ''Bu yılın ilk 10 ayı dikkate alındığında, satış gelirini dolar bazında yüzde 30 artışla 1.8 milyar ABD Doları'na 2.4 milyar YTL çıkaran THY'nin net karı da dolar bazında yüzde 31 artışla 106 milyon dolara 142 milyon YTL ulaşmıştır. Aynı dönemde 200 milyon dolarlık yatırım gerçekleştirilmiştir'' dedi. 
     THY filosuna katılan Boeing 737-800 uçaklarıyla şirketin yeni bir başlangıç ve yeni bir döneme ilk adımını attığını vurgulayan Kotil, sözlerini şöyle sürdürdü 
     ''Bu uçaklarla aynı zamanda THY yalnızca filosunu yenilemiyor, iç dizaynından dış tasarımlarına, kabin içi memurlarından kabinlerde kullanılan materyallere, ikramdan yolcularına sunduğu hizmet kalitesine kadar her kalemi ayrı ayrı yenileyerek son teknolojiyi müşterilerine sunmaktadır.'' THY Genel Müdürü Temel Kotil, Boeing 737-800 tipi uçaklardan toplam 23 adet alınacağını hatırlatarak, konuşmasını şöyle tamamladı 
     ''Bu uçakların 15 tanesi 2006 yılı sonuna kadar, 8 tanesi de 2008 yılında teslim alınacaktır. Türkiye Cumhuriyeti'nin bayrak taşıyan havacılık şirketi sıfatıyla havacılık sektöründeki gelişmeleri ülkemize taşıyor olmaktan duyduğum mutluluğu bir kez daha belirtirken, filomuza dahil olan B737-800 tip uçağın hayırlı olmasını dilerim.'' 
     
     TEMSİLİ ANAHTAR KAPTAN PİLOTA VERİLDİ 
     Boeing firmasının 737 Pazarlama ve Satış Başkanı Martin Bentrott da THY'nin İstanbul'daki tesislerini gezdiğini ve çok etkileyici, başarılı bulduğunu anlatarak, şirketin büyüme planının başarılı olacağına inandıklarını ve bunu desteklediklerini söyledi. 
     Konuşmaların ardından Kotil ile Bentrott, uçağın teslimine ilişkin tutanağı imzaladılar. Bentrott, daha sonra uçağın temsili anahtarını THY Genel Müdürü Kotil'e, Kotil de Kaptan Pilot Muzaffer Özacar'a verdi. 
     Törene, milletvekilleri Nurettin Canikli, Eyüp Ayar, Ahmet Yeni, Fahrettin Poyraz, Sedat Pekel, Erol Tınastepe, İbrahim Çakmak ve Emin Koç'un yanı sıra Özelleştirme İdaresi ile THY yetkilileri katıldı. 
     Yeni uçak, aralarında milletvekilleri ve basın mensuplarının da yer aldığı yaklaşık 60 kişiyle bugün Seattle'dan İstanbul'a hareket edecek. 
     
</TEXT>
</DOC>
