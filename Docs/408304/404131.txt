<DOC>
<DOCNO> 404131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur42.html </URL>
<DATE> 2005/12/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Protokol konvoyu yolda mahsur kaldı 
</HEADLINE>
<TEXT>

     Ardahan’ın Posof İlçesi’nde okul açılışı töreninden dönen ve aralarında Vali Murat Yıldırım’ın da bulunduğu protokol konvoyu, Damal-Posof karayolunda mahsur kaldı. 
     AA muhabirinin edindiği bilgiye göre, Posof-Damal karayolunda seyir halinde bulunan Mahmut Baltacı yönetimindeki 68 AED 632 plakalı kamyon, yolun 12. kilometresinde, kar yağışının ardından oluşan buzlanma nedeniyle kayarak, yolu trafiğe kapattı. 
     Bu sırada Posof’ta yaptırılan bir okulun açılışı için düzenlenen törene katıldıktan sonra Ardahan’a gitmek üzere yola çıkan Vali Yıldırım ile beraberindeki daire amirleri ve gazetecilerin araçları, kamyonun yolu trafiğe kapatması nedeniyle yolda mahsur kaldı. 
     Yıldırım’ın talimatı üzerine olay yerine ulaşan karayolları ekiplerinin yaklaşık bir saat süren çalışmalarının ardından, yol trafiğe açılarak, protokol konvoyundaki araçlar kurtarıldı. 
     Bu arada, Vali Yıldırım, Damal-Posof karayolunda kar yağışının ardından yolda buzlanma oluştuğunu belirterek, sürücüleri yola çıkmadan önce araçlarının lastiklerine zincir takmaları konusunda uyarıda bulundu. 
     
</TEXT>
</DOC>
