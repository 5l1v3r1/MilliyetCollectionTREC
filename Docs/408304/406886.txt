<DOC>
<DOCNO> 406886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo02.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Appiah'tan fedak rlık 
</HEADLINE>
<TEXT>


Afrika Kupası'na gidecek olan Ganalı futbolcu, gerektiği takdirde milli takımdan izin alarak lig maçlarına gelebileceğini bildirdi 

YUSUF KOBAL 


Fenerbahçe'nin Ganalı oyuncusu Appiah, Afrika Kupası'na gideceği için yaşanacak sıkıntıyı giderecek bir öneri getirdi. Yıldız oyuncu, tatile çıkmadan önce Teknik Direktör Daum'a, maç tarihleri kesişmediği taktirde milli takımından izin alıp, Fenerbahçe'nin maçlarında da forma giyebileceğini bildirdi. Antalya'da yapılacak olan devre arası kampına katılacağını da dile getiren Appiah, ülkesine gittiğinde milli takım yetkilileri ile yapacağı görüşmeden çıkacak sonuca göre durumunun belli olacağını söyledi. Bu arada Ganalı oyuncu doğum gününü eşi Hannah, üç oğlu Karry, Rodney, Dustin ve İdari Menajer Volkan Ballı ile birlikte Çırağan Sarayı'nda kutladı. Appiah, ilk yarıda Galatasaray maçını unutamadığını söyledi, "O gece Fenerbahçelilik nedir anladım" dedi. 

Aurelio fiyatını ikiye katladı 

Şimdiden önümüzdeki yılın oyuncu planlamasını yapan Fenerbahçe'de, takımın en yararlı yabancı oyuncusu olan Aureilo, yıl sonunda bitecek sözleşmesi nedeniyle sorun yarattı. 
Tatile çıkmadan önce, yeni sözleşme dönemi için yöneticilere fikir danışan ve masaya oturmak isteyen Brezilyalı oyuncu, şimdi kazandığı paranın iki misli bir ücret istedi. Bu durum yöneticileri şaşırtırken, Aurelio'ya tatilden sonrası için randevu verildi. Takımdaki ücret dengesini bozmak istemeyen yönetim, Aurelio'ya şimdi kazandığından daha fazla ama istediği ücretten daha az bir miktar sunacak. Brezilyalı oyuncu, kendisini isteyen kulüplerin olduğunu söylemesine karşın, Fenerbahçe'de kalmak için özveri yapabileceğini de duyurdu. 

Düğünde kulis 

Federasyon başkanlığı adaylığı için adı geçen Ankaragücü Başkanı Cemal Aydın, Konyaspor'da kiralık oynayan Fenerbahçeli futbolcu Murat Hacıoğlu'nun düğününde Başkan Aziz Yıldırım ile biraya geldi. Ankara Sheraton'daki törende aynı masada oturan iki başkanın sıcak sohbetleri gözlerden kaçmadı. Murat Hacıoğlu ile Sinem Akıl'ın nikahını Melih Gökçek kıyarken, şahitliklerini Aziz Yıldırım ile Aykut Kocaman yaptı. 

Nobre sancısı 

Sakatlığı nedeniyle son üç maçta forma giyemeyen Brezilyalı oyuncunun ülkesinde yapılan tedavisinin sonuç vermediği ortaya çıktı. Nobre'nin durumu üzüntü yaratırken, bu oyuncunun iyileşme sürecinin en az üç hafta ileri atttığı belirlendi. Antalya'da Nobre'nin durumunu yeniden tesbit etmeye çalışacak olan doktorlar bu oyuncunun şubat ayına yetiştirilmesi için çabalayacaklar. 


</TEXT>
</DOC>
