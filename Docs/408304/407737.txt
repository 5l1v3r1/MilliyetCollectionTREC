<DOC>
<DOCNO> 407737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur40.html </URL>
<DATE> 2005/12/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Söz yazarı - bestekar Pektaş vefat etti 
</HEADLINE>
<TEXT>

     Söz yazarı ve bestekar İlham Behlül Pektaş, geçirdiği kalp krizi sonucu Antalya’da vefat etti. 
     İlham Behlül Pektaş 72 , geçirdiği kalp krizi sonucu kaldırıldığı Akdeniz Üniversitesi Hastanesi’nde hayatını kaybetti. 
     Pektaş’ın cenazesi, ailesi ve yakınları tarafından Antalya Uncalı Şehir Mezarlığı’nda toprağa verildi. 
     İlham Behlül Pektaş’ın eşi Seniha Pektaş, eşinin birçok şarkıya söz yazdığını, beste ve güfte yaptığını belirterek, "Cenaze törenine ne beste verdiği sanatçılar, ne söz yazdığı kişiler, ne de beste yazdığı dönemlerde kendisinden övgüyle bahsedenler katıldı" dedi. 
     Eşinin Zeki Müren, Zekai Tunca, Necdet Tokatlıoğlu, Bülent Ersoy, Emel Sayın, Yıldırım Bekçi gibi sanatçılara şarkı sözü yazdığını ve beste verdiğini ifade eden Pektaş, "Maalesef Zeki Müren için yazdığı ’Kahır Mektubu’ gerçek oldu. Sevgiye ve sevilenlere sadık olmayanlara kahreden ’Kahır Mektubu’ndaki sevgili şimdi gerçek oldu" diye konuştu. 
     İlham Behlül Pektaş’ın, 300’den fazla eseri bulunduğu bildirildi. 
     
</TEXT>
</DOC>
