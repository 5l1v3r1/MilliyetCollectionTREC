<DOC>
<DOCNO> 405582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/yasam/yas02.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Net15'te ikinci heyecan başladı 
</HEADLINE>
<TEXT>


Milliyet internet sitesinin başlattığı 'Net15 Bilgi ve Kültür Yarışması'nda yeni dönem başladı hediyeler çeşitlendi 

İSTANBUL Milliyet 

Türkiye'nin en sık ziyaret edilen haber portalı "www.milliyet.com.tr"nin başlattığı 'Net15 Bilgi ve Kültür Yarışması'nda ikinci dönemin heyecanı başladı. Yarışmanın, yeni döneminde sponsor Apple IMC. Hediyeler ise ayın, haftanın ve günün ilk üçe giren yarışmacılarına verilecek. 
Yarışmada hediyeler de çeşitlendi. Ayın birincisi iMac G5 17 inç, ikincisi iBook G4 12 inç, üçüncüsü ise Mac mini, haftanın birincisi iPod 30 GB, ikincisi iPod nano 2GB, üçüncüsü iPod shuffle 1GB ve günün birincisi iPod shuffle 512 MB, ikincisi Apple Might mouse ve üçüncüsü de Apple kulak içi kulaklık kazanacak. 

5 YTL'ye 25 şifre 
Yarışmaya katılmak için artık gazete bayileri yerine internet üzerinden 25 YKr karşılığında şifre satın alınabilecek. Siteye üye olanlar, şifreyi kullanarak yarışmaya başlayacak. Bir şifre ile günde bir kez yarışılabilecek. Birden çok yarışmak isteyenler günde beş defa bu haktan yararlanabilecek. Ayrıca 25 şifre almak isteyen yarışmacılar indirimli olarak 5 YTL ödeyecek. 
Yarışmacılar şifreleriyle yarışma hakkı kazanmanın yanı sıra sitenin diğer bölümlerini de daha aktif kullanacaklar. Şifre sahipleri Milliyet yazarlarına soru soracak, on-line bulmaca çözecek, haberleri tartışacak, iş kanunu ile ilgili sorular sorup mizah, eğitim, sinema, kitap ve kent rehberi bölümlerinden yararlanacak. 

Hızlı bilen kazanır 
Yarışmada 15 soru yöneltilecek. Her birinin yanıtlama süresi 30 saniye olan soruların tamamını en kısa sürede cevaplayan kişi günün birincisi olacak. 
Felsefeden müziğe, tarihten edebiyata, genel kültürden spora birçok kategorideki sorular farklı branşlarda 40 öğretmenden oluşan 'Net15 Soru Hazırlama Komitesi' tarafından hazırlanıyor. Yarışma sabah saat 09.00'da başlayıp 24.00'e kadar sürüyor. 


</TEXT>
</DOC>
