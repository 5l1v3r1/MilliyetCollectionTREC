<DOC>
<DOCNO> 400198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yasam/yas06.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bilimde de AB'ye girdik' 
</HEADLINE>
<TEXT>


DVD'nin kapasitesini 100 kat artıran projesiyle Descartes Bilim Ödülü'nü alan ilk Türk, Ekmel Özbay böyle dedi 

NEVSAL ELEVLİ Londra 

Bilkent Üniversitesi Nanoteknoloji Araştırma Merkezi Başkanı Prof. Dr. Ekmel Özbay 39 , Avrupa Birliği'nin en iyi bilimsel projelere verdiği 'Descartes Bilim Ödülü'nü alan ilk Türk oldu. 
Yunanistan, ABD ve İngiltere'den bilim adamlarıyla birlikte 1999'da başlatılan 'meta malzeme' araştırmasını başarıyla sonuçlandıran Özbay ile ekibi, 5 önemli projeye verilen Descartes ödüllerinden fizik alanında verilenin sahibi oldu. 

Büyük buluş 
Işığın ters yönde kırılmasını sağlayan malzemeyi üreten Özbay ile ekibi, bu sayede, cep telefonları ve bilgisayar çiplerinin küçültülmesinden mikroskopların etkinliğinin artırılmasına kadar tıp, bilim ve insan yaşamının her alanına büyük kolaylıklar getiren bir buluşa imza attı. 
Londra'daki 'Kraliyet Bilim Topluluğu'nda Royal Society dün sabah düzenlenen törene katılan Özbay, "Türkiye'yi bilimsel anlamda da Avrupa'ya soktuk. Gurur duyuyorum" dedi. 
Özbay, çalışmalarıyla ilgili de şöyle konuştu "Örneğin normalde ışığı odaklamanın bir sınırı vardır. Bu da DVD'lerin kapasitesini belirler. Biz bir DVD'nin kapasitesini 100 kat artırmayı hedefliyoruz. Böylece 200 saatlik filmi alabilecek DVD'ler üretmek, kapasiteleri 10 bin GB'ye yükseltmek mümkün olacak." 




</TEXT>
</DOC>
