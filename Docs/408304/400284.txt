<DOC>
<DOCNO> 400284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo15.html </URL>
<DATE> 2005/12/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe'de Zafer Biryol takımla birlikte çalışmalara başladı 
</HEADLINE>
<TEXT>

     Turkcell Süper Ligi'nde dün akşam Trabzonspor ile 2-2 berabere kalan Fenerbahçe, Avrupa Şampiyonlar Ligi'nde 6 Aralık Salı günü Hollanda'nın PSV Eindhoven takımıyla deplasmanda yapacağı maçın hazırlıklarına ara vermeden başladı. 
     Samandıra Tesisleri'nde, antrenör Roland Koch yönetiminde yapılan antrenmanda, Trabzonspor maçında forma giyen oyuncular tesislerdeki havuzda dinlenmeye yönelik çalışmalar, diğer futbolcular çift kale maç yaptı. 
     Dünkü maçta forma giyen futbolculardan Ümit, takımdan ayrı koşu yaptı. 
     Sakatlığı nedeniyle uzun süredir tedavi olan ve çalışmalarını takımdan ayrı sürdüren Zafer Biryol ise takımla antrenmana katıldı. Çift kale maçta da yer alan Zafer, basın mensuplarının röportaj isteğini, antrenman maçında takımı yenildiği için kabul etmedi. 
     Antrenman maçında kazanan takım oyuncuları Luciano, Semih, Gürhan, Can ve Olcan, sevinç gösterilerinde bulundu. 
     Belinden ameliyat olan Selçuk antrenmanda yer almadı. 
     Fenerbahçe, PSV Eindhoven maçının hazırlıklarını yarın sabah basına kapalı antrenmanla sürdürecek. 
     
</TEXT>
</DOC>
