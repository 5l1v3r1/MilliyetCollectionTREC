<DOC>
<DOCNO> 404913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo03.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da isyan çıktı 
</HEADLINE>
<TEXT>


Mondragon ve Saidou'ya özel ödeme yapıldığı dedikoduları yüzünden kazan kaldıran futbolcular uzun süre antrenmana çıkmadı. Florya'da buz gibi bir hava estiren gelişme üzerine harekete geçen yönetim, paraların yarın ödeneceği sözünü verdi 

ERHAN TELLİ 


Sezon başından bu yana alacaklarını tahsil edemeyen Galatasaraylı futbolcular, yönetime isyan bayrağı açtı. Malatyaspor ile bu akşam deplasmanda oynanacak Türkiye Kupası maçının son hazırlığı için Florya Metin Oktay Tesisleri'nde toplanan sarı - kırmızılı oyuncular, yöneticilerin dün de ödemeleri yapmaması üzerine kazan kaldırdı. 
Teknik heyetten izin alarak önceki gün ülkelerine giden Mondragon ve Saidou'ya özel ödeme yapıldığı şeklindeki dedikodulardan büyük rahatsızlık duyan futbolcular, uzun süre idmana çıkmayarak yönetimi protesto etti. 

PAF Takım önlemi 
Sarı - kırmızılı futbolcular, "Madem paralarımız söz verildiği halde ödenmiyor ve bazı oyunculara ayrımcılık yapılıyor, öyleyse biz de bu antrenmana çıkmayalım" şeklinde görüş birliğine varınca Florya'da buz gibi hava esti. Teknik Direktör Gerets ve yardımcıları uzun süre futbolcuları ikna etmeye çabalarken, yöneticiler de hemen harekete geçti. İdarecilerin, futbolcuların Malatya'ya gitmeme ihtimaline karşı PAF Takımı oyuncularının lisanslarını bile hazırlattığı belirtildi. 
Yöneticilerin ikna çabaları sonunda gecikmeli olarak antrenmana çıkan futbolcuların hafif bir çalışma yaptı. Takımın Malatya'ya götürülmesine rağmen tedirginlik yaşayan idarecilerin, en geç yarın alacakların bir kısmını ödeme sözü verdiği kaydedildi. 
Song, Malatya Havaalanı'na inişte yaptığı açıklamada "Hep yarın, yarın diyorlar. Hiçbir ödeme yapmıyorlar. Bu, moralimizi bozuyor" dedi. 

Cim Bom altı eksikle sefere çıktı 

Galatasaray, Malatyaspor ile yapacağı Türkiye Kupası maçının hazırlıklarını tamamlayarak Malatya'ya gitti. Sarı - kırmızılılar, akşam Florya'da basına kapalı bir çalışma yaptı. Antrenmana, sakatlıkları bulunan Hakan ve Hasan Saş'ın yanı sıra ülkelerine giden Mondragon ve Saidou katılmadı. Galatasaray, antrenmanın ardından Atatürk Havalimanı'ndan uçakla Malatya'ya gitti. 
Teknik direktör Gerets, Hakan, Hasan Şaş, Mondragon ve Saidou'nun yanı sıra sakat Iliç ile grip olan Tomas'ı da Malatya maçının kadrosuna almadı. Gerets'in, ligde fazla şans tanımadığı oyunculara Malatyaspor maçında forma vereceği öğrenildi. Galatasaray Malatya'da yaşanan ishal salgını nedeniyle kaldığı otelde suların kapalı şişede verilmesini istedi. 

'Galatasaray gerçek lider' 

Futbol Şube Sorumlusu Fatih Gökşen, lider Fenerbahçe'ye iğneli mesajlar gönderdi. İlk devrede ezeli rakipleri lehine çok sayıda hakem hatası yapıldığını ileri süren Gökşen, "Hakem yanlışlarına bakarsak Galatasaray lig lideri olmalıydı. İlk yarının gerçek lideri biziz. Yönetimin seyirci ile diyalogları, muhalefetin baskıları, maddi sorunlar gibi bir çok sıkıntıya rağmen ilk yarıda çok iyi bir performans gösterdik" dedi. 

Souleymanaou için başsağlığı 

Galatasaray Kulübü, iki günlük kızının vefat ettiği haberine rağmen Fenerbahçe maçına çıkan Denizlispor kalecisi Souleymanaou Hamidou'ya başsağlığı mesajı yayınladı. Kulübün resmi internet sitesinde yayınlanan mesajda, "Yeni doğan kızını iki günlükken kaybeden Souleymanou Hamidou'nun ailesine ve Denizlispor camiasına sabır, minik bebeğe Tanrı'dan rahmet diliyoruz" ifadeleri kullanıldı. 


</TEXT>
</DOC>
