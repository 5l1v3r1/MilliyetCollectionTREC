<DOC>
<DOCNO> 401253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yasam/axyas01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş Ölenler görev şehidi 
</HEADLINE>
<TEXT>


Eminönü'nde iki temizlik işçisinin zehirlenip ölmesi olayında belediye atölyeleri, atölyeler belediyeyi suçladı. Kuyumcular, 'Siyanür kullanmıyoruz' derken, Topbaş, ölenleri görev şehidi olarak niteledi 

ŞAKİR AYDIN, M. AKİF ERDEM İstanbul 

İstanbul Büyükşehir Belediye Başkanı Kadir Topbaş, Eminönü'nde iki temizlik işçisinin ölümüyle sonuçlanan olayın bölgedeki kuyumcuların kullandığı siyanürün kanalizasyona karışmasından kaynaklanabileceğini söylerken, kuyumcular kimyasal madde kullanmadıklarını savundu. 
Eminönü'ndeki yeraltı geçidinde önceki akşam temizlik yapan beş işçiden Satılmış Gökçe ve Bilal Bulaç zehirlenerek ölmüştü. Olayın atık sudan kaynaklanan metan gazı mı, yoksa kuyumcuların çalıştığı siyanür veya başka bir malzemeden mi olup olmadığına ilişkin araştırma sürüyor. Kesin sonuç, suyun incelenmesi ve İSKİ, Çevre Koruma Daire Başkanlığı'nın çalışmalarından sonra belirlenecek. 

Ailelerine ev 
Topbaş, "Yağmur suyu kanalına atık su veya oradaki kuyumcuların kullandıkları siyanür veya benzeri kimyasal malzemenin banyo sularının bağlanmasından ortaya çıkan bir problem olarak görülüyor" dedi. 
Topbaş ayrıca, "Göreve geldikten sonra belediyenin elemanlarından çalışma esnasında hayatını kaybedenleri görev şehidi kabul edip onlara konut vermeyi prensip edindik. İki arkadaşımızın ailelerine de iki daire vereceğiz" diye konuştu. 
Eminönü Belediye Başkanı Nevzat Er ise bölgedeki atölyelerin kimyasal madde kullandıklarını belirterek, "Taşınmaları için onlara yıl sonuna kadar süre tanıdık" dedi. 

'Büyükler gitti' 
Kapalıçarşı Esnafları Derneği Başkanı Hasan Fırat, çarşı içerisinde atölye bulunmadığını belirterek, "Çarşının çevresindeki atölyeler yıllarca ihmal edildi. Buralarda çeşitli kimyasallar kullanılıyor" dedi. 
Kuyumcular Derneği Başkanı Alaattin Kameroğlu ise sadece büyük firmaların siyanür ve zehirli maddeler kullandığını savunarak, "Hepsi Kuyumcukent'e taşındı" dedi. 
Kapalıçarşı'nın çevresinden yıllardan beri faaliyet gösteren atölyelerin sahipleri, belediyenin, kendilerini Kuyumcukent'e taşınmaya zorlamak için söz konusu iddiayı ortaya attığını öne sürdüler. 

CENAZELER TOPRAĞA VERİLDİ 

Gökçe'nin cenazesi, Sultançiftliği Merkez Camii'nde, Bulaç'ın cenazesi de Üsküdar Çiçekci Camii'nde kılınan ikindi namazının ardından toprağa verildi. Cenaze törenine katılan Büyükşehir Belediye Başkanı Topbaş, Gökçe'nin 14 yaşındaki oğlu Muharrem Gökçe'ye başsağlığı diledi. Bulaç'ın amcası ve aynı zamanda kayınpederi olan Mehmet Emin Bulaç, yedi yıldır belediyede çalışan damadının bir eğitim verilmeden ve önlem alınmadan bu tehlikeli göreve gönderildiğini öne sürdü. 


</TEXT>
</DOC>
