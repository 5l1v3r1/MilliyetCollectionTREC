<DOC>
<DOCNO> 406985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko14.html </URL>
<DATE> 2005/12/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yılbaşı biletlerinin dörtte üçü satıldı... 
</HEADLINE>
<TEXT>

     Türkan Al - Gökçen Çamlıyurt AA 

Yılbaşı özel çekilişine 5 gün kala, biletlerin dörtte üçü satıldı. Biletlere en fazla ilgi gösterilen il, İstanbul ve İzmir olarak belirlendi. 
     Milli Piyango İdaresi Genel Müdürü İhya Balak'tan alınan bilgiye göre, yılbaşı özel çekilişi için bastırılan 200 trilyon liralık biletin 150 trilyon liralık bölümü, 26 Aralık Pazartesi akşamı itibariyle satıldı. 
     Özel çekiliş öncesi satılan bilet sayısı ise 26 milyonun üzerine çıktı. Bu biletlerin yaklaşık 23.5 milyonunu çeyrek, 2 milyonunu yarım, 500 bini aşkın bölümünü de tam biletler oluşturdu. 
     
     SATIŞTA YÜZDE 80'İ AŞACAĞIZ 
     Milli Piyango İdaresi Genel Müdürü Balak, çalıntı bilet haberlerine rağmen bu yılbaşı çekilişinde de günlük satış tutarının başlangıçta 3 trilyon lira dolayında seyrettiğini, Pazartesi günü ise 6 trilyon liraya ulaştığını bildirdi. 
     Medyada çalıntı biletlerle ilgili çeşitli spekülasyonlar yapıldığına dikkat çeken Balak, ''Öncelikle bir şeyi düzeltmek istiyorum. Bu biletleri biz çaldırmadık. Posta İşletmesi'ne teslim ettik, posta kamyonunun soyulması nedeniyle bu olay meydana geldi'' dedi. 
     Daha sonra yasal ve idari anlamda gereken her önlemi aldıklarını, vatandaşları bilgilendirdiklerini kaydeden Balak, şu açıklamalarda bulundu 
     ''Çalıntı biletlerin 30 bini zaten bulundu. Geri kalan 10 bin biletin de piyasaya sürüldüğü konusunda net bir şey yok. Şu ana kadar 26 milyon bilet satıldı. Çalıntı bilet konusunun bu kadar konuşulmasına rağmen, bize bir tane ihbar ya da şikayet gelmedi. 
     Çekiliş için son haftaya girilmesiyle birlikte bilet satışlarının daha da artmasını bekliyoruz. Bazı büyük bayilerle konuşuyoruz, onlar kalan dönemde 40 trilyonluk bir satış rakamına ulaşabileceklerini belirtiyorlar. Biz, yine de ihtiyatlı davranarak, çekiliş gününe kadar bastırdığımız biletlerin yüzde 80'inden fazlasının satılacağını düşünüyoruz.'' Milli Piyango Genel Müdürü, son 2 yıldır yılbaşı biletlerinin bayilere dağıtımında farklı bir politika izlediklerini de belirterek, herkese satabileceği kadar bilet verdiklerini kaydetti. Bu şekilde stok hareketi ve karaborsa gibi geçmişte yaşanan olayların önüne geçtiklerini anlatan Balak, günü birlik satış yöntemiyle piyasayı da kontrol edebildiklerini söyledi. 
     
     İSTANBUL'UN BİLETLERİ REVAÇTA 
     Öte yandan Milli Piyango İdaresi'nin yılbaşı özel çekiliş biletlerinin 74 trilyon liralık bölümü bankalar, kalan kısmı ise doğrudan başbayiler kanalıyla piyasaya sürüldü. 
     Bayilerce satılan biletlerin bölgeler itibariyle dağılımında, özel çekilişe en büyük ilginin İstanbul'da olduğu ortaya çıktı. Bu ilde başbayiler aracılığıyla bugüne kadar 25.1 trilyon liralık bilet satışı yapıldı. Bu kentte piyasaya sürülen her 100 biletin 36'sı Nimet Abla'nın da bulunduğu Bahçekapı'da satıldı. İstanbul'daki bilet satışlarında Bahçekapı'yı, 7 trilyon liralık satış ile Kadıköy izledi. 
     Bu arada, geçen yıllarda olduğu gibi bu yıl da İstanbul damgası taşıyan çok sayıda bilet, ''İstanbul bileti'' olarak diğer illerde de satışa sunuldu. 
     Başbayilerin bilet satışında İstanbul'u İzmir izledi. Bu ilde de şu ana kadar 10.6 trilyon liralık bilet satışı gerçekleştirildi. Konak, 7 trilyon liralık satışla, Bahçekapı'nın ardından Kadıköy ile birlikte en fazla rağbet gördüğü merkezlerden biri oldu. 
     Ankara'da da 10 trilyon lira tutarında bilet satılırken, Başkent'in merkezi Kızılay, 5.6 trilyon liralık satışla Bahçekapı, Konak ve Kadıköy'ü takip etti. 
     Büyük kentlerden Adana'da 3.5, Antalya'da 3, Bursa'da 2.7, Aydın'da 2.5 trilyon liralık satış gerçekleştirildi. 
     Diğer illerde de ortalama 1-2 trilyon lira düzeyinde satış yapıldı. Erzurum, Elazığ, Kayseri ve Konya'daki satışlar ise 1 trilyon liranın altında kaldı. 
     
</TEXT>
</DOC>
