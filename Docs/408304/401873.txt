<DOC>
<DOCNO> 401873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/dun02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, Hikmet Çetin'e madalya taktı 
</HEADLINE>
<TEXT>


GÜVEN ÖZALP Brüksel 


NATO'nun Afganistan'daki Yüksek Sivil Temsilcisi Hikmet Çetin, madalyayla ödüllendirildi. Afganistan'daki görevi çerçevesinde yakaladığı başarılı çizgi nedeniyle Çetin'e üstün hizmet madalyası verildi. "NATO'nun Afganistan'daki politik patronu" olan Çetin, gerek yağtığı işler gerekse Afgan yetkililerle ve halkla kurduğu olumlu ilişki sayesinde büyük puan topluyor. 
Görev süresi geçen yıl uzatılan Çetin, Afganistan'da NATO Genel Sekreteri Jaap de Hoop Scheffer'i temsil ediyor ve İttifak adına her görevi yapma yetkisi var. 
Brüksel'de NATO Dışişleri Bakanları Toplantısı'na katılan Dışişleri Bakanı Abdullah Gül de Çetin'e NATO üstün hizmet madalyası verilmesinden gurur duyduğunu söyledi. Gül, Çetin'in çalışmalarının tüm müttefikler ve Afgan yönetimi tarafından çok takdir edildiğini ifade etti. 


</TEXT>
</DOC>
