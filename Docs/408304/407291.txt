<DOC>
<DOCNO> 407291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun33.html </URL>
<DATE> 2005/12/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kaçırılıp bırakılan Alman arkeolog, tekrar Irak'a gitmek isteyince... 
</HEADLINE>
<TEXT>

     Irak'ta kaçırıldıktan sonra serbest bırakılan Alman arkeolog Susanne Osthoff'un tekrar Irak'a gitmek istemesine bazı Alman milletvekillerinden tepki geldi. 
     Alman Bild gazetesine açıklamada bulunun Sosyal Demokrat Parti SPD Milletvekili Brunhilde Irber, federal hükümetin Irak'tan Osthoff'un bu ülkeye girişinin yasaklamasını istemesinin düşünülmesi gerektiğini söyledi. 
     Hıristiyan Sosyal Birlik Partisi CSU Milletvekili Norbert Geis da Osthoff'un Irak'a girişinin yasaklanmasının Irak'ın da çıkarına olacağını belirterek, ''Orada sürekli kaçırılma olaylarının olması Irak hükümetini de gözden düşürebilir'' dedi. 
     CDU'dan Avrupa Parlamentosu Milletvekili Roland Gewalt da Osthoff'un, ikazlara rağmen Irak'a gitmesi durumunda Alman hükümetinin diplomatik koruması altında olmasını doğru bulmadığını belirtti. 
     Birlik 90 Yeşiller Eş Başkanı Claudia Roth ise demokrasilerde Osthoff'un Irak'a gitmesini kimsenin engelleyemeyeceğini ifade ederek, ''Bir şey olursa serbest bırakılması için federal hükümetin elinden gelen her şeyi yapması gerekir'' dedi. 
     Osthoff, serbest kaldıktan sonra El Cezire televizyonunda ''Irak'a gidecek misiniz '' sorusuna karşılık, ''Evet, bu benim işim'' demişti. 
     
</TEXT>
</DOC>
