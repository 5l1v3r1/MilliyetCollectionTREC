<DOC>
<DOCNO> 401634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun27.html </URL>
<DATE> 2005/12/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gizli 'savaş pazarlığı' manşette 
</HEADLINE>
<TEXT>

     BBC TÜRKÇE 

      İngiliz The Guardian, Orta Doğu'da ''gizli pazarlıkları'' bugün manşetinden verdi. Gazetenin iddia ettiğine göre ''Suriye, İsrail ile yeniden görüşme masasına oturmaya hazır''. 
     Guardian'a göre bunun nedeni, Birleşmiş Milletler yaptırımlarıyla tehdit edilen Suriye Cumhurbaşkanı Beşar Esad'ın bir çıkış yolu arıyor oluşu. 
     Lübnan'ın eski başbakanı Refik Hariri'nin geçen şubat ayında uğradığı suikast ve bunun ardından açılan Birleşmiş Milletler soruşturması, Suriye'yi zor duruma soktu. Esad hükümeti suikastte hiçbir rolü olmadığını savunuyor. 
     Ama nihai raporu önümüzdeki hafta Güvenlik Konseyi'ne sunması beklenen BM soruşturma heyeti, Suriyeli yetkililerin parmağı olduğuna işaret etti ve hazırladıkları raporun yaptırım sürecini tetiklemesi muhtemel. 
     
     Kapalı kapılar ardındaki tartışma 
     Guardian'a göre Suudi Arabistan'ın evsahipliğini yaptığı İslam Konferansı Örgütü'nün Mekke zirvesinde bir araya gelen Arap liderler, kapalı kapılar ardında Suriye'yi tartışıyor. 
     Guardian, Suudi Arabistan, Mısır ve Ürdün liderlerinin Beşar Esad'ı İsrail ile en son 2000 yılında çöken ikili görüşmelere yeniden oturmaya iknaya uğraştıklarını yazıyor. 
     Gazetenin isim vermeden görüşlerini aktardığı üst düzey bir Arap diplomata göre, ''Libya ya da Irak gibi cezalandırılmak istemeyen Suriye, kendisini kurtaracak bir can simidinin arayışı içinde, ve neredeyse her şeye sarılmaya hazır.'' Guardian, Suriye'nin İsrail ile bundan beş yıl önce kopan temaslarını yeniden canlandırmanın aslında Arap liderlerin gündemindeki daha büyük planın bir parçası olduğunu bildiriyor. 
     Mekke zirvesinde, Guardian'a göre, Ürdün Kralı Abdullah'ın 2002'de ortaya attığı kapsamlı barış önerisi tartışılıyor. Bu plana göre İsrail'in işgal ettiği topraklardan geri çekilmesi karşılığında bütün Arap ülkelerinin İsrail devletini tanıması öneriliyordu. 
     
</TEXT>
</DOC>
