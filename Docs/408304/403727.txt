<DOC>
<DOCNO> 403727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy18.html </URL>
<DATE> 2005/12/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Irak Türkmen Cephesi Seçim merkezleri baskı altında 
</HEADLINE>
<TEXT>

     
     İrfan Cemiloğlu-İbrahim Yakut bildiriyor 
     
Irak Türkmen Cephesi Başkanı Saadettin Ergenç, Irak’ta seçim merkezlerinin baskı altında olduğunu, şehirdeki asayişin sadece bir grubun elinde bulunduğunu söyledi. Ergenç, seçimde alınacak sonuçların, gerçeği yansıtmayacağını savundu. 
     Irak Türkmen Cephesi Başkanı Ergenç, AA muhabirine yaptığı açıklamada, dünden bu yana Kerkük’te insanların hayal gücünü zorlayacak şeyler yaşandığını, Kerkük’ün sadece kuzey yolunun açık bırakıldığını bildirdi. 
     Açık bırakılan yoldan bu saatte kadar seçmenlerin gelip oy kullandığını kaydeden Ergenç, "Seçim merkezleri baskı altında. 
     Şehirdeki asayiş sadece bir grubun elinde. O grup da kentteki demografik yapıyı değiştirme peşinde olan gruptur. Seçimde alınacak sonuçlar, gerçeği yansıtmayacaktır" dedi. 
     Seçim ihlallerini belirlediklerini ve ihlalleri herkese bildirmeye devam ettiklerini aktaran Ergenç, sadece Kerkük’te değil, Tuzhurmatu ve Diyala’da da ihlallerin olduğunu savundu. 
     Birçok gözlemcinin seçim merkezlerinden zorla çıkarıldığını, böyle bir demokrasiyi kabul etmediklerini ifade eden Ergenç, şöyle dedi 
     "Demokrasiye inanan ve demokrasiyi benimseyen bir toplum olarak, demokrasiden anlamayan toplumlarla yaşamak bizim kaderimiz. 
     Şikayetlerimizi ilettik. Ancak bu merciler, zaten bu grupları destekliyor. Türkmenlerin Kerkük’te seçime katılım oranı çok yüksek. 
     Zaten katılım yönünde yaptığımız çağrılar, bir kişi dahi olsa herkesin katılımını sağlamak içindi. Yoksa bu yönde bir tereddüdümüz yoktu. 
     Irak Türkmen Cephesi’ne yapılan saldırılar, Irak’taki varlığımızı yok etmektir. Ama yok olmayacağımız gibi yerimizde kalmaya da devam edeceğiz." 
     
</TEXT>
</DOC>
