<DOC>
<DOCNO> 401645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun38.html </URL>
<DATE> 2005/12/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İngiltere'de işkenceyle elde edilen deliller kullanılamayacak 
</HEADLINE>
<TEXT>

     İngiltere'nin en yüksek hukuk mercii olan Lordlar Kamarası Hakimler Kurulu, işkence altında elde edilen delillerin İngiliz mahkemelerinde ve yargı sisteminde kullanılamayacağına karar verdi. 
     Lordlar Kamarası'nın 7 yargıçtan oluşan kurulu, 8 terör zanlısı ve onlar adına çalışan çeşitli sivil toplum kuruluşlarının başvurusu üzerine konuyu ele aldı. 
     Kurulun kararında, bir başka ülkede de olsa, işkence altında alındığı tespit edilen ifade ve elde edilen delillerin İngiltere'de mahkemelere sunulamayacağı belirtiliyor. 
     Lord Carswell, kurul olarak, işkence altında alınmış bir ifadenin yasal sürecin suiistimali ve değersizleştirilmesi anlamına geldiğine ve devletin ahlaki tutumunu da tartışılır hale getireceğine inandıkları için, bu kararı aldıklarını bildirdi. 
     
</TEXT>
</DOC>
