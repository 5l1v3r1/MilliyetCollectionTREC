<DOC>
<DOCNO> 405616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun15.html </URL>
<DATE> 2005/12/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2005, İngiltere'nin Türkiye'ye açık desteğiyle geçti 
</HEADLINE>
<TEXT>

     Avrupa Birliği yolculuğunda önemli bir dönemece giren Türkiye için 2005 yılı, İngiltere ile ilişkilerinin gerçekten ''kantara çıkartıldığı'' bir yıl oldu. 
     Türkiye'nin AB'ye tam üyeliğine açık ve güçlü destek veren İngiltere, AB'nin Türkiye ile ilgili en önemli kararının alınacağı 3 Ekim tarihinde dönem başkanlığı koltuğunda bulunan ülke olarak büyük çaba sarf etti. Bazı üyelerden itirazların gelmesi üzerine, başta Başbakan Tony Blair ve Dışişleri Bakanı Jack Straw olmak üzere bütün kabine üyeleri Avrupalı meslektaşlarına karşı adeta ''adam adama savunma'' taktiği uyguladı. 
     Sadece İngiltere hükümeti değil, İngiliz basınının da Türkiye'nin üyeliğine etkin desteği, 3 Ekim'e giden günlerde Avrupa kamuoyu ve hükümetleri üzerinde önemli bir baskı unsuru oldu. İngiliz basınının ''dört büyükleri'' Independent, Times, Telegraph ve Guardian adeta nöbetleşe konuyu gündemde tutarken, gazetelerin köşe yazarları Avrupa'ya yaptıkları güçlü çağrılarla Türkiye'nin üyeliği yolunda etkin bir lobi faaliyeti yürüttü. 
     Avrupa'nın en saygın, ekonomi çevrelerince her sabah gözden geçirilen bir yayın olma özelliği taşıyan Financial Times da, köşe yazıları, analiz ve haberleriyle, Türkiye'nin gerek siyasi, gerek ekonomik olarak Birliğe üyelik konusunda ne kadar hazırlıklı olduğunu anlatmaya çalıştı. 
     3 Ekim'in ardından da, Türkiye ile müzakerelere başlanmasının İngiliz basınındaki yansımaları, Türk basınındakilerden farklı olmadı. Aynı tonda bir sevinci yansıtan İngiliz basını, sonucun hem dönem başkanlığının bir başarısı, hem de AB'nin önemli bir kazanımı olduğunu, kimi zaman Türk basınından bile daha vurgulu biçimde dile getirdi. 
     İngiltere'de hükümet ve basın için Türkiye'nin üyeliği özellikle 7 Temmuz 2005 tarihinde yaşanan Londra'ya yönelik terör saldırılarının ardından daha da büyük önem kazandı. Saldırıların ardından gerek hükümet üyelerinin açıklamalarında, gerekse basında yer alan yorumlarda, İslam ile el ele bir gelecek kurmanın önemi vurgulanırken, Türkiye'nin muhtemel AB üyeliğinin bu anlamda ne kadar hayati bir öncelik olduğuna dikkat çekildi. 
     2005 yılında İngiltere-Türkiye kültürel ilişkilerine ise damgayı Kraliyet Sanat Akademisi'nde açılan muhteşem ''600-1600, Türklerin 1000 Yıllık Yolculuğu'' sergisi vurdu. Dünyanın dört bir yanındaki özel koleksiyon ve müzelerden getirilen birbirinden değerli ve nadir yüzlerce eserin yer aldığı serginin başarısı, yönetsel bir kriz yaşanan ünlü Kraliyet Sanat Akademisi'ni de bu krizden kurtardı. Ulusaldan yerele bütün İngiliz gazetelerinde sayfalar dolusu haber, yorum ve fotoğrafla yer alan sergi, açık kaldığı yaklaşık 2,5 aylık süre içinde 270 bin kişi tarafından gezildi. 
     Türkler sergisi gibi büyük bir organizasyonun dışında, Türkiye kültür ve sanat alanında çeşitli vesilelerle de gündeme geldi. Londra Moda Haftasında Bora Aksu ve Ebru Erkon gibi genç modacılar defileleriyle sükse yaparken, ünlü müzik adamı Mercan Dede, İngiltere'de çıkan albümü, yönetmen Fatih Akın ise Londra'da gösterime giren ''Duvara Karşı'' adlı filmiyle eleştirmenlerden tam not aldı. ''Uzak'' filmi ise BBC'nin geleneksel film ödülleri yarışmasında finalistler arasında bulunarak Türk sinemasının adını duyurdu. 
     
     İNGİLTERE'DE YILIN ÖNEMLİ GELİŞMELERİ 
     2005 yılı İngiliz siyaseti açısından da renkli ve hareketli bir yıl oldu. Başbakan Tony Blair, 5 yıllık sürenin dolmasını beklemeden, ikinci dönem başbakanlığının 4. yılında seçime gideceğini açıkladı ve 5 Mayıs 2005 günü sandıklar kuruldu. 
     İkinci dönem başbakanlığında olduğu gibi büyük bir çoğunlukla olmasa da üçüncü kez başbakanlık koltuğuna oturmaya başaran Blair için, seçimden sonra siyasi yaşam tam bir ''iğneli fıçı''ya döndü. Parlamentonun hassas dengeleri yüzünden her oylamanın sonucunu eli yüreğinde bekleyen Blair, kendi siyasi tarihinin en ağır yenilgisini geçen ay yapılan ve terör zanlılarının gözaltı sürelerinin 90 güne çıkarılmasını öngören yasayla ilgili oylamada yaşadı. Avam Kamarası'nın önüne koyduğu yasa ilk kez reddedilen Blair, daha mütevazı bir çizgi benimsemek zorunda kaldı. Bu arada, İngiltere'de halk için gerçek bir masal, belki Prenses Diana'nın ölümüyle değil, ama Prens Charles'ın bir kez daha evlenme kararıyla kesin olarak bitti. 
     Uzatmalı sevgilisi Camilla Parker-Bowles ile ailesinin ve toplumun bütün itirazlarına rağmen nikah masasına oturan Prens Charles, monarşinin ''romantik yüzünü'' oluşturan ilk evliliğinin izlerini halkın gönlünden ebediyen silmiş oldu. 
     Kısaca ''Leydi Di'' adıyla bağırlarına bastıkları Prenses'in ölümünden sonra bile masalın etkilerini taşıyan İngilizler için bu nikah, masalın hiç de istenmeyen biçimde ''bitişini'' temsil etti. 
     
</TEXT>
</DOC>
