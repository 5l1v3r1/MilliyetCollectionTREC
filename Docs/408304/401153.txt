<DOC>
<DOCNO> 401153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur44.html </URL>
<DATE> 2005/12/06/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Atatürk Havalimanı'nda işçi eylemi .. Yolcular uzun süre bagaj bekledi 
</HEADLINE>
<TEXT>

     THY’nin 4 yıldır yer hizmetlerini yürüten Euroserve firması çalışanları eylem yapınca yolcular uzun süre bagaj beklemek zorunda kaldı. 
     THY apron binasında toplanan Euroserve çalışanlarına seslenen Hava-İş Sendikası Genel Başkanı Atilay Ayçin, 4 yıldır THY uçaklarına temizlik, yükleme, boşaltma, operasyon gibi yer hizmetleri veren Euroserve firmasının sözleşme süresinin yıl sonunda bitecek olması nedeniyle bin 400 çalışanın işsiz kalacağını savundu. 
     Hava-İş’in her türlü uzlaşmaya açık olduğunu kaydeden Ayçin, ihaleye çıkılarak yapılacak maliyeti düşürme girişimlerinin şirkete zarar vereceğini ve hizmet kalitesini düşüreceğini söyledi. 
     THY’nin açtığı ilk ihaleyi açık olarak verdiği en düşük fiyat teklifiyle Euroserve firmasının kazandığını ifade eden Ayçin, ancak daha sonra THY’nin fiyat indirim isteğinin firma tarafından kabul edilmemesi üzerine, ikinci kez ihaleye çıkılarak Euroserve’nin süreç dışında bırakıldığını öne sürdü. 
     Eylem sırasında THY’nin bazı uçaklarında boşaltma işlemi yapılamadığı için yolcular uzun süre bagaj beklemek zorunda kaldı. 
     
</TEXT>
</DOC>
