<DOC>
<DOCNO> 401670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/soneko09.html </URL>
<DATE> 2005/12/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sanayi üretimi Ekim'de yüzde 7 arttı 
</HEADLINE>
<TEXT>

     Sanayi üretimi, bu yılın Ekim ayında yüzde 7 arttı. Üretim, geçen yılın Ekim ayında yüzde 0.8 oranında artış göstermişti. 
     Sanayi üretimi yılın 10 ayında ise geçen yılın aynı dönemine göre yüzde 4.7 arttı. Bu artış oranı geçen yılın aynı döneminde yüzde 10.5 olarak belirlenmişti. 
     Türkiye İstatistik Kurumu TÜİK , 2005 Ekim ayı sanayi üretim endeksi sonuçlarını açıkladı. 
     Ekim'de madencilik sektöründe yüzde 15, elektrik, gaz ve su sektöründe yüzde 7.9, imalat sanayiinde yüzde 6.5 artış yaşandı. 
     Geçen yılın aynı ayında toplam sanayi üretimindeki artış yüzde 0.8 olurken, üretim madencilik sektöründe yüzde 7.5, imalat sanayi sektöründe yüzde 0.2, elektrik, gaz ve su sektöründe ise yüzde 5.6 oranında artmıştı. 
     
     ALT SEKTÖRLERDE DURUM 

     Bu yıl Ekim ayında, imalat sanayi alt sektörleri itibarıyla üretim, en fazla yüzde 55.4 ile diğer ulaşım araçlarının imalatında oldu. 
     Söz konusu ay, elektrikli makine ve cihazların imalatı yüzde 51.6, mobilya imalatı yüzde 47.9, muhasebe ve bilgi işlem makineleri imalatı yüzde 45.7, tütün ürünleri imalatı yüzde 29.6, motorlu kara taşıtı, römork ve yarı römork imalatı yüzde 26.4, plastik-kauçuk ürünleri imalatı yüzde 16.8, tıbbi hassas ve optik aletler, saat imalatı yüzde 16.3, gıda ürünleri ve içecek imalatı yüzde 12.4, kok kömürü, rafine edilmiş petrol ürünleri imalatı yüzde 11.9 oranında artış gösterdi. 
     Ekim'de, tekstil ürünleri imalatı yüzde 13.2, giyim eşyası imalatı yüzde 10.4, derinin işlenmesi, bavul el çantası vb. yüzde 24.4, ağaç ve mantar ürünleri imalatı yüzde 15.2, basım yayım imalatı yüzde 8.9, kimyasal madde ürünleri imalatı yüzde 1.6, ana metal sanayi yüzde 4 oranında azaldı. 
     
     OCAK-EKİM DÖNEMİ 

     Sanayi üretimi bu yılın 10 aylık döneminde ise geçen yılın Ocak-Ekim dönemine göre toplamda yüzde 4.7, madencilik sektöründe yüzde 13.1, imalat sanayi sektöründe yüzde 4.1, elektrik, gaz ve su sektöründe de yüzde 7.2 oranında arttı. 
     Geçen yılın 10 ayında toplam sanayi üretimi yüzde 10.5, imalat sanayi sektörü yüzde 11.2, elektrik, gaz ve su sektörü yüzde 7.1, madencilik sektöründe yüzde 3.3 oranında yükselmişti. 
     
</TEXT>
</DOC>
