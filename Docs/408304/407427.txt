<DOC>
<DOCNO> 407427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur34.html </URL>
<DATE> 2005/12/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İnfaz fotoğrafları AİHM'e gönderildi 
</HEADLINE>
<TEXT>

     Özgür CEBE DİYARBAKIR, DHA 

HAKKARİ’nin Yüksekova ilçesinden Van’a giderken gözaltına alınan ve daha sonra ölü bulunan, CHP milletvekili Esat Canan’ın amcasının oğlu Abdullah Canan’ın köprü altında elleri ve gözleri bağlı bulunan cesedine ait fotoğraflar, delil olarak AİHM'e gönderildi. Canan’ın kaçırılıp öldürülmesinden aralarında rütbeli asker, korucu ve itirafçıların da bulunduğu Yüksekova çetesi sorumlu tutuluyor. 
     Van karayolundaki Puling çeşmesi yakınlarında jandarma kontrol noktasında 17 Şubat 1996 günü gözaltına alındıktan sonra Esendere beldesinde köprü altında elleri ve gözleri bağlı, işkence edilmiş halde cesedi bulunan ve iç hukuk yolları tüketildiği için AİHM’ye başvurulan Abdullah Canan cinayetiyle ilgili olay yerinde çekilen fotoğraflar, delil olarak AİHM 2’nci Dairesi’ne gönderildi. Fotoğraflarda elleri ve gözleri bağlı olan Abdullah Canan’ın işkence edilmiş haldeki görüntüleri yer alıyor. 
     
     DEVLET 30 BİN EURO ÖNERDİ 
     Cinayetle ilgili geçen ay AİHM’ye savunma veren Dışişleri Bakanlığı olayla ilgili soruşturma yürütüldüğünü, olaydan sorumlu tutularak haklarında dava açılan sanıkların Hakkari Ağır Ceza Mahkemesi’nde beraat ettiklerini, bu nedenle Türk makamlarının sorumlu tutulamayacağını, aileye 30 bin Euro tazminat ödenerek dostane çözüm sağlanabileceğini belirtti. Aile ise, bakanlığın dostane çözüm teklifinin mağduriyetlerini karşılamayacağı gerekçesiyle reddetti. Ailenin avukatı Tahir Elçi mahkemeye gönderdiği yazılı savunmada şunları belirtti 
     Abdullah Canan’ın köyü olan Karlı’ya operasyon yapan askerler çok sayıda evi tahrip ettiği için, Canan savcılığa suç duyurusunda bulunmuş, Hakkari Dağ ve Komando Taburunda görevli binbaşı Mehmet Emin Yurdakul, Canan’ı makamına çağırıp şikayetinden vazgeçmediği taktirde başına kötü olaylar gelebileceği tehdidinde bulunmuştur. Daha sonra gözaltına alınan Canan öldürülerek cesedi köprü altına atılmış, öldürülmeden önce de ağır işkenceden geçirilmiştir. Canan askeri araçla götürülmüş, sanıkların kimlikleri savcılığa bildirilmesine rağmen uzun süre işlem yapılmamıştır. OHAL Mevzuatı ve Memurin Muhakematı Kanununa dayanılarak soruşturma sürümcemede bırakılmış, kesin delillere rağmen sanıklar beraat etmiştir. Türkiye, taraf olduğu AİHS’nin 2, 3, 5, 6, 13 ve 14’üncü maddelerini ihlal etmiştir. iç hukukta yaptığımız başvurulara rağmen adil bir karar verilmemiş olması nedeniyle, hükümetin önerisi mağduriyetimizi karşılamadığı için dostane çözüm önerisini kabul etmiyoruz.'' 
     
</TEXT>
</DOC>
