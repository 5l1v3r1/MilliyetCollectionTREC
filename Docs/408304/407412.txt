<DOC>
<DOCNO> 407412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur19.html </URL>
<DATE> 2005/12/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bayramda 'sıcak'lara akın 
</HEADLINE>
<TEXT>

     HALE TÜZÜN Radikal Gazetesi 

Yılbaşının haftasonuna denk gelmesi nedeniyle tatil rezervasyonlarını dokuz günlük Kurban Bayramı dönemine yapan Türk tatilciler, yurtdışı turlarını doldurdu. Son dört bayramdır uzun süreli tatil olmadığı için kısa süreli ve yakın ülkelere yönelik programlar hazırlamak zorunda kalan seyahat acentelerinin da yüzü güldü. Bayramda turizmcilere göre 60-80 bin, Türkiye Seyahat Acenteleri Birliği'nin TÜRSAB tahminlerine göre de 100 bin Türk'ün yurtdışına tatile gitmesi beklenirken en gözde merkezler Uzakdoğu, Güney Amerika, Küba gibi uzak ve sıcak yerler oldu. Buraları, İtalya, Mısır, Tunus, Fransa, Çek Cumhuriyeti, Avusturya, İsviçre gibi ülkeler izliyor. Yurtiçinde ise otellerin ünlü sanatçıların konserleriyle hazırladıkları paket programlar tatilcilere cazip geldi. 
     
     ETS Küba ilk gün bitti 
     Bu yıl diğer bayramlardan farklı olarak özellikle uzak ve pahalı turların satışa çıktığı ilk hafta, hatta bazı yerlerde ilk günden dolduğunu söyleyen ETS Tur yurtdışı turlar yetkilisi İbrahim Cenk Okumuş, "Küba programı daha ilana çıktığımızda, Rio de Janeiro ertesi gün, birkaç gün içinde de Tayland, Bali Adası turlarımız doldu. Sanırım bu ilgi de tatilin uzun olmasının yanı sıra Türkiye'de havaların çok soğuk olmasının etkisi fazla" dedi. 
     ETS'nin satışa sunduğu bir haftalık Mısır, İtalya, Viyana, Budapeşte, Prag'ı kapsayan üçlü tur seçeneklerinin de dolduğunu anlatan Okumuş, "Şu anda Tunus, kısa süreli Sharm el-Sheikh, Dubai gibi vize gerektirmeyen turlarımızda ve üç günlük İtalya ya da tek şehirli Avrupa seçeneklerinde satışlar sürüyor" dedi. 
     Okumuş, ilk kez kendilerinin satışa sunduğu İsrail tatil paketine de büyük ilgi olduğunu ifade etti. Kurban Bayramı'nda yaklaşık 50-60 bin kişinin yurtdışına çıkması beklediklerini de anlatan Okumuş, son dört bayramdır uzun tatile hasret kalan tüketicilerin bu yılı iyi değerlendirdiğini sözlerine ekledi. Club İremtur Yönetim Kurulu Başkanı Saadettin Ulubay, son üç yılın en iyi Kurban Bayramı rezervasyonunu aldıklarını ve satışlarının yüzde 20'den fazla arttığını belirtirken, "Birçok merkez için ikinci paketi açarken Hollanda ve Fransa'ya üçüncü tur paketlerinin satışları başladı" dedi. Kurban Bayramı'nda Club İremtur olarak 5 bine yakın kişiyi tatile göndereceklerini vurgulayan Ulubay, "Özellikle Bulgaristan, Avusturya ve İsviçre kayak merkezlerine, Uzakdoğu, Güney Afrika, Güney Amerika ve ABD gibi uzak yerlere yoğun ilgi var. Yurtiçinde ise Uludağ, Abant, Kartalkaya gibi kayak merkezleri ile Çanakkale, Gökçeada, İzmir, Bodrum gibi bölgeler tercih ediliyor" diye konuştu. 
     Her geçen yıl yurtdışına tatil için çıkan Türk sayısının arttığına dikkat çeken Metro Travel Yurtdışı Turlar Müdürü İlkim Tuncay, Uzakdoğu, Amerika kıtasına talebin çok yüksek olduğunu vurguladı. Tuncay, "Bu yıl Kurban Bayramı tatilinde hem Güney Amerika ülkeleri hem de ABD Türkler tarafından büyük ilgi görüyor" dedi. Noel tatiline giren konsolosluklarda vize sorunu yaşandığına da değinen Tuncay, bu yüzden bazı tüketicilerin vize istemeyen Fas, Mısır, Tunus ve Dubai'ye yöneldiğini açıkladı. 
     Tuncay, üç gecelik 199 avroya Prag, Mısır Sharm el-Sheik ve 699 avroya bir hafta İtalya gibi çok uygun fiyatlı turların da ilk haftadan dolduğunu ifade etti. 
     
     'Uzak'lar gözde 
     VIP Turizm Üst Yöneticisi Ceylan Pirinçcioğlu ise son yıllarda Kurban Bayramı kış dönemine rastladığı için tatilcilerin sıcak iklimlere yöneldiğine dikkat çekerek şunları söyledi 
     "Mısır, Fas ve Tunus, Dubai gibi Arap Yarımadası ve Kuzey Afrika seçeneklerimiz çok ilgi gördü. Hindistan ve Çin, Vietnam, Kamboçya, Bali, Phuket ve gene vizesiz seyahat edilebilen Maldivler tercih sebebi olurken yaz mevsimini yaşayan Avustralya, Güney Afrika ve Kenya da çok gözde. Karayibler, Küba ve diğer Güney Amerika ülkeleri oldukça öne çıkarken Kuzey Amerika da popülerliğini korudu." 
     
     Yurtiçindeki işletmeler de mutlu 
     Yurtdışı turlarında yaşanan yoğun talebe karşılık Türkiye'nin en ünlü kayak merkezlerinden Uludağ da hem Kurban Bayramı'nda hem de sömestr tatilinde kalabalık günler yaşayacak. Şimdiden her iki dönem için de doluluk oranlarının çok yükseldiğini belirten Güney Marmara Turistik Otelciler Birliği Başkanı Işık Uğurtuğ, "Bu sezon iki yeni otelimizle 1000 yeni yatağımız devreye girdi. Bu sayede talebe daha rahat karşılık verebileceğiz. Ayrıca yabancı turistlerin de sayısı artmaya başladı. Özellikle Rus pazarından önemli sayıda rezervasyon var" diye konuştu. Bulgaristan ve Romanya'yla karşılaştırılan Uludağ'ın kalite olarak bu ülkelerdeki kayak merkezleriyle mukayese edilemeyeceğine de değinen Uğurtuğ, Uludağ'daki tesislerde her şey dahil sisteminin uygulandığını ve tüm teknolojik altyapının çok yeni olduğunu da hatırlattı. Yurtiçi tatillerde ilgi çeken merkezlerin başında gelen Kapadokya'da da rezervasyonlar yüksek seviyede seyrediyor. Kendi otellerinde doluluk oranının yüzde 85 düzeyinde olduğunu söyleyen Dinler Hotels Genel Müdürü Yakup Dinler, "Aynı canlılık güneydeki otelimizde de var. Tatil uzun olduğu için tüketiciler yurtdışını tercih ediyor ama önemli bir bölümü de yurtiçindeki merkezleri tercih ediyor" dedi. 
     
</TEXT>
</DOC>
