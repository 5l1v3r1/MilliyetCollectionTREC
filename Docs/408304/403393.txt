<DOC>
<DOCNO> 403393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy01.html </URL>
<DATE> 2005/12/14/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Eurlings İçki yasağı, Türkiye için kötü sinyal 
</HEADLINE>
<TEXT>

     BRÜKSEL ANKA 

Avrupa Parlamentosu Türkiye Raportörü Camiel Eurlgins, içki yasağı tartışmalarının Türkiye için "iyi bir sinyal" olmadığını belirtirken, İstanbul Büyükşehir Belediye Başkanı Kadir Topbaş, şu anda İstanbul’da hiçbir alanda içki yasağı uygulamasının bulunmadığını bildirdi. 
     Bazı belediyeler tarafından gündeme getirilen içki yasağı tartışmalarına ilişkin "ABHaber"e konuşan Eurlings, içki yasağının gündeme getirilmesinin dışarda imajı iyi olmayan bir Türkiye’ye fayda sağlamayacağını söyledi. İçki yasağının seküler devlet yapısına aykırı olduğunun altını çizen Eurlings, "Hele bu yasağın arkasında dini gerekçeler var ise bu hiçbir zaman kabul edilemez" dedi. 
     Türkiye’den son zamanlarda Avrupa’ya "iyi sinyaller" gelmediğini belirten Eurlings, "Türkiye’nin süratle Avrupa normalarına uyması gerekirken, bunlardan uzaklaştığı izlenimi Avrupa’da oluşmaya başladı. Bunlar hiç de iyi değil" görüşünü savundu. 
     İstanbul’un Avrupa’nın Kültür Başkenti olma etkinliği çerçevesinde Brüksel’de bulunan İstanbul Topbaş da, şu anda İstanbul’da hiçbir alanda içki yasağı uygulamasının ve müdahalesinin bulunmadığını belirtirken, "Bunlara müdahaleyi doğru bulmuyoruz ve destek de vermiyoruz" diye konuştu. 
     
</TEXT>
</DOC>
