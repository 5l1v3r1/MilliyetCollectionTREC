<DOC>
<DOCNO> 403154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur09.html </URL>
<DATE> 2005/12/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Av tüfeğiyle şaka ölüm getirdi 
</HEADLINE>
<TEXT>

     
     Atilla MEMİŞ YUNAK Konya , DHA 
     
KONYA’nın Yunak İlçesi'ne bağlı Sinanlı Köyü’nde gittikleri av sırasında elindeki tüfeği arkadaşına doğrultan Aslan Demirbilek, tüfeğin aniden ateş alması sonucu 38 yaşındaki Ramazan Erbil’i göğsünden vurarak öldürdü. 
     Sinanlı Köyü'ne dün saat 15.00 sıralarında gelen Lütfi A., İsmet A, Aslan S., Aslan Demirbilek ve Ramazan Erbil avlanacakları bölgeye gitti. Aslan Demirbilek, burada şaka yapmak amacıyla elindeki otomatik av tüfeğini arkadaşı Ramazan Erbil’e doğrulttu. Bir anda ateş alan tüfekteki saçmalar Ramazan Erbil’in göğsüne isabet etti. Av arkadaşları tarafından Akşehir Devlet Hastanesi’ne kaldırılan Ramazan Erbil yolda öldü. Yunak İlçe Jandarma Komutanlığı ekipleri Demirbilek'i gözaltına alırken soruşturma sürdürülüyor. 
     Ramazan Erbil’in cenazesi, Sinanlı Köyün’de öğle namazından sonra kılınan namazının ardından toprağa verildi. 
     
</TEXT>
</DOC>
