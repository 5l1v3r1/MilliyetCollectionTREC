<DOC>
<DOCNO> 405661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko14.html </URL>
<DATE> 2005/12/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Türkiye ve Ukrayna, Avrupa'daki bankacılık sektörünün yıldızları oldu 
</HEADLINE>
<TEXT>

     Mustafa Seven AA 

Uluslararası yatırım bankalarının değerlendirmesine göre Türkiye ve Ukrayna, Avrupa'daki bankacılık sektörünün 2005'teki yıldızları oldular. 
     JP Morgan ve Morgan Stanley gibi yatırım bankalarının analistlerine göre, Türkiye ve Ukrayna'daki banka evlilikleri ve yabancı ortaklıklar, Avrupa'daki bankacılık sektörünün canlanmasına katkıda bulundu. 
     Türkiye başta olmak üzere, yükselen Avrupa piyasalarındaki banka evliliği ve satın almaların canlı olması nedeniyle, Avrupa'daki bankacılık sektörünün birleşme ve satın alma piyasası, bu yıl, geçen yıla göre yüzde 50 oranında artış göstererek 1.1 trilyon dolara ulaştı. 
     
     ''CANLANMA DEVAM EDECEK'' 
     Türkiye ve Avrupa'nın yükselen piyasalarındaki bankacılık sektöründeki canlanmanın, sektörün cazibesi nedeniyle bu yıl da artarak devam edeceği ve finans sektörünün itici güçleri olacağı kaydedildi. 
     Analistlere göre, Türkiye başta olmak üzere, Avrupa'nın yükselen piyasalarında, kamunun elindeki bankalar özelleştirilirken, aile bankacılığından profesyonel bankacılığa geçiş gözlemleniyor ve borsadaki finans sektörü de derinlik kazanıyor. 
     
</TEXT>
</DOC>
