<DOC>
<DOCNO> 401971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun08.html </URL>
<DATE> 2005/12/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Siyasi partiler, tüm dünyada en yozlaşmış kurumlar... İşte diğerleri 
</HEADLINE>
<TEXT>

     Siyasi partiler, neredeyse bütün dünyada en yozlaşmış kurumlar olarak algılanıyor. 
     "Uluslararası Saydamlık" Tİ adlı örgüt tarafından BM yolsuzlukla mücadele günü dolayısıyla açıklanan raporda, araştırma konusu yapılan 69 ülkeden 45’inde siyasi partilerin yolsuzluğa en çok bulaşmış kurumlar olarak görüldüğü belirtildi. 
     "2005 Dünya Yolsuzluk Barometresi" adlı raporu Londra’da açıklayan Tİ başkanı Huguette Labelle, "Konuya küresel olarak baktığımızda, siyasi partilerin toplumların en yoz kurumları olarak algılandığını görüyoruz" dedi ve raporun, 69 ülkede 55 bin kişiyle yapılan mülakatlar sonunda hazırlandığını belirtti. 
     Labelle, siyasi partilere güvensizliğin arttığını da söyledi ve geçen yılki raporda, 62 ülkeden 36’sında siyasi partiler sistemine yozlaşmış gözüyle bakıldığını hatırlattı. 
     Gallup araştırma enstitüsüyle ortaklaşa hazırlanan rapora göre, insanların yüzde 57’si yolsuzlukların son üç yıl içinde arttığını düşünüyor. Yüzde 27’lik kesim yolsuzluğun artmadığına inanırken, yüzde 10’luk kesim bunun azaldığını düşünüyor. 
     Raporda, 8 Afrika ülkesinden 6’sında ise güvenlik teşkilatının en yoz kurum olduğuna inanılıyor. Kamerun, Gana ve Nijerya, polise hiç güvenmeyen ülkeler olarak başı çekiyor. 
     Dünyanın çeşitli bölgelerinde, siyasi partilerden sonra en yozlaşmış kurumlar olarak meclisler, daha sonra da adalet sistemleri, gümrükler ve maliye kurumları görülüyor. 
     Rapor, gelişmiş ülkeler ve bunların demokratik sistemlerinin de eleştiri oklarından nasibini aldığını gösteriyor. Siyasi partilerin en yozlaşmış kurumlar olarak görüldüğü zengin memleketler arasında Almanya, Kanada, İspanya, ABD, Fransa, İtalya, Japonya, İsviçre ve İngiltere de gösteriliyor. 
     Batı Avrupa’da siyasi partileri yasama organları, medya ve iş dünyası takip ediyor. 
     Raporda, sivil toplum örgütleri ve dini kuruluşların yolsuzluklardan en uzak kurumlar olarak görüldüğü de belirtiliyor. 
     
</TEXT>
</DOC>
