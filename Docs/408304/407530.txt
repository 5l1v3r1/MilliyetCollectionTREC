<DOC>
<DOCNO> 407530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yasam/yas01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk erkekleri BM'nin şövalyesi 
</HEADLINE>
<TEXT>


Fuhuşa zorlanan kadınlar için açılan telefon hattını arayıp kurtarılmalarını sağlayanların yüzde 74'ünün erkek olması hattı açan Birleşmiş Milletleri de, yabancı basını da şaşırttı 

Nevsal Elevli 

Türkiye'de fuhuşa zorlanan kadınların kurtarılması amacıyla Birleşmiş Milletler Uluslararası Göç Örgütü IOM tarafından açılan ücretsiz telefon hattına yapılan ihbarların yüzde 74'ü erkeklerden geldi. 
İngiliz The Independent gazetesine konuşan IOM Türkiye Şefi Marielle Lindstrom, ücretsiz yardım hattı 'Alo 157'ye yapılan ihbarların büyük kısmının genelev müşterisi erkeklerden gelmesinin kendisini çok şaşırttığını belirtti. Lindstrom, "Avrupa'nın başka hiçbir yerinde böyle bir duruma rastlamadık" dedi. 
Independent da haberi, "Türkiye'de zorla fuhuş yaptırılanların imdadına beklenmedik bir kahraman yetişti Genelev müşterileri" diye duyurdu. 

Polis de şaşırttı 
Lindstrom, Türkiye'de son altı ayda çoğu Ukrayna, Moldova, Romanya ve Rusya'dan gelen yaklaşık 100 kadının seks köleliğinden kurtarıldığını ve Türk polisinin 10 kaçakçılık şebekesini çökerttiğini söyledi. 
Independent, "İnsan haklarına gösterdiği dikkat veya kadınlara sempati ile muamele etmekle pek ünlü olmayan ülkenin güvenlik güçleri, insan kaçakçılığı kurbanı olan kadınları bulmakta ve genelevden kurtarmakta etkileyici başarılar gösteriyor" diye yazdı. Ancak bu sonuçta polis ve projenin başarısının yanı sıra, "Türk genelev müşterilerinin şövalye gibi davranmasının" da etkili olduğu belirtildi. 
Lindstrom, "Türk erkeklerinin kadınlara eski moda bir bakış tarzı var. Fahişeleri kullanmakta sakınca görmüyorlar, ancak kadının bu işi gönüllü olarak yapmasını istiyorlar. Kadının istemeden yaptığını fark ettiklerinde gururları inciniyor" diye konuştu. 


</TEXT>
</DOC>
