<DOC>
<DOCNO> 405626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun25.html </URL>
<DATE> 2005/12/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Filistinli militana yardım eden İsrailli kadına 3 yıl hapis 
</HEADLINE>
<TEXT>

     İsrail'de bir kadın, Filistinli bir militana yardım etmekten 3 yıl hapis cezasına mahkum edildi. 
     Tel Aviv'deki mahkeme tarafından, aranan Filistinli bir militana yardım etmekten hapis cezasına çarptırılan Tali Fahima'ya, geçen ay varılan anlaşmayla, itirafta bulunarak hakkındaki ilk suçlama olan ''düşmana savaş zamanında yardım etmek ve bir terör örgütünü desteklemek''ten ömür boyu hapis cezası verilmesinin önlendiği belirtildi. 
     Varılan anlaşma uyarınca, sanık Fahima'nın yabancı bir ajanla temas kurmak, düşmana istihbarat sağlamak ve emre itaatsizlik suçunu itiraf etmesinden sonra, 3 yıl hapis cezasına çarptırıldığı açıklandı. 
     Filistin ayaklanmasının tırmanışta olduğu dönemde Batı Şeria'nın Cenin kentine giderek El Aksa Şehitleri Tugayı lideri Zekeriye Züyebdi ile dostluk kurduğu ve Züyebdi'nin evinde konuk olduğu belirtilen Fahima'nın, o dönemde gazetecilere, Züyebdi'yi İsrail suikastinden korumuk için yanında durduğunu söylemişti. Fahima, geçen yıl tutuklanmış ve 3 ay boyunca mahkemeye çıkarılmamıştı. 
     Savcılık Fahima'yı, silahlı Filistinlilere, ellerindeki İsrail ordusunun militanları yakalama ya da öldürme planlarının olduğu bir belgeyi tercüme etmekle suçlamıştı. 
     Fahima'nın avukatı, geçen ay, müvekkilinin olayın sonuçlarından üzüntü duyduğunu, söz konusu dönemde meşru siyasi bir etkinlikte bulunduğu düşüncesinde olduğunu söylemişti. 
     İsrail vatandaşı Fahima'nın tutukluluğunun 2 yılı aşkın zamandır sürmesi nedeniyle 10 ay sonra tahliye edilmesi bekleniyor. 
     
</TEXT>
</DOC>
