<DOC>
<DOCNO> 400000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy06.html </URL>
<DATE> 2005/12/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Adalet Bakanı Pasaport ister kırmızı, ister turuncu olsun 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, yeşil pasaportluların sayısının azaltılması amacıyla hazırlanan, ancak Meclis’te kapsamı genişletilen Pasaport Yasası değişikliğine farklı yorum getirdi. 
     TBMM’de çevresindekilerle sohbet eden Adalet Bakanı Çiçek, İçişleri Komisyonu’nda yaşanan ve yeşil pasaportluların sayısını azaltacağına artıran tasarının görüşmelerinde yaşanan kırmızı-yeşil pasaport tartışması anımsatılınca, "Zaten pasaportunun rengi ne olursa olsun ister kırmızı ister turuncu her yere giremiyorsun, İngiltere’ye giderken vize almak zorundasın. Zaten kimi yerlerde kırmızı pasaportlara da kontenjan sınırı konuluyor. Mesela deniliyor ki 40 tane kırmızı pasaportlu olsun, o zaman 70-80 kişi varsa onda da sınırlamaya gidiliyor" yorumunu yaptı. 
     
     ADALET KOMİSYONU HER TASARININ UYUMUNU YAPSIN 
     Pasaport Yasası’nda değişiklik öngören söz konusu tasarı 16 Ocak 2004’te Meclis’e gönderildi. TBMM İçişleri Komisyonu 3 
     Kasım 2004’te altkomisyona havale ettiği tasarıyı 30 Kasım’da görüşmeye başladı. Kırmızı ve yeşil pasaportu kimler taşıyabilir tartışmalarının ardından tasarının ceza hükümlerini düzenleyen 9. maddesine gelindiğinde bir sürprizle karşılaşıldı. Adalet Bakanlığı temsilcisi tasarıda yer alan, 3-5 bin YTL’lik adli para cezalarının değişen TCK ve CMK ile 
     uyumlu olmadığını, yeni ceza mevzuatına uyumlu olabilmesi için adli gün para cezası sisteminin buraya monte edilmesi gerektiğini söylemişti. Bakan Çiçek, iki yıldır bekleyen söz konusu pasaport tasarısının ceza mevzuatıyla uyumsuzluğu son dakikada farkedildiği hatırlatınca, bu kez yanındaki Adalet Bakanlığı Kanunlar Kararlar Genel Müdürü Niyazi Yüksel’e dönerek, "Sen TBMM Başkanlığı’na bir yazı yaz. Gelen tasarıları Adalet Komisyonu şekil olarak incelesin ceza mevzuatı ile uyumuna baksın" dedi. 
     
     HAKİM VIP’İ KULLANAMAMAKTAN YAKINDI 
     Bu arada Adalet Bakanlığı Kanunlar Kararlar Genel Müdürü Niyazi Yüksel de pasaport tartışması sırasında, hakimlerin VIP’i kullanamamasından yakındı. Bakan Çiçek buna katılmazken, "Dışişleri’nin protokol listesi isime yazılı olmaz, oradakiler sıfata göre girer. Mesela ’Devlet Sanatçısı kullanır’ denilince, o sıfatı olan herkes girer" diye yanıt verdi. 
     
</TEXT>
</DOC>
