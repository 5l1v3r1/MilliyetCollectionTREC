<DOC>
<DOCNO> 400157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/magazin/yazdud.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHOCOLATE DAĞDA 
</HEADLINE>
<TEXT>



Bir akşam eski asistanım olduğu halde kızım gibi gördüğüm, şu an POSTA'nın yaşam sayfalarını hazırlayanlar arasında yer alan sevgili Özgür Köylü ile yemeğe çıktım. Yanımızda 6 yıldır fanatik okuyucum olan ama artık ailesini filan tanıdığım sevgili Memo Mehmet Güçlü da vardı. Maçka'daki Chocolate'ta yemek yedik. Buraya bayılıyorum. Bir kere patronlardan sevgili Sülo'nun Süleyman Köse nikah şahidiyim, artık kardeş gibiyiz. Efendiliğini asla bozmayan Raşit Karakuş, yakışıklılığı ile özellikle genç kızların gözdesi olan Oğuz Kayhan ve başarılı bir iş kadını olan Selin Kök de oradaydı. Yoldan geldikleri için yorgunlardı. Çünkü Kartalkaya'da büyük hazırlık varmış. Doruk Oteli'nde Chocolate rüzgarı esecekmiş bu kış. Yakışıklı şef Murat Güvercin hemen ilgilendi bizimle. Masaya Hacı Yüksel, Soner Turan ve Özgür Avgar baktı. Ankara cemiyet hayatının ünlü iş kadını Nur Kalgay ve Etiler Papila'nın güzel patroniçesi Elif Görmüş kaynatıyorlardı. Ortaya, içinde, fırınlanmış badem, tüm mevsim yeşillikleri, çeri domates olan bahçe salatası geldi. Dört peynirli pizza da ardından huzurumuza çıktı. Ana yemek olarak yine ortaya, soslu piliç ızgara ve mantarlı risotto söyledik. Nefisti. Mutfak şefi Selim ve pizza dahisi Cumali müthişler. 24 saat hizmette olan Chocolate sıcak dekorasyonu, güler yüzlü personeli, her keseye ve her damak tadına uymasıyla keyif alacağınız bir yer. Demedi demeyin. Telefon numarası 0212 343 24 61. 

Nişantaşı'nda Riva 

Nihayet Nişantaşı ilk butik oteline kavuştu. Adı Riva. Şöyle bir gezindim. Ama eş-dost öve öve bitiremiyor. Buranın işletmesini yıllardır otelcilik yapan bir aile sürdürüyor. Özetle mekan, çok tecrübeli bir grubun elinde.Otelin mimarı, Murat Saduki. Duvar kağıtları, lambalar ve lavabolar İtalya'dan, odaların parkesi Endonezya'dan tik ağacından yapılmış , perdeler İspanya'dan, sauna Finlandiya'dan, bilgisayarlı duşlar Amerika'dan getirtilmiş. Ayrıca duşlar masaj, buhar banyosuna da yarıyor. Radyo ve kablosuz telefon da var. Oteldeki tüm mobilyalar Afrika'da yetişen wenge ağacından yapılmış. Kafesi ve lüks restoranı görmelisiniz. Mutfağı, Akdeniz ağırlıklı. 49 çeşitten oluşan zengin açık büfesi herkese açık. Riva'da sunulan bu çok keyifli dünyada genç patron Murat Çelikel'in büyük rolü var. Paris'de eğitimini tamamlayan Murat Çelikel, Fransızca, İngilizce, Almanca ve Arapça biliyor.Giriş katında, otelden bağımsız olarak yer alan 100 kişilik kafe, restoran ise hem zengin açık büfe kahvaltı mönüsü, hem geniş salata ve sandviç mönüsü, hem de risotto ve makarnaların ağırlıkta olduğu İtalyan mutfağı ile mükemmel lezzetler sunuyor. Yemeklerin sunumu da adları kadar başarılı. Pastane kısmı ise tatlı sevenlerin, özellikle hanımların 5 çayı için vazgeçilmez adresi olacak. Yılların başarılı işletmecisi Garo Nişan, restoran ve kafe yönetiminde deneyimli ekibiyle iş başında. Restoranın şıklığı ve kafenin iç ısıtan renklerdeki iskemleleri, açık mutfağı benim gibi sizleri de etkileyecektir. Kişi başı yemek 25-40 YTL arasında. Tel 0212 343 97 57. 

Salomanje'de kahvaltı, Andon'da eğlence 

Beyoğlu'ndaki Andon'u nezih yerlerden biri olarak kabul etmişimdir. Burada da her yaşa, her zevke ve her keseye uygun eğlence var. Yılların başarılı ismi Bülent Özdemir cumartesi geceleri, bir müzik adamı Mehmet Teoman çarşambaları, dinletileri ile tiyatrocu Deniz Oral salıları, Rum müziğinde Yorgo perşembe ve cuma geceleri Andon'dalar. Meyhane'de ise Yenay ve Grubu, Türk Sanat Müziği sevenlere Boğaz manzarası ve Osmanlı mezeleri eşliğinde fasıl aleminin kapılarını açıyor. Rezervasyon 0212 251 02 22. Her zaman gitmekten keyif aldığım, özellikle patronları sevgili Erol Ağabey Kaynar ve Ayşegül İlsever nedeniyle kendimi hiç yabancı hissetmediğim Teşvikiye'deki Salomanje'nin pazar kahvaltıları herkesin dilinde. Tabii bunda her iki patronun yanı sıra Ayşegül'ün annesinin, yani bir zamanların Şoför Nebahat'ı olan Sezer Sezin Abla'nın damak tadının büyük payı var. Zaten bazı yemekler Sezer Abla tarafından evde yapılıyor. Mönüde bal-kaymak, yumurtalı ekmek, çeşit çeşit ev yapımı reçeller, sucuklu yumurta, lezzetli peynirler, bir çok seçenek bulunuyor. Ayrıca açık büfeden dilediğinizi seçerek kendi kahvaltınızı yaratabiliyorsunuz. Buradan da sevdiğiniz bir filmi ya da tiyatro oyununu izlemeye ailenizle gidebilirsiniz. Çünkü Salomanje size hem aile sıcaklığını veriyor hem de haftaya keyifle girmenizi sağlıyor. Hafta içi ve cumartesi günleri 11.30-02.00, pazar günlerinde de 10.00-24.00 saatleri arasında açık. Tel 0212 327 35 77. Dilerim köşemizin yeni şeklini beğenmişsinizdir. Bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun efendim. Hoş kalın. 

Elitler'den AIDS'e destek 

Sosyetenin tanınmış isimlerinden Deniz Berdan ve TOÇEV'in Tuvana Okuma İstekli Çocuk Eğitim Vakfı Başkanı Ebru Yarcan, AIDS Savaşım Derneğinin 'Yaşamla Bağınızı Koparmayın' konulu etkinliklerine destek vermek için kolları sıvadı. 30 Kasım-7 Aralık tarihlerindeki 'AIDS Savaşım Günleri' kapsamının programı şöyle 1-4 Aralık 2005'de Larespark Otel'de kongre, 3 Aralık'da saat 12.00'de Şişli Belediyesi desteğiyle AIDS Gönüllüleri Yürüyüşü, aynı gün saat 19-20'de Şişli Meydanı'nda konser ve 4 Aralık'ta da saat 21.00-24.00 arasında Maslak TİM'de Ferhat Göçer konseri. Aynı gece genç modacılar Arzu Kaprol, Bahar Korçan, Hakan Yıldırım, Özlem Süer ve Ümit Ünal özel kırmızı parçalardan oluşan minik defileler yapacaklar. 

Serap'a ayıp edildi 

Sonunda Serap Ezgü'ye de yargısız infaz yapıldı. Serap'ın 'Biz Bize' adlı programında kendisine 'sapık' denildiğini öne sürüp intihar eden Hasan Konduoğlu'nun ardında Serap'ı suçlayan bir mektup bıraktığı iddialarına inanmıyorum. Serap'ın bugüne kadar kimseye hakaret ettiğini sanmıyorum. Bence bu suçlamaların ardında art niyet var. 

Barbaros, Caliante'de 

Efendim, her cuma Caliante'de Barbaros'lu geceler başlıyor. Sahnelerde Ferhat Göçer'in tek rakibi olan Barbaros sesi ve fiziğiyle genç kuşağın en başarılı isimlerinden. 


Canlı Canlı'ya ödül 

Beykent Ünivesitesi magazin programları içinde yılın yapımcı ve sunucu ödüllerini 'Canlı Canlı' programının yapımcısı Cebrail Mungan ve sunucusu Gül Gölge'ye verdi. Öğrencilerle söyleşi yapan Mungan ve Gölge magazinin yozlaşmasının nedenlerini öğrencilerle tartıştı. 






</TEXT>
</DOC>
