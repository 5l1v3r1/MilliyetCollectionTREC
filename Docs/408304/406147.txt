<DOC>
<DOCNO> 406147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko03.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanahmet Köftecisi Rusya'da yayılacak 
</HEADLINE>
<TEXT>


Türkiye'de 55 şubesi bulunan Sultanahmet Köftecisi, Rusya'da ilk restoranını açtı. Önümüzdeki günlerde Polonya'da da şube açacak olan Sultanahmet Köftecisi, Rusya'da toplam 50 restorana ulaşmayı planlıyor 

AYFER YILDIZ 

Sultanahmet Köftecisi, Moskova Ramstore Alışveriş Merkezi Sevastopolsky'de ilk şubesini açtı. Rusya'da açılacak alışveriş merkezleriyle anlaşmalar yaptıklarını belirten Sultanahmet Köftecisi'nin sahibi Önder Tor, Rusya'da 50 mağaza açmayı planladıklarını, önümüzdeki günlerde Polonya'da bir şube açacaklarını söyledi. 
Türkiye'de zor şartlar altında büyüdüklerini ifade eden Önder Tor, "Türkiye'de profesyonelliğe ulaştık. Artık yurtdışında yaygınlaşacağız" dedi. Tor, yurtdışına 2007'de açılmayı planladıklarını ancak, Koç Holding Gıda Perakendecilik ve Turizm Grubu Başkanı Ömer Bozer'in Rusya'da mağaza açmalarını önerdiğini belirtti. Rusların yoğun olarak tatil yaptığı Antalya'da 'Sultanahmet Köftecisi gecesi' yaptıklarını söyleyen Tor, bu geceye gösterilen ilgi üzerine ilk şubeyi Rusya'da açtıklarını söyledi. 

'Amcam tek şubede kaldı' 
Türkiye'de İstanbul, Bodrum ve Marmaris'te toplam 55 şubesi bulunan Sultanahmet Köftecisi, 2008'de 75 şubeye ulaşmayı planlıyor. Sultanahmet Köftecisi'nin 2004 cirosu 20 milyon dolar. Şirketin İstanbul Dudullu'da yeni fabrikası da 2006'da faaliyete geçecek. 
Sultanahmet'te bulunan ve 'başka şubemiz yoktur' tabelası asan Sultanahmet Köftecisi'nin sahibinin amcası olduğunu belirten Tor, "1985'te amcamdan ayrılarak zincir mağaza kurduk. Onlar tek şube olarak kaldılar. Amcam, 'Başka yerde şubemiz yoktur' diyor, ailem adına üzülüyorum. Biz sınırlı bir müşteri kitlesi yerine daha çok kişiye ulaşıyoruz" dedi. 




</TEXT>
</DOC>
