<DOC>
<DOCNO> 407769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas11.html </URL>
<DATE> 2005/12/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Noel çamlarından tamiflu... 
</HEADLINE>
<TEXT>

     Kanada'da bir ecza firması, grip ilacı tamiflunun etken maddesini Noel için kesilen çamlardan elde edecek. 
     Biolyse Pharma şirketinin sahibi Brigitte Kiecken, ''Noel bittikten sonra hızara gönderilen ağaçları, grip salgını halinde binlerce kişinin hayatını kurtarabilecek bir ilaç üretimi için kullanmak istiyoruz'' dedi. 
     Kiecken, çam ağaçlarının iğneli yapraklarından ''şikimi asidi'' elde etmeyi tasarladıklarını belirtti. 
     Japonya'da yetişen ''şikimi'' adlı bitkiden elde edilen asit, Roche firmasının ürettiği tamiflu ilacının etken maddesini oluşturuyor. Tamiflu, öldürücü kuş gribine yol açan H5N1 virüsüne karşı en etkili ilaç olarak biliniyor. 
     ''Şikimi asidi'', az miktarda üretilebildiği için kilosunun fiyatı son bir yıl içinde 45 dolardan 600 dolara fırladı. 
     
</TEXT>
</DOC>
