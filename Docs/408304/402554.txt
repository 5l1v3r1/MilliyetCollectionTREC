<DOC>
<DOCNO> 402554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur10.html </URL>
<DATE> 2005/12/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kuş gribine karşı 'salgın' planı hazır... 
</HEADLINE>
<TEXT>

     Selma Bıyıklı 

Dünya Sağlık Örgütü'nün WHO bütün ülkeleri uyardığı kuş gribine karşı Sağlık Bakanlığı tarafından Ulusal Grip Pandemi Planı hazırlandı. 
     AA muhabirinin aldığı bilgiye göre, plan çerçevesinde Bakanlık tarafından kuş gribine karşı geliştirilecek aşı ve ilaç konusunda bir dizi girişimde bulunuldu. 
     Buna göre Sağlık Bakanlığı, yurt dışındaki bir ilaç firmasından bir milyon kutu ilaç siparişi verirken, olası bir salgın halinde geliştirilmesi muhtemel aşıdan 10 milyon doz temin edilmesi için girişimde bulunuldu. Bakanlığın bu girişimi üzerine ilgili firmadan ilk aşamada 5.5 milyon doz temini için söz alındı. 
     Salgın halinde, öncelikle sağlık personelinin bundan korunması gerektiği göz önüne alınarak, 300 bin koruyucu malzeme kiti hazırlanacak. Hemen dağıtımı yapılacak sette maske, eldiven, gözlük, galoş ve el dezenfektanı yer alacak. 
     Salgın planına göre ayrıca, Başbakanlık Kriz Merkezi ve Başbakanlık Acil Durum Yönetimi Genel Müdürlüğü ile de işbirliğine gidilecek. 
     
     PLANIN ANA HATLARI 
     ''Komuta ve kontrol'', ''Hastalığın izlenmesi'', ''Vakaların araştırılması, tedavisi, toplumun korunması'' ve ''Hizmetlerin Devamlılığının Sağlanması'' başlıklarını içeren planın ana hatları şöyle 
     -Pandemi, bilimsel ve yönetsel olarak Sağlık Bakanlığı'nın koordinasyonunda ilgili bütün kurum ve kuruluşlar ve bilim insanlarının katılımı ile oluşturulacak bir kurulun önerileri doğrultusunda izlenecek ve müdahale edilecek. 
     -Mevcut yasal mevzuat, pandemi sırasında her türlü kamu sağlığını koruyucu uygulamaları karantina, okul kapatma, toplantıları iptal etme, seyahat yasağı gibi yapacak. 
     -Pandemi sırasında hastalık izlemi, daha çok vaka sayısı ve ölüm oranlarını izlemeye dönük, toplumu korumak için alınması gereken önlemleri zamanında gerçekleştirmeye yardımcı olacak. 
     -İnfluenza tanısı koyabilecek laboratuvarların sayısı ile niteliklerinin artırılması için çalışmalara devam edecek. Halen Refik Saydam Hıfzıssıhha Merkezi Başkanlığı'nda ve İstanbul Üniversitesi Tıp Fakültesi'nde iki laboratuvar influenza tanısını doğrulama kapasitesine sahip. 
     -Hastalığa etkili olan antiviral ilaçlar Sağlık Bakanlığı'nca depolanacak. Pandemi sırasında hayati risk taşıyan kişilere antiviral tedavi verilecek. 
     -Hasta kapasitesini karşılayacak seyyar hastane veya kamu binalarının polikliniklere dönüştürülmesi gibi uygulamalar planlandı. 
     -Gerektiği takdirde Kızılay aracılığıyla emekli sağlık personeli ve gönüllüler göreve çağrılacak. 
     
</TEXT>
</DOC>
