<DOC>
<DOCNO> 402030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko20.html </URL>
<DATE> 2005/12/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
TEKEL Yıl sonunda 250-300 milyon YTL bir zarar söz konusu olacak 
</HEADLINE>
<TEXT>

     Medine Taşdelen 

TEKEL Genel Müdürü Fahri Arıkan, kurumun yıl sonunda 250-300 milyon YTL arasında bir zararının söz konusu olacağını bildirdi. 
     AA muhabirinin sorularını yanıtlayan Arıkan, tescilli marka alanındaki çalışmalara değinerek, 10 marka tescili aldıklarını ve harman çalışmaları devam eden bu ürünlerden en az 2'sini yılbaşından sonra pazara sunabileceklerini, ürün yelpazesini sert pakete hızlı bir şekilde geçirmeye çalıştıklarını ifade etti. 
     TEKEL'in rakipleriyle başa baş mücadele etmek için yeni markalarla gündeme geleceğini belirten Arıkan, şöyle devam etti 
     ''Pazar kaybı TEKEL'de önemli karlılık azalması ve zarara yol açtı. Bunun en büyük nedeni, bizim bir kamu kuruluşu olmamız. Kamu kuruluşu olmamız nedeniyle hareket esnekliğimiz sınırlı ve sabit maliyetlerimiz oldukça fazla. Ekonomik gerekçeler göz önünde bulundurularak yeniden yapılandırma çalışmaları var. Teşkilat, örgütlenme ve fonksiyonel anlamında yeniden yapılandırma çalışmalarının maliyete önemli katkılarının olacağını tahmin ediyoruz. Maliyet nedeniyle üretim kanalında bir takım tedbirler alıyoruz ve almaya devam edeceğiz. Pazarlamadaki etkinliğimizi artıracak birtakım tedbirler de düşünüyoruz.'' 
     
     ''2006'YI KARLI KAPATMAYI HEDEFLİYORUZ'' 
     Arıkan, 2005 Eylül itibariyle bilançolarına 200 milyon YTL civarında bir zararın yansıdığına dikkat çekerek, ''Yıl sonunda 250-300 milyon YTL 250-300 trilyon lira arasında bir zarar söz konusu olacaktır'' dedi. 
     Pazar payındaki düşüşü durdurup, artışla birlikte maliyet alanında yapacakları birtakım tasarruf ve tedbirler sayesinde 2006'yı karlı bir şekilde kapatmayı hedeflediklerini vurgulayan Arıkan, ''Bu katkıyı 2006 yılında bir bütün olarak düşündüğümüzde, 2006 yılında daha olumlu bir tabloyla karşılaşacağımızı düşünüyorum. Hedefimiz, zararı ortadan kaldırıp kara geçirmek yönünde'' diye konuştu. 
     Arıkan, kar için belli bir satış hacminin altına düşmemek ve ekonomik yapılanma oluşturulması gerektiğine işaret ederek, maliyet kalemlerindeki tasarrufların iş hacmiyle eşgüdümlü sağlanması halinde kar hedefinin gerçekleşebileceğini söyledi. 
     
     TEKEL ÖZELLEŞTİRMESİ... 
     TEKEL Genel Müdürü Arıkan, TEKEL'in özelleştirmesine ilişkin de şunları kaydetti 
     ''Özelleştirmeyle alakalı bir çalışmamız yok. Bu çalışmalar Özelleştirme İdaresi Başkanlığı tarafından yapılıyor. Biz burada firmanın, TEKEL'in idaresiyle sorumluyuz. TEKEL'in özelleştirmeyle ilgili herhangi bir çalışması yok. Olamaz da zaten. Biz, özelleştirme kapsamında veya değil üretim faaliyetimiz ve pazar payımızı geri kazanım açısından ne yapmamız gerekiyorsa onu yapıyoruz.'' Fahri Arıkan, Tekel ihalesinde takvimin belirsizliğinin personel üzerinde, iş ilişkisi içinde bulundukları tedarikçiler ve tütün üreticileri üzerinde muhakkak olumsuz etkileri bulunduğunu da ifade etti. 
     Bu etkileri en kısa sürede bertaraf edecek tedbirleri alma yönünde çalışmalar yaptıklarını dile getiren Arıkan, '' Hiç ölmeyecekmiş gibi dünya için yarın ölecekmiş gibi ahiret için çalışın diye bir söz vardır. Biz de TEKEL olarak bir anlamda bunu yapıyoruz'' dedi. 
     
     TEKEL 2001 BENZERİ SİGARA İÇİN YARGIYA GİDİLDİ 
     Arıkan, yaklaşık bir ay önce Tekel 2001 sigarasının logo ve dizayn olarak benzeri bir ürünün piyasaya girdiğini, ''bazı yerlerde TEKEL'in yeni ürünü şeklinde lanse edilen sigaranın TEKEL ve Tekel 2001 sigarasıyla uzaktan yakından ilgisi bulunmadığını'' söyledi. 
     TEKEL'in kaçak ve sahte sigaradan en çok canı yanan firmalardan olduğuna dikkat çeken Arıkan, bu sigaranın Tütün Üst Kurulu'ndan piyasaya sunulma izni aldığını da ifade etti. 
     Arıkan, ''Ürün yasal, ama Markalar Kanunu'na muhalefetten yargıya gittik'' dedi. 
     Fahri Arıkan, sigarada 1 Ocak 2006'dan itibaren yürürlüğe girecek AB Ürün Standartları Yönetmeliği ile ilgili de bilgi verirken, tüketicilerin parmak basarak sahte olup olmayacağını rahatlıkla anlayacağı bandroller sayesinde kaçak ve sahte sigarayla mücadelede önemli yol alınacağını vurguladı. 
     
</TEXT>
</DOC>
