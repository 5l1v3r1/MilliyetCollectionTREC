<DOC>
<DOCNO> 401978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun15.html </URL>
<DATE> 2005/12/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sakıncalı yolcu listesi 80 bin kişiye çıktı 
</HEADLINE>
<TEXT>

     ABD'nin uçuş öncesi kontroller için havayolu şirketlerine dağıttığı sakıncalı yolcu listesindeki isimler 80 bine ulaştı. 
     İsveç'te yayımlanan Svenska Dagbladet gazetesinin Avrupalı havayolu şirketlerine dayanarak verdiği habere göre, 11 Eylül 2001 terör saldırılarından önce sadece 16 isim bulunan listedeki sayı, 2001 sonunda 1000, 2002'de 40 bin ve şimdi de 80 bine ulaştı. 
     ABD'nin sakıncalı yolcu listesine göre, havayolu şirketleri, ABD'ye uçan her yolcuyu kontrol etmek ve listedeki isimlere uyuyorsa daha sonra sorgulanması için ABD İç Güvenlik Bakanlığı'na haber vermek zorunda bulunuyor. 
     İki tür kategorinin bulunduğu listede, uçması kesinlikle sakıncalı olan yolcu isimleri ile sıkı bir kontrolden geçirildikten sonra uçağa binmelerine izin verilebilecek isimler bulunuyor. 
     İsveç gazetesi, ikinci kategoriye ait yaklaşık 2 bin yolcunun, çok sıkı kontrolden geçirildikten sonra Stockholm'ün uluslararası Arlanda havaalanından uçmalarına izin verildiğini de yazdı. 
     
</TEXT>
</DOC>
