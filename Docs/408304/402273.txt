<DOC>
<DOCNO> 402273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yazar/cemal.html </URL>
<DATE> 2005/12/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Beyaz kurdele 
</HEADLINE>
<TEXT>


Van Yüzüncü Yıl Üniversitesi Rektörü Prof. Dr. Yücel Aşkın'ı önceki gün CHP lideri Baykal'la ziyaret eden gazetecilerden Aslı Aydıntaşbaş'ın dün Sabah'ta çıkan satırları 
"Yücel Aşkın, karşımızda bir deri bir kemik halsiz biçimde yatıyor. 
Gözleri kan çanağı... 
Jandarmalardan oluşan etten bir duvarın arkasında, yoğun bakım ünitesinde geniş bir odada kalıyor. 
İçeri girdiğimizde, jandarma gözetiminde, sırayla tek tek Rektör'ün güçsüz elini sıkıyoruz. 
Gözleri doluyor. 
Hastanede sessiz bir utanç havası esiyor. 
Yetkililer, 'Hocamızın psikolojik durumu iyi değil' diye söze başlıyor. Rektör'ün ağladığını, hastaneye ilk geldiğinde parmağını emdiğini, lavaboya gidemeyecek durumda olduğunu anlatıyorlar. 
Bazen ilaç almamış olmasına rağmen yirmi saat uyuyormuş... 
Buna rağmen Savcılık kendisine kelepçe takılmasını talep etmiş... Doktorlar itiraz edince, odanın dışına parmaklık yapılmış... 
İşte bu yüzden hastane yetkilileri utanç içinde. 
Kimse duymadan fısıldıyorlar 
- Zulüm bu " 
Gerekiyor muydu .. 
Rektör Aşkın'ın bileklerine kelepçe vurulup tutuklanması, tutuklu yargılanması gerekiyor muydu 
Sanmıyorum. 
Daha önce de yazmıştım. Rektör Aşkın olayı çok boyutlu. 
Bazı açılardan karmaşık... 
Hukuki bakımdan söylenecek çok şey var. 
İnsani açıdan da öyle. 
Meral Tamer'in hem göğsünde, hem de gazetemizdeki köşesinde bir süredir beyaz kurdele asılı. 
Bir haksızlığın simgesi gibi... 
Rektör Aşkın, serbest kalıncaya kadar beyaz kurdeleyi takacağını söylüyor Meral Tamer... 
Hacettepe Üniversitesi öğretim üyeleri başlatmış beyaz kurdele kampanyasını. Rektör'ün şahsında üniversiteye yapılan davranışı içlerine sindiremedikleri için yakalarına beyaz kurdele takıyorlar... 
Dayanışma örneği veriyorlar. 
Çok şey söylenebilir. 
Daha önce yazdıklarımı yinelemek istemiyorum. 
Tutuklu olan, hastanedeki yatağında demir parmaklık arkasında ve jandarma gözetiminde yatan Rektör Aşkın'ın durumu hiç kuşkusuz insanın içini acıtıyor. 
Bir ülkede her şeyin başı, insanlardaki 'adalet duygusu'nun tatmin edilmesidir. Adalete güven duymadan, barış ve huzur içinde bir yaşam mümkün değildir. 
Demokrasi de olmaz hukuk olmadan, hukuk devleti olmadan... 
Rektör Aşkın'a geçmiş olsun 
En yakın zamanda sağlığına kavuşmasını diliyorum. 
Adaletin daha fazla gecikmeden gerçekleşeceğine inanmak istiyorum. 



</TEXT>
</DOC>
