<DOC>
<DOCNO> 405363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko40.html </URL>
<DATE> 2005/12/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Asgari ücret yüzde 8.65 arttı 
</HEADLINE>
<TEXT>

     Asgari ücret, 1 Ocak 2006’dan itibaren 16 yaşından büyükler için brüt 531 YTL, net 380 YTL 46 YKr oldu. 
     Çalışma ve Sosyal Güvenlik Bakanı Murat Başesgioğlu, Asgari Ücret Tespit Komisyonu’nun bugünkü toplantısının ardından yeni asgari ücreti açıkladı. 
     Başesgioğlu’nun verdiği bilgiye göre, asgari ücret 1 Ocak 2006’dan itibaren 16 yaşından büyükler için brüt 531 YTL, net 380 YTL 46 YKr oldu. 
     16 yaşından büyükler için belirlenen asgari ücretten 74 YTL 34 YKr SSK primi, 5 YTL 31 YKr işsizlik sigortası fonu, 67 YTL 70 YKr gelir vergisi, 3 YTL 19 YKr damga vergisi olmak üzere toplam 150 YTL 54 YKr kesinti yapılacak. 
     16 yaşından büyükler için asgari ücretin işverene toplam maliyeti 645 YTL 17 YKr olacak. Asgari ücret 16 yaşından küçük işçiler için brüt 450 YTL, net 322 YTL 43 YKr olarak belirlendi. 
     16 yaşından küçükler için asgari ücretten 63 YTL SSK primi, 4 YTL 50 YKr işsizlik sigortası fonu, 57 YTL 38 YKr gelir vergisi, 2 YTL 70 YKr damga vergisi olmak üzere toplam 127 YTL 58 YKr kesinti yapılacak. 
     Bu asgari ücretin işverene maliyeti ise 576 YTL 32 YKr olacak. 
     
     KAPICILAR 

     Kapıcılar için asgari ücret ise brüt 531 YTL, net 448 YTL 16 YKr olarak tespit edildi. 
     Kapıcılar için belirlenen brüt asgari ücretten ise 74 YTL 34 YKr SSK primi, 5 YTL 31 YKr işsizlik sigortası fonu, 3 YTL 19 YKr damga vergisi olmak üzere toplam 82 YTL 84 YKr kesilecek. 
     Kapıcılar için belirlenen asgari ücretin işverene toplam maliyeti 645 YTL 17 YKr olacak. SSK primine esas kazancın alt sınırı ise asgari ücretin brüt miktarı olan 531 YTL’ye yükseldi. 
     
     YÜZDE 8.65 ARTTI 

     Komisyonun aldığı karar uyarınca, 16 yaşından büyükler için açıklanan yeni asgari ücret yüzde 8.65, 16 yaşından küçükler için belirlenen asgari ücret ise yüzde 8.22 oranında artmış oldu. 
     Asgari ücret 16 yaşını dolduran işçiler için günlük brüt 17 YTL 70 YKr, saatlik 2 YTL 36 YKr 16 yaşını doldurmamış işçiler için ise günlük brüt 15 YTL, saatlik 2 YTL olarak uygulanacak. 
     Yeni asgari ücret, 1 Ocak 2006-31 Aralık 2006 tarihleri arasında geçerli olacak. 
     Asgari ücret, komisyonda yer alan işveren ve hükümet kesimi temsilcilerinin oylarıyla belirlenirken, işçi kesimi karara muhalif kaldı. 
     Çalışma ve Sosyal Güvenlik Bakanı Murat Başesgioğlu, "Asgari ücret, sadece işçilerimize verilecek en az ücreti ifade etmenin yanında SSK primlerini, ücretin genel seyrini ve para cezaları gibi hususları da ilgilendirdiği için elbette komisyon bu ve diğer hususları da dikkate alarak bu şekilde bir takdirde bulunmuştur" dedi. 
     Başesgioğlu, Asgari Ücret Tespit Komisyonu’nun bugünkü toplantısının ardından yaptığı açıklamada, komisyonun oy çokluğuyla yeni asgari ücreti belirlediğini söyledi. 
     Başesgioğlu, halen 16 yaşından büyükler için brüt 488 YTL 70 Ykr net 350 YTL 15 Ykr olan asgari ücretin, yüzde 8.65 oranında artırılarak brüt 531 YTL, net 380 YTL 46 Ykr’ye çıkarıldığını söyledi. 
     Yeni asgari ücretin, 1 Ocak 2006 ile 31 Aralık 2006 tarihleri arasında geçerli olacağını belirten Başesgioğlu, asgari ücretin işverene toplam maliyetinin 645 YTL 17 Ykr olacağını ifade etti. 
     2006 yılı için hedeflenen enflasyon oranının yüzde 5 olduğunu 
     anımsatan Başesgioğlu, komisyonunun hedeflenen enflasyonun üzerinde yüzde 3.65 oranında bir refah payını artışa eklediğini kaydetti. 
     Başesgioğlu, hükümete geldiklerinde 2002 yılı Kasım ayında asgari ücretin, 184 milyon 250 bin lira olduğunu, bugün bu rakamın 380 YTL 46 Ykr’ye çıkarılmasıyla toplam yüzde 106 oranında bir artış sağlandığını bildirdi. Başesgioğlu, başka bir ifadeyle 1 Temmuz 2002 tarihinde 116.56 dolar olan asgari ücretin, 1 Ocak 2006 tarihinden itibaren 282 
     dolara ulaştığını ifade etti. 
     Tespit edilen yeni asgari ücretin, taraflarca tam olarak istenen rakam olmadığını ifade eden Başesgioğlu, "Ama asgari ücret, sadece işçilerimize verilecek en az ücreti ifade etmenin yanında SSK primlerini, ücretin genel seyrini ve para cezaları gibi hususları da ilgilendirdiği için elbette komisyon, bu ve diğer hususları da dikkate alarak bu şekilde bir takdirde bulunmuştur. Bunun çalışanlarımıza hayırlı olmasını diliyorum" diye konuştu. 
     
     "SOSYAL BARIŞ İÇİN..." 

     TİSK Yönetim Kurulu Üyesi Ali Nafiz Konuk da, hedef enflasyonun üzerinde gerçekleşen asgari ücreti, sosyal barışın tesisi ve asgari ücretle çalışanların beklentilerinin karşılanması amacıyla başından beri savundukları ölçü ve ilkelerin üzerine çıkmış olmasına rağmen kabul ettiklerini söyledi. 
     İşveren kesimi olarak, hedeflerinde fedakarlık yaparak bu rakamı kabul ettiklerini dile getiren Konuk, yeni belirlenen asgari ücretin Türkiye’nin rekabet etmek zorunda olduğu ülkelerdeki asgari ücretten yüksek olduğunun göz önünde tutulması gerektiğini savundu. Konuk, şunları kaydetti 
     "Biz bir takım rakamları savunurken, tabi bunun arka planında ülke olarak, işletmeler olarak ve çalışan insanlarımız olarak karşılaşabileceğimiz potansiyel tehlikeleri dikkate alarak bu sözleri söylüyoruz. ’Yeni asgari ücret, kayıtdışını artırmamalı, ülkenin makro ekonomik dengelerini bozmamalıdır’ dememizin gerisinde hep bunlar yatıyordu. 
     Netice itibariyle düşündüğümüzün üzerinde artış getiren bu asgari ücretin ülkemize ve insanlarımıza hayırlı olmasını diliyorum." 
     
     "TÜRK-İŞ’TEN MUHALEFET ŞERHİ 

     Türk-İş Genel Eğitim Sekreteri Mustafa Türkel de, önceliklerinin asgari ücretle çalışan bir kişinin eline net olarak geçecek para olduğunu söyledi. 
     Türkel, bu öncelikteki temel kıstaslarının, belirlenen açlık sınırı, en düşük devlet memuru maaşı ve Türkiye İstatistik Kurumu’nun komisyona sunduğu veriler olduğunu belirtti. 
     Türkiye İstatistik Kurumu’nun bugün komisyona sunduğu rakamın net 508 YTL olduğunu bildiren Türkel, kurumun geçen yıl bu tutarı 422 YTL 
     olarak belirlediğini anımsatarak, ne geçen yıl ne de bu yıl bu kriterin dikkate alınmadığını kaydetti. Türkel,şöyle konuştu 
     "Türkiye’de açlık sınırı belli, yoksulluk sınırı da belli. Asgari ücret üzerindeki vergi ve sigorta yükü yüksekliği de bizim için çok önemliydi ve biz bunu her toplantıda dile getirdik. Sosyal taraflar olarak her ikimizin de sıkıntısı var. Vergi ve sigorta primlerinin yüksekliği kayıt dışını körükleyen ve bunun ötesinde de çalışanın eline daha az ücret geçmesine neden olan bir durumdur. Hükümete yaptığımız bir çağrıyı burada yenilemek istiyoruz Asgari ücret üzerindeki vergi ve sigorta yükünün mutlaka azaltılması gerekiyor. Bu konuda özellikle kurumlar vergisinin indirilmesi yönünde atılan adımı takdirle karşılıyoruz. Asgari ücret üzerindeki vergi yükünden de hiç değilse 5 puanlık bir indirimin sürpriz olarak hükümet tarafından önerileceğini bekliyorduk. Ancak üzgünüz böyle talep gelmedi." Asgari ücretle geçinmenin, Türkiye’de gerçekten zor olduğunu vurgulayan Türkel, hele hele 350 YTL gibi bir ücretle geçinmenin çok daha zor olduğunu kaydetti. 
     İşveren kesiminin serzenişlerine de hak verdiklerini dile getiren Türkel, bundan sonraki Asgari Ücret Tespit Komisyonu toplantılarında asgari ücret üzerindeki vergi ve sigorta yüklerinin bir kez daha gözden geçirilmesini beklediklerini söyledi. Türkel, bu gerekçelerle belirlenen asgari ücrete muhalefet şerhi koyduklarını belirterek, "Asgari ücretle çalışanların Allah yardımcısı olsun" dedi. 
     
     TÜRK-İŞ’İN KARŞI OY GEREKÇESİ 

     Türk-İş’in komisyona sunduğu karşı oy gerekçesinde, "bilimsel, objektif ve güvenilir veriler esas alınarak tespit yapılması yerine asgari ücretin pazarlık konusu edildiği ve Türkiye İstatistik Kurumu’nun perakende fiyatları kullanarak, üstelik sadece tek işçi için belirlediği ve net olarak işçinin eline geçmesi gereken tutarın daha da aşağıya çekilerek brüt olarak açıklandığı savunuldu. 
     Gerekçede, Türkiye İstatistik Kurumu’nun tek işçi için hesapladığı tutarın, Aralık 2005 itibariyle net 508.19 YTL olduğu ifade edildi. 
     
</TEXT>
</DOC>
