<DOC>
<DOCNO> 404430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/siyaset/axsiy01.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye dilimlenecek' 
</HEADLINE>
<TEXT>


Baykal, Türkiye'nin AB'ye üyelik sürecinde 'sucuk gibi dilimleneceğini' belirterek, "İlk dilim 3 Ekim'den önce Rum Kesimi'ni tanımak" dedi 

ANKARA Milliyet 


CHP Genel Başkanı Deniz Baykal, AB müzakerelerinin Kıbrıs Rum Kesimi'ni tanıma koşuluna bağlandığını belirterek "Türkiye 10 yıl boyunca somut bedeller ödeyecek. Salam gibi, sucuk gibi, pastırma gibi dilimlenme süreci başlayacak" dedi. 
Baykal, dün basın mensuplarıyla yeni yıl sohbeti yaptı. Baykal, gazetecilere 17 Aralık öncesinde Başbakan Recep Tayyip Erdoğan'a TBMM'de ikram ettiği, içinde 41 çeşit baharatın da yer aldığı ve tadı mesir macununa benzeyen "demirhindi şurubu" ikram etti. Soğuk algınlığı bulunan Baykal, Erdoğan'a göndermede bulunarak, "Brüksel zirvesi öncesi ikram ettik ama anlaşılan bir faydası olmamış. Ama bu şerbetin kabahati değil" esprisini yaptı. 
İç politika kaygısının dış politikayı zaafa uğratacak hale geldiğini söyleyen Baykal, "Bize kalıcı kısıtlamalar yok diyorlar, 2 gün sonra nota veriyorlar" dedi. Baykal, Türkiye'nin "hayali bir üyelik için" bedeller ödeyeceği bir tuzağın içine çekilmek istendiğini belirterek, "Salam gibi, sucuk gibi, pastırma gibi dilimlenme süreci başlayacak. İlk dilim 3 Ekim'den önce kesilecektir. Rum Kesimi'ni tanımak, KKTC'nin hukuki dayanaklarını zaafa uğratacaktır. 10 yıl içinde ikinci, üçüncü dilimler kesile kesile bu süreç tamamlanacaktır" diye konuştu. 
Baykal, başkanlık sistemi tartışmalarıyla ilgili olarak da, "TBMM geleneğinin varlığı onları tedirgin ediyor" şeklinde konuştu. 




</TEXT>
</DOC>
