<DOC>
<DOCNO> 408156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/spor/axspo07.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul tarihe geçti 
</HEADLINE>
<TEXT>


Şampiyonlar Ligi'nin İstanbul'daki finali unutulmaz bir maça sahne oldu. Liverpool, Milan karşısında ilk yarısını 3-0 geride kapadığı finali penaltılarla kazandı, 21 yıl sonra zirveye çıktı 


FUTBOL 
Avrupa Şampiyonlar Ligi'nde şampiyonluğu, İstanbul'da ilk kez yapılan finalde, İtalyan AC Milan'ı nefesleri kesen bir mücadele sonunda deviren İngiliz Liverpool kazandı. Olimpiyat Stadı'nda 3 - 0 geriye düştüğü maçta ikinci yarıda 3 - 3'lük eşitliği yakalayan kırmızı - beyazlılar, mücadeleyi penaltılarla 6 - 5 kazanarak mucizeyi başardı ve 21 yıl aradan sonra beşinci kez Avrupa'nın en büyük kupasına uzandı. UEFA Kupası'nı, Portekiz'in başkenti Lizbon'daki finalde, ev sahibi ülkeden Sporting Lizbon'u 3 - 1 yenen Rus CSKA Moskova ilk kez elde etti. 
Avrupa Süper Kupası'nı da, Rusya'nın CSKA Moskova takımını uzatmada 3 - 1 yenen İngiltere'nin Liverpool takımı üçüncü kez kazandı. Almanya'daki FIFA Konfederasyon Kupası'nı, finalde Arjantin'i 4 - 1 yenen Brezilya ikinci kez müzesine götürürken, ev sahibi Almanya da Meksika'yı 4 - 3 yenerek üçüncü oldu. Hollanda'daki Dünya A Gençler Futbol Şampiyonası'nda şampiyonluğu, finalde Nijerya'yı 2 - 1 yenen Arjantin beşinci kez kazanırken, Fas'a 2 - 1 üstünlük sağlayan Brezilya da üçüncü oldu. İngiltere'deki 9. Avrupa Bayanlar Futbol Şampiyonası'nda Norveç'i finalde 3 - 1 yenen Almanya şampiyonluğa ulaştı. 
Japonya'nın Yokohama ve Tokyo kentlerindeki FIFA 2. Dünya Kulüplerarası Futbol Şampiyonası'nda, finalde İngiliz Liverpool'u 1 - 0 mağlup eden Brezilya ekibi Sao Paulo şampiyonluğu elde etti. 2006 Dünya Kupası'na katılacak finalistler belli olurken, final grubu kuraları da ev sahibi Almanya'nın Leipzig kentinde çekildi. 

Son gülen Clijters 
TENİS 
Sezonun ilk "Grand Slam" mücadelesi olan Avustralya Açık Tenis Turnuvası'nda şampiyonlukları, tek erkeklerde Rus Marat Safin ilk, tek bayanlarda ise ABD'li Serena Williams, ikinci kez kazandı. Fransa Roland Garros Açık Tenis Turnuvası'nda şampiyonlukları, tek bayanlarda Belçikalı Justine Henin - Hardenne ikinci, tek erkeklerde de İspanyol Rafael Nadal ilk kez kazandı. Wimbledon Tenis Turnuvası'nda tek erkeklerde İsviçreli Roger Federer, tek bayanlarda da ABD'li Venus Williams şampiyonluğa ulaştılar. 
Sezonun dördüncü ve son "Grand Slam" mücadelesi olan ABD Açık Tenis Turnuvası'nda ise şampiyonlukları, tek erkeklerde İsviçreli Roger Federer ikinci, tek bayanlarda da Belçikalı Kim Clijsters ilk kez kazandı. 
Bayanlar Federasyon Kupası'nda şampiyonluğu, ev sahibi Fransa'yı 3 - 2 yenen Rusya ikinci kez üstüste kazanırken, erkeklerde de Davis Kupası'nda finalde Slovakya'ya 3 - 2'lik üstünlük sağlayan Hırvatistan mutlu sona ulaştı. 

Spurs, Duncan'la zirvede 
Basketbol 
NBA'de 2004 - 2005 sezonu şampiyonluğunu, Play - Off final serisinde, 2003-04'ün şampiyonu Detroit Pistons'a 4 - 3 üstünlük sağlayan San Antonio Spurs üçüncü kez kazandı. Phoenix Suns takımının Kanadalı oyun kurucusu Steve Nash ile San Antonio Spurs'un pivotu Tim Duncan "en değerli oyuncular" seçildiler. Denver'da gerçekleştirilen 54. Geleneksel Doğu - Batı Karmaları All Star maçında ise Doğu, Batı'yı 125 - 115 yenerek 34. kez mutlu sona ulaştı. Philadelphia 76ers'ın yıldızı Allen Iverson da All Star'da "en değerli oyuncu" seçildi. Euroleague'de 2004 - 2005 sezonu şampiyonluğunu, Rusya'nın başkenti Moskova'daki finalde, İspanyol TAU Ceramica Vitoria'yı 90 - 78 yenen İsrail'in Maccabi Elite Tel Aviv takımı üstüste ikinci ve toplamda da beşinci kez kazanırken, ev sahibi CSKA Moskova'yı uzatmada 94 - 91 mağlup eden Yunan Panathinaikos üçüncülüğü aldı. FIBA Avrupa Ligi'nde İstanbul'daki finalde Ukrayna'nın BC Kiev takımını 85 - 74 yenen Rus Dinamo St. Petersburg birinciliği elde ederken, üçüncülüğü ise Fenerbahçe'ye 86 - 79 üstünlük sağlayan Rus BC Khimki Moskova aldı. ULEB Kupası'nı, Yunanistan'ın Makedonikos Alfa Kozani takımını 78 - 74 yenen Litvanya'nın BC Lietuvos Rytas Vilnius takımı aldı. FIBA Erkekler Avrupa Kupası'nda, Rus Lokomotiv Rostov'u 75 - 74 yenen ev sahibi Rumen ekibi CSU Asesoft Ploeşti şampiyon oldu. Bayanlar Avrupa Ligi'nde 2004 - 2005 sezonu şampiyonluğunu, Çek Gambrinus JME Brno'yu 69 - 66 mağlup eden evsahibi Rus ekibi VBM-SGAU Samara ilk kez kazandı. FIBA Bayanlar Avrupa Kupası'nda şampiyonluğu, yarı finalde Hırvat rakibine üstünlük sağlayan Fenerbahçe'yi 53 - 45 yenen İtalyan Phard Basket Napoli kazandı. NCAA'de 2004 - 2005 sezonu şampiyonluğunu, Illinois Üniversitesi'ni 75 - 70 yenen North Carolina Üniversitesi 4. kez kazandı. 

Filenin kralı İtalya 
VOLEYBOL 
İtalya'nın başkenti Roma ve Sırbistan-Karadağ'ın başkenti Belgrad'daki 24. Avrupa Erkekler Voleybol Şampiyonası'nda şampiyonluğu, finalde Rusya'yı 3-2 yenen İtalya, altıncı kez kazandı. Hırvatistan'ın Pula ve Zagreb kentlerindeki 24. Avrupa Bayanlar Voleybol Şampiyonası'nda şampiyonluğu, finalde İtalya'yı 3-1 yenen Polonya şampiyonluğu elde etti. Erkekler Avrupa Şampiyonlar Ligi'nde şampiyonluğu, Yunan Iraklis'i 3-1 yenen Fransız Tours kazandı. Japonya'nın Nagano ve Tokyo kentlerindeki 4. Büyük Şampiyonlar Kupası'nda Brezilya, erkekler ve bayanlarda 10'ar puanla yenilgisiz, erkeklerde 2., bayanlarda ise ilk kez şampiyonluğu elde etti. Bayanlar Avrupa Şampiyonlar Ligi'nde şampiyonluğu, 2 İtalya takımından Foppapedretti Bergamo, Sant Orsola Asystel Novara'yı 3-0 yenerek dördüncü kez kazandı. Avrupa Konfederasyon Kupası'nda şampiyonlukları, erkeklerde İspanyol Son Amar Palma Mallorca'yı finalde 3-2 yenen İtalyan Lube Macerata, bayanlarda ise Rus Balakovskaya AES Balakovo'ya 3-0 üstünlük sağlayan İtalyan Pallavolo Sirio Perugia elde ettiler. Sırbistan-Karadağ'ın başkenti Belgrad'daki Dünya Erkekler Voleybol Süper Ligi finalinde Brezilya, ev sahibi Sırbistan-Karadağ'ı 3-1 yenerek 5. kez şampiyonluğu aldı. Japonya'nın Sendai kentindeki 13. Dünya Bayanlar Voleybol "Grand Prix" mücadelesinde Brezilya, 9 puanla 5. kez şampiyon oldu. 

HENTBOL 
Tunus'taki 19. Dünya Erkekler Hentbol Şampiyonası'nda, finalde, geçen kupanın şampiyonu Hırvatistan'ı 40 - 34 yenen İspanya ilk kez şampiyon oldu. Rusya'nın Saint Petersburg kentinde Dünya Bayanlar Hentbol Şampiyonası'nda şampiyonluğu, finalde Romanya'yı 28 - 23 yenen Rusya, beşinci kez kazandı. Üçüncülüğü ise ev sahibi Tunus'u 26-25 yenen Fransa aldı. Erkeklerde Avrupa kupalarında şampiyonlukları, Şampiyonlar Ligi'nde, finalde iki İspanyol ekibinden BM Ciudad Real'e 29 - 27 ve 27 - 28 üstünlük sağlayan Barcelona Cifec, EHF Kupası'nda iki Alman ekibinden SC Magdeburg'a 22 - 30 ve 31 - 22 üstünlük sağlayan Tusem Essen, Çalenç Kupası'nda Portekiz'in ABC Braga Andebol SAD takımına 29 - 24 ve 26 - 29'la üstünlük sağlayan İsviçre ekibi Wacker Thun ve Kupa Galipleri Kupası'nda da Hırvat RK Zagreb'i 37 - 25 ve 31 - 25 yenen İspanyol CBM Ademar Leon kazandı. 

FORMULA 1 
Otomobil sporlarında 56. Formula 1 "Grand Prix" Dünya Şampiyonası'nda şampiyonluğu, Renault sürücüsü Fernando Alonso, 133 puanla alıp tarihin en genç şampiyonu olurken, McLaren Mercedes'den Finli Kimi Raikkonen, 112 puanla ikinciliği, 7 şampiyonluğu bulunan Ferrari'den Alman Michael Schumacher, 62 puanla üçüncülüğü aldı. Markalarda ise Renault, 191 puanla ilk sırayı elde etti. 

OLİMPİYAT 
Uluslararası Olimpiyat Komitesi IOC , Singapur'daki toplantısında, 2012'deki 30. Yaz Olimpiyat Oyunları'na, İngiltere'nin başkenti Londra'nın ev sahipliği yapmasını kararlaştırdı. IOC, beyzbol ve softbolu da oyunlar programından çıkardı. 

BİSİKLET 
92. Uluslararası Fransa Bisiklet Turu'nda birinciliği, ABD'li Lance Amstrong, 86.15.02.00'lık derecesiyle üst üste 7. kez kazandı. İkinciliği İtalyan Ivan Basso, üçüncülüğü de Alman Jan Ullrich aldı. ABD'nin Los Angeles kentindeki Dünya Bisiklet Pist Şampiyonası'nda İngiltere, 4 altın, birer gümüş ve bronz madalyayla en başarılı ülke oldu. İspanya'nın başkenti Madrid'deki Dünya Bisiklet Yol Şampiyonası'nda Avustralya, birer altın, gümüş ve bronz madalyayla en başarılı ülke oldu. 

YÜZME 
Kanada'nın Montreal kentindeki 11. Dünya Yüzme, Atlama, Sutopu ve Senkronize Yüzme Şampiyonası'nda ABD, 17 altın, 15 gümüş ve 7 bronz madalyayla birinci, Avustralya da 13 altın, 8 gümüş ve 4 bronz madalyayla 2. oldu. İtalya'nın Trieste kentindeki 9. Avrupa Kısa Parkur Yüzme Şampiyonası'nda Almanya, 5 altın, 4 gümüş ve 7 bronz madalyayla birinciliği aldı. 

MARATON 
Uluslararası Geleneksel New York Maratonu'nu, erkeklerde Kenyalı Paul Tergat, bayanlarda da Letonyalı Jelena Prokopcuka kazandı. Uluslararası Geleneksel Londra Maratonu'nda, erkeklerde Kenyalı Martin Lel, bayanlarda da İngiliz Paula Radcliffe zirveye çıktı. Kanada'nın Edmonton kentindeki 14. Dünya Yarı Maraton Şampiyonası'nda Romanya 2, Tanzanya ve Etiyopya da 1'er altın madalya kazandılar. 

CİMNASTİK 
Macaristan'ın Debrecen kentindeki Avrupa Artistik Cimnastik Şampiyonası'nda Fransa, 3 altın, 2 gümüş ve 1 bronz madalyayla en başarılı ülke oldu. Moskova'daki 21. Avrupa Ritmik Cimnastik Şampiyonası'nda Rusya, 5 altın ve 3 gümüş madalya kazanırken, bu ülkeden Irina Tchactina, 4 altın madalyayla şampiyonaya damgasını vurdu. Bakü'deki 27. Dünya Ritmik Cimnastik Şampiyonası'nda Rusya 7 altın, 1 gümüş ve 4 bronz madalyayla dikkati çekti. Melbourne'deki 38. Dünya Artistik Cimnastik Şampiyonası'nda ABD, dörder altın ve gümüşün yanısıra 1 bronz madalyayla en başarılı ülke oldu. 

ATLETİZM 
Finlandiya'nın başkenti Helsinki'deki 10. Dünya Atletizm Şampiyonası'nda ABD, 14 altın, 8 gümüş ve 3 bronz madalyayla 1., Rusya, 7 altın, 8 gümüş ve 5 bronz madalyayla 2. ve Etyopya da 3 altın, 4 gümüş ve 2 bronz madalyayla 3. oldu. Şampiyonada bayanlarda 3 dünya rekoru kırıldı. İspanya'nın başkenti Madrid'deki 28. Avrupa Salon Atletizm Şampiyonası'nda 9 altın, 2 gümüş ve 6 bronz madalya elde eden Rusya, en başarılı ülke oldu. Portekiz'in Lagos kentindeki Avrupa Şampiyon Kulüpler Kupası Atletizm Yarışmaları'nda birincilikleri, bayanlarda Rus Luch Moskova 125, erkeklerde de İtalyan Fiamme Gialle 115 puanla kazandı. Monaco'daki 3. Dünya Atletizm Finali sonrasında genel klasman birinciliklerini, erkeklerde Etiyopyalı Kenenisa Bekele 1451, bayanlarda da sırıkla yüksek atlamada üst üste kırdığı rekorlarla çıtayı 5.01 metreye taşıyan Rus Yelena Isinbayeva, 1453 puanla elde ettiler. Bayanlar üç adım atlamada Rus Tatiana Lebedeva, Golden League yarışlarındaki tüm ayakları kazandı ve "jackpot" yaparak 1 milyon dolarlık ödül kazandı. 

RALLİ 
Dünya Ralli Şampiyonası'nda şampiyonluğu, Citroen'in Fransız sürücüsü Sebastian Loeb, 127 puanla kazanırken, Finli Marcus Gronholm ve Norveçli Peter Solberg, 71'er puanla ikinciliği paylaştı. Markalarda ise şampiyonluğu, 178 puanla Citroen aldı. Barcelona - Dakar arasında gerçekleştirilen 27. Dakar Rallisi'nde birincilikleri, otomobilde Mitsubishi marka aracıyla Fransız Stephane Peterhansel, ikinci kez üstüste, motosiklette ise yine Fransız Cyril Despres, KTM marka motoruyla kazandı. 

KAYAK 
İtalya'nın Bormio kentindeki 38. Dünya Alp Disiplini Kayak Şampiyonası'nda Avusturya, 3'er altın ve gümüşün yanısıra 4 bronz madalyayla birinci, Hırvatistan, Janica Kostelic'in kazandırdığı 3 altın madalyayla ikinci ve ABD de 2 altın, 1 gümüş ve 3 bronz madalyayla üçüncü oldu. Almanya'nın Oberstdorf kentindeki 51. Dünya Kuzey Disiplini Kayak Şampiyonası'nda Norveç, yedişer altın ve bronzun yanısıra 5 gümüş madalyayla birinciliği kazandı. Alp Disiplini Dünya Kupası'nda bu sezonun birinciliklerini, erkeklerde ABD'li Bode Miller 1648, bayanlarda da İsveçli Anja Pearson, 1359 puanla aldı 

BUZ PATENİ 
Rusya'nın başkenti Moskova'daki Dünya Artistik Buz Pateni Şampiyonası'nda en başarılı ülke 3 altın ve 1 gümüş madalya kazanan Rusya oldu. İtalya'nın Torino kentindeki Avrupa Artistik Buz Pateni Şampiyonası'nda Rusya, 4 altın, 1'er de gümüş ve bronz madalyayla zirveye çıktı. 

OKÇULUK 
İspanya'nın başkenti Madrid'deki 43. Dünya Büyükler Okçuluk Şampiyonası'nda Güney Kore, 4 altın, 1 gümüş ve 2 bronz madalyayla en başarılı ülke olarak dikkati çekti. Danimarka'nın Aalborg kentindeki 8. Dünya Salon Okçuluk Şampiyonası'nda ABD, 8 altın, 2 gümüş ve 4 bronz madalya kazanarak en başarılı ülke oldu. 

BUZ HOKEYİ 
Avusturya'nın Viyana ve Innsbruck kentlerindeki 70. Dünya Erkekler Buz Hokeyi Şampiyonası'nda şampiyonluğu, finalde Kanada'yı 3 - 0 yenen Çek Cumhuriyeti 11. kez kazanırken, üçüncülüğü ise İsveç'i 6 - 3 yenen Rusya aldı. İsveç'in Linköping ve Norrköping kentlerindeki 9. Dünya Bayanlar Buz Hokeyi Şampiyonası'nda şampiyonluğu, finalde son 8 kupanın şampiyonu Kanada'yı 1 - 0 yenen ABD, ilk kez kazanırken, üçüncülüğü ise Finlandiya'yı 5 - 2 mağlup eden ev sahibi İsveç aldı. 

BOKS 
Çin Halk Cumhuriyeti'nin Mianyang kentindeki 13. Dünya Büyükler Boks Şampiyonası'nda Küba, 4 altın, 1 gümüş ve 2 bronz madalyayla birinciliği, Rusya, 3 altın ile birer gümüş ve bronz madalyayla ikinciliği, Kazakistan da 2 altın ve 3 bronz madalyayla üçüncülüğü aldı. Norveç'in Tonsberg kentindeki 4. Avrupa Bayanlar Boks Şampiyonası'nda birinciliği Rusya, 4 altın, 3 gümüş ve 2 bronz madalya kazanarak elde etti. Rusya'nın Saint Petersburg kentindeki 3. Dünya Bayanlar Boks Şampiyonası'nda ev sahibi Rusya, 7 altın, 1 gümüş ve 4 bronz madalyayla birinciliği aldı. 


</TEXT>
</DOC>
