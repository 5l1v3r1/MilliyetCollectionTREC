<DOC>
<DOCNO> 403263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/spo04.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahşor Sümer 
</HEADLINE>
<TEXT>


Mehmet Ali Yılmaz'ın restine karşın seçime girip kazanan Trabzonspor eski Başkanı, bu kez siyasi destekli adayların karşısına çıktı 


Trabzonspor'da yıllarca teknik direktörlük yapan, bir dönem de başkanlık görevini üstlenen Özkan Sümer, 18 Aralık'taki genel kurul öncesi adaylığını açıkladı. 
Üç ayrı grup tarafından kendisi için imza kampanyası düzenlenen Sümer, siyasi destek aldıkları ileri sürülen İskender Önal ve Nuri Albayrak'ın karşısına çıkarak, adaylığını koyan üçüncü isim oldu. 31 Aralık 2000'deki genel kurulda Mehmet Ali Yılmaz'ın "aday çıkarsa yokum" restine rağmen seçime giren ve koltuğa geçen Sümer, 5 Eylül 2003'te Trabzon - Fenerbahçe maçından sonra sarı - lacivertlilere verilen saha kapatma cezasının kaldırılmasını protesto ederek, görevinden ayrılmıştı. 

"İlgisiz kalamazdım" 
Sümer, bu kez Başbakan Recep Tayyip Erdoğan'a yakınlığı ile bilinen Nuri Albayrak ve AKP'li Bayındırlık ve İskan Bakanı, eski başkan Faruk Özak'ın iş ortağı İskender Önal ile başkanlık için yarışacak. Aynı zamanda İstanbul Büyükşehir Belediyespor'un başkanlığını yapan Albayrak, kulübün ihalesine girdiği Trabzon Limanı'nı almıştı. Özkan Sümer, "İstifamın Trabzonspor'a zarar verdiği gerçeği gözardı edilemez. Bu zor şartlara daha fazla ilgisiz kalamazdım" dedi. 

Halilhodziç rahatladı 

Ankaraspor yenilgisine sinirlenip, takımının önceki günkü yaptığı antrenmana çıkmayarak futbolcularına tepkisini gösteren Teknik Direktör Vahid Halilhodziç'in, başkan adaylarının kendisi hakkındaki olumlu konuşmalarının ardından moralinin yerine geldiği bildirildi. İskender Önal, Boşnak hoca ile bir araya gelip, kendisine güven aşılamış, Nuri Albayrak da "Onu şahsen beğeniyorum" açıklamasını yapmıştı. Karadeniz ekibi, Beşiktaş maçının hazırlıklarına bir günlük iznin ardından bugün tekrar başlayacak. 


</TEXT>
</DOC>
