<DOC>
<DOCNO> 402516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy07.html </URL>
<DATE> 2005/12/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Asgari ücrette ikinci randevu yarın... 
</HEADLINE>
<TEXT>

     Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere yarın ikinci toplantısını gerçekleştirecek. 
     İşçi, işveren ve hükümeti temsilen toplam 15 üyeden oluşan Asgari Ücret Tespit Komisyonu’nun ikinci toplantısı yarın saat 13.00’da Türkiye işveren İşveren Sendikaları Konfederasyonu TİSK Genel Merkezi’nde gerçekleştirilecek. 
     Asgari Ücret Tespit Komisyonu, ilk toplantısında "sosyal diyalog" çerçevesinde Komisyon toplantılarının sosyal taraflarda gerçekleştirilmesini kararlaştırmıştı. Bu kapsamda bir sonraki toplantı da 16 Aralık Cuma günü Türk-İş Genel Merkezi’nde yapılacak. 
     Komisyon toplantısında, asgari ücretin tespit edilmesinde değerlendirilmek üzere Maliye Bakanlığı, Hazine Müsteşarlığı, Türkiye İstatistik Kurumu TÜİK ve Devlet Planlama Teşkilatı’ndan DPT istenen, ülkenin içinde bulunduğu ekonomik ve sosyal durum ile memur maaşlarına ilişkin raporların ele alınması bekleniyor. 
     
     TİSK’İN GÖRÜŞÜ 

     TİSK, asgari ücret belirlenirken geleceğe yönelik enflasyon hedefleri, istihdam düzeyi, işsizlik oranları, işletmelerin rekabet gücü, yabancı sermayenin çekimi ve kayıtdışı ekonominin boyutları gibi unsurların dikkate alınmasını istiyor. TİSK, asgari ücretin toplu iş sözleşmesi uygulayan ve uygulamayan iş yerleri için farklı hesaplanması gerektiğine de işaret ediyor. 
     
     TÜRK-İŞ’İN GÖRÜŞÜ 

     Türk-İş, asgari ücretin belirlenmesinde çalışanların içinde bulunduğu geçim koşullarının dikkate alınmasını istiyor. Asgari ücretin anayasada yeralan geçim şartları dikkate alınarak işçi ve ailesinin günün ekonomik ve sosyal koşullarına göre insanca yaşamasını mümkün kılacak, insanlık onuruyla bağdaşacak bir düzeyde olmasını isteyen Türk-İş, asgari ücret hesaplamasında DİE verilerinin yanı sıra en düşük memur maaşının da dikkate alınmasını talep ediyor. Türk-İş’in talep ettiği en düşük devlet memuru maaşı halen net 556.64 YTL düzeyinde bulunuyor. 2006 yılı başından itibaren ise 610.87 YTL’ye çıkacak. 
     
     ASGARİ ÜCRET NE KADAR 

     Asgari ücret bürüt 488.70 YTL, net 350.15 YTL düzeyinde bulunuyor. 
     Hükümetin 2006 yılı ekonomik programında ise asgari ücrete yıl başından itibaren geçerli olacak zam konusunda yüzde 5 oranı telafuz ediliyor. 2006 yılı ekonomik programında "2006 yılında SSK’da prime esas kazanç alt sınırının, asgari ücretteki artışa paralel olarak, ocak ayında bir defaya mahsus olmak üzere yüzde 5 oranında artırılması öngörülmüştür" ifadesine yer veriliyor. Buna göre asgari ücretin brütü 488.70 YTL’den 513.44 YTL’ye çıkacak. Vergi, SSK primi ve İşsizlik Sigortası primi ve benzeri kesintilerinden sonra net asgari ücret 17.51 YTL’lik artışla 367.66 YTL olacak. 

ANKA 
     
</TEXT>
</DOC>
