<DOC>
<DOCNO> 402512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy03.html </URL>
<DATE> 2005/12/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
2. Lig maçları yayını kim vurduya gitti... 
</HEADLINE>
<TEXT>

     TRT Genel Müdür Vekili Ali Güney, 2005-2006 sezonu Türkiye profesyonel ikinci lig A kategorisi karşılaşmalarının naklen yayını için Türkiye Futbol Federasyonu TFF ile görüştüklerini, ancak TFF’nin yüzde 10’luk pay ve KDV hariç 2 milyon 400 bin YTL istenince yayını yapamadıklarını açıkladı. 
     CHP Bursa Milletvekili Kemal Demirel, ligin neredeyse yarısı bitmesine karşın, Bursaspor’un da aralarında bulunduğu ikinci lig maçlarının TV’de yayımlanamamış olmasının, TRT Genel Müdürünün atanamamasıyla ilgisi olup olmadığını Devlet Bakanı Beşir Atalay’a soru önergesiyle sordu. Atalay CHP’li Demirel’e TRT Genel Müdür Vekili Ali Güney’in yazısını iletti. TRT Genel Müdür Vekili Ali Güney, ikinci lig A kategorisi karşılaşmalarının TV ve radyo yayın hakkı için TFF’nin yüzde 10’luk kendi payı ve KDV hariç 2 milyon 400 bin YTL istediğini bildirdi. TRT olarak bu bedeli değerlendirdiklerini, ancak "Kurumun mali durumu da gözönüne alınarak bedelin düşürülmesi amacıyla" TFF’ye yazı ile başvurarak görüşme talebinde bulunduklarını belirten Güney, "Kurumumuza bugüne kadar Futbol Federasyonu’ndan talebimizle ilgili herhangi bir cevap ulaşmamıştır" dedi. "TRT Genel Müdürünün atanmamasıyla bu konunun ilgisi bulunmamaktadır" diyen Güney, liglerin başladığı tarihten bu yana her hafta TFF’den yayın yetki belgesi alarak 2.Lig A Kategorisi karşılaşmalarının çekimlerini yaptıklarını ve haber amaçlı görüntüleri kullandıklarını bildirdi. Güney, "Futbol Federasyonu’ndan cevap gelmesini müteakip karşılaşmaların naklen yayınlanması konusu yeniden değerlendirilecektir" dedi. 

ANKA 
     
</TEXT>
</DOC>
