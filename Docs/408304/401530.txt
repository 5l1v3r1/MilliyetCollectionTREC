<DOC>
<DOCNO> 401530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/axgun02.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da kanser boruları 
</HEADLINE>
<TEXT>


Malatya'da içme suyu şebekesinin, belirli koşullarda kanserojen etkiler doğuran asbest borularla döşendiği belirlendi. Eski Malatya Belediye Başkanı Mehmet Yaşar Çerçi "Borulara aşırı klor verilmesi halinde suyun asbestli yüzeyle temasa geçebileceğini söylemiştim. Şimdi böyle bir tehlike söz konusu olabilir" dedi 

Önder Yılmaz - Malatya 

Malatya'da ishal salgınının ardından gözlerin çevrildiği içme suyu şebekesinin, belirli koşullarda kanserojen etkiler doğuran asbest borularla döşendiği belirlendi. 
Eski Malatya Belediye Başkanı Mehmet Yaşar Çerçi de, kendi döneminde asbestli boruların kanserojen etkisi olduğuna ilişkin iddiaların gündeme geldiğini anlattı. Çerçi, Milliyet'e şunları söyledi 

'Zararı yok' raporu 
"Bu durum kafalarda şüphe uyandırdı. Hatta o dönemin yöneticileri üniversiteye, 'zararı yok' raporu dahi hazırlattı. Alman teknisyenlerle bağlantı kurduk. İçinden su geçen boruların zamanla doğal tabaka ile kaplandığını, ancak aşırı klor verilmesi halinde bu tabakanın zayıflayarak suyun asbestli yüzeyle temasa geçebileceğini, bunun da sağlığa zarar verebileceğini söylemiştim. Şimdi ishal nedeniyle normalin üzerinde klor verildiği için böyle bir tehlike söz konusu olabilir." 
Asbestli boruların döşendiği dönemde Malatya Belediye Başkanı olan TBMM Çevre Komisyonu Başkanı, AKP Malatya Milletvekili Münir Erkal ise kanser tehlikesi olması halinde İller Bankası'nın boruların döşenmesine izin vermeyeceğini savundu. Erkal, "Bu iddia o dönemde seçime 2 ay kala siyasi prim için ortaya atıldı. Söz konusu boruların döşenmesinden İller Bankası sorumlu. Borunun döşenmesi ve denetimini İller Bankası yaptı" dedi. İller Bankası'nın, dayanıklı olduğu için de tercih edilen ACB borularının, Malatya'da 1990-1997 arasında döşendiği, ishal vakaları için hazırlanan 30 Kasım 2005 tarihli tutanakta da yer aldı. İller Bankası 12. Bölge Müdürlüğü'nden iki inşaat mühendisinin imzaladığı tespit tutanağında, "İhale kapsamında ferşiyatları gerçekleştirilen PVC ve ACB boruları, işletme basıncı 8 atmosfer olup tabi zeminden itibaren 1 metre derinlikte olacak şekilde döşenmiştir" denildi. 980 km olan Malatya içme suyu şebekesini ACK, TUBİN, İBA firmalarının yaptığı, şebekenin borularının yüzde 65'inin asbestli ACB olduğu belirtildi. 

Hasta sayısı 9 bin 
Malatya İl Sağlık Müdür Yardımcısı Ergin Kutan, kentte ishal şik yetiyle hastanelere başvuranların sayısının 8751'e yükseldiğini ancak günlük başvuru sayısının azaldığını söyledi. 
Kutan, ishal salgını nedeniyle hastanelere tifo şik yetiyle başvuru olmadığını belirterek, şunları söyledi "Kasımda 2 tifo şik yeti oldu. Bu sayı, geçen yıllara oranla normal. Geçen pazar 69, pazartesi 174, salı da 106 kişi ishal şik yetiyle hastanelere başvurdu. Vakaları normal mevsimsel oranlara gerilemiş durumda" dedi. 
Kutan, ishal vakaları nedeniyle şebeke suyunda yer yer artırılan klor miktarının normal seviyeye indirilmesi için gerekli şartların oluştuğunu belirtti. 

Asbestli borular su deposunda 

Malatya Belediyesi'nin Paşaköşkü semtindeki su deposunun bahçesinde, asbestli beton borularla yeni PVC borular bulunuyor. Salgının kazı çalışmalarında meydana gelen sızıntıdan kaynakladığı öne sürülmüştü. 

Su borularının yarısı asbestli 

İller Bankası Genel Müdürü Hidayet Atasoy ise, Türkiye'de içme suyu şebekelerinde asbestli boru kullanımının yeni olmadığını kaydederek, Milliyet'e şunları söyledi "Türkiye'deki şebekelerin yarısı asbestli boruyla döşenmiştir. 5 - 10 sene öncesine kadar Türkiye'de ACB borularının dışında farklı bir teknoloji yoktu. Kanserojen etkisi olduğu tartışmaları var. Ama kanıtlanmış değil. Halen imk nı olmayan belediyelerde ucuz olduğu için ACB döşeniyor. Tabii ki PVC diye adlandırılan polietilen boru daha sağlıklı. ACB'lerin iddia edildiği gibi sağlık sorunu yaratacağına inanmıyoruz. Bu konuda rapor hazırlamadık." 
Erkal'ın "Sorumlu İller Bankası" açıklamasını eleştiren Atasoy, "İller Bankası belediyelerin talebi üzerine devreye girer. bizden para ister. 'Teknik kapasitem müsait değil, benim adıma sen yap' derse biz projelendirir ve ihaleye çıkarız. Aksi takdirde bu işleri belediye yapar. İller Bankası'nı sorumlu tutuyorsa, topu taca atıyor" dedi. 

Mesut Parlak Dinleyen olmadı 

Şebeke suyuna kanalizasyon karışmasının ardından yaşanan tartışmalarda, uzun süredir gündemde olan "asbest" iddialarını da gündeme getiren İstanbul Üniversitesi Rektörü Prof. Dr. Mesut Parlak da, uyarıların sonuç getirmediğini vurguladı. Malatyalı olan ve ailesi halen kentte yaşayan Parlak, içme suyu şebekesinde asbestli boruların kullanılmaması için direndiğini, ancak kimsenin kendisini dinlemediğini söyledi. Kanserojen etkisi olan asbestin ishal vakalarıyla ilgisi bulunmadığını, ancak boruların döşendiği 1990'lı yıllardan bugüne kadar geçen süre dikkate alındığında kansere yakalanma riskinin çok arttığını öne süren Parlak, "'Bu, yıllar sonra ortaya çıkar' dedim. Ama o dönemin yöneticileri dinlemediler. Şebekeleri araştırdım, nerelerde kullanıldığını belirledim ve kendilerini bilgilendirdim, dinleyen olmadı" dedi. 

AKP, salgını konuşturmadı 

Malatya İl Belediye Meclisi'nde AKP'li üyeler ishal salgınının konuşulmasını engelledi. MHP'li üyeler, ishalin gündeme alınması için verdikleri önerge AKP'liler tarafından reddedilince toplantıyı terk etti. Dünkü toplantıya başkanlık eden Belediye Başkanı Cemal Akın, salgın hakkında kısa bilgi verirken soruşturma başlatıldığını ve 4 kişinin açığa alındığını kaydetti. MHP'li üyeler toplantının tek gündeminin ishal salgını olması için önerge verirken yapılan oylamada bu teklif AKP'li üyelerce reddedildi. MHP grubu adına konuşan Cumali Demirel, "Elimizdeki resmi bilgilere göre aylarca yetkili merciler tarafından uyarılmasına rağmen bu uyarıları ciddiye almayarak sorumsuz şekilde 40 bin insanımızın hastalanmasına neden oldunuz. Bu skandal ve çok ağır sorumsuzluktur. Halk sağlığıyla alay etmektir. Lütfen istifa edin ya da çıkın halkın karşısına özür dileyin" dedi. Toplantıyı protesto eden MHP'li üyeler daha sonra toplu halde Meclis'i terk etti. Bu arada Malatya'daki ishal salgını nedeniyle sağlık kuruluşlarına başvuranların sayısının 8 bin 751'e ulaştığı açıklandı. 

Erdoğan'dan 'moral' talimatı 

ABDULLAH KARAKUŞ Ankara 
Başbakan Recep Tayyip Erdoğan başkanlığında geçen hafta sonu yapılan AKP Merkez Karar ve Yönetim Kurulu MKYK toplantısında toplu ishal vakalarının görüldüğü Malatya'daki gelişmeler tartışıldı. Malatya'da yaşayan MKYK Üyesi Öznur Çalık toplantının basına kapalı bölümünde Erdoğan'a, "Son iki ayda Malatya'da birçok olumsuz olay oldu. Önce çocuk yuvasındaki gelişmeler arkasında da ishal vakaları. Malatyalıların morali çok bozuk. Vatandaş partimizden yakın ilgi bekliyor. Malatya'ya da uygun bir zamanda gelirseniz çok seviniriz" dedi. Erdoğan, Malatyalıların moralini düzeltmek için elinden geleni yapacağını belirterek, "Bakanlarıma gerekli talimatları vereceğim. Merak etmeyin. Sağlık Bakanımız yakından izliyor. Bütün tedbirleri almaya çalışıyor. Vatandaşımızı orada yalnız bırakmadık" diye konuştu. 



</TEXT>
</DOC>
