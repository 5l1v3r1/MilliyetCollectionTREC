<DOC>
<DOCNO> 401435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo17.html </URL>
<DATE> 2005/12/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Canaydın, Kulüpler Birliği Başkanı 
</HEADLINE>
<TEXT>

     Kulüpler Birliği Vakfı Başkanlığı’na, oybirliğiyle Galatasaray Kulübü Başkanı Özhan Canaydın seçildi. 
     Kulüpler Birliği Vakfı’nın Ankara’daki olağan genel kuruluna, Fenerbahçe Kulübü dışındaki 17 Turkcell Süper Ligi takımının başkan ve yöneticileri katıldı. 
     Geçen hafta Ankara’da toplanan ve Özhan Canaydın’ın başkan olmasını isteyen 14 kulübün temsilcisi, bugünkü genel kurul öncesi Sheraton Oteli’nde biraraya gelip Canaydın’ın başkanlığı konusunda kararlılıklarını sürdürürken, aday olan Ankaraspor Kulübü Başkanı Hilmi Gökçınar’ı bu toplantıya çağırdılar. 
     Gökçınar’ın adaylıktan çekilmesini ve seçime tek adayla gidilmesi isteklerini yineleyen 14 kulüp temsilcisi, Gökçınar’ı ikna etmeyi başardılar. 
     Genel kurul sonrası bir açıklama yapan Kulüpler Birliği Vakfı ve Galatasaray Kulübü Başkanı Özhan Canaydın, hiçbir zaman aday olmadığını ve tüm kulüplerin isteğiyle başkan olduğunu belirterek, "Kulüpler Birliği, ismine ve birliğe yakışır bir şekilde, birlik içinde ağabeylik yapmam için seçildim" dedi. 
     Fenerbahçe Kulübü Başkanı Aziz Yıldırım’ın işleri nedeniyle toplantıya katılamadığını dile getiren Canaydın, "Bana Kulüpler Birliği başkanlığını ilk teklif eden Aziz Yıldırım’dır. Aziz Bey seyahatteydi. Bütün kulüpler aday olmamı istediler. Sportmen ruhumla keyif aldım. 18 kulübe de teşekkür ediyorum. Büyük, keyifli ve onurlu bir görev" diye konuştu. 
     Kulüpler Birliği’nin çok ciddi işlevleri olduğunu kaydeden Canaydın, şunları söyledi 
     "Kulüpler Birliği’nde büyükler ve belediye takımları gibi bölünmüşlük vardı. Bu bölünmüşlük bitti. Bundan sonra bu birliktelikle iyi işler yapacağız. Yayın ücret dağılımında herhangi bir sorun yok. 
     Adaletli bir dağılım olduğu inancındayım. Yabancı oyuncu sayısıyla ilgili bir sorun masaya gelirse, çözüm yollarını hep birlikte ararız. 
     Benim kendi takımımla ilgili bir sorun gündeme gelirse, nasıl davranacağım konusunda, 4 yıl boyunca yaptığım yönetime bakarak karar verilebilir. Benim hangi ruh içinde, hangi sportmenlik anlayışı içinde olduğumu biliyorsunuz. Kendi takımımla ilgili bir sorunda da nasıl davranacağımı bilmeniz gerekir." Canaydın, Galatasaray’ın mart ayında yapılacak genel kurulunda başkanlığa seçilememesi durumunda görevi sürdürüp sürdürmeyeceği biçimindeki bir soruya ise, "Burada da haziran ayında tüzük tadil kongresi var. O zamana kadar sürdürürüz" diye yanıt verdi. 
     Canaydın, hafta sonundaki Galatasaray-Beşiktaş derbi maçıyla ilgili bir açıklama yapması yolundaki isteği ise, "Burada Kulüpler Birliği kimliğimle oturuyorum. O nedenle bu konuyla ilgili açıklamaları İstanbul’da yapmam doğru olur" diye yanıtladı. 
     Bir basın mensubunun, "Şampiyon kim olur " sorusuna ise Canaydın, "Şampiyonluk yarışı tatlı bir rekabet. Hakeden kazansın" karşılığını verdi. 
     Genel kurul sonunda Ankaraspor Kulübü Başkanı Hilmi Gökçınar, Malatyaspor Kulübü Başkanı Hikmet Tanrıverdi ve Kayserispor Kulübü Başkanı Recep Mamur başkanvekilliklerine getirilirken, Ankaraspor Kulübü Başkanı Hilmi Gökçınar, idari başkanvekili oldu. Diğer başkanvekillerinin görev alanlarının yapılacak ilk yönetim kurulu toplantısında belli olacağı açıklandı. 
     
</TEXT>
</DOC>
