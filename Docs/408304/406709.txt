<DOC>
<DOCNO> 406709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy06.html </URL>
<DATE> 2005/12/26/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Köşk'e alınacak araçta Unakıtan'a by-pass önerisi 
</HEADLINE>
<TEXT>

     ANKARA Milliyet 

Bütçe tasarısında, cinsi ve fiyatı Maliye Bakanı Kemal Unakıtan tarafından belirlenmek üzere, Cumhurbaşkanı Ahmet Necdet Sezer için yüksek güvenlikli makam aracı alınmasına ilişkin hüküm değiştirildi. Aracın cinsi ve fiyatını belirleme yetkisi, bir önergeyle Bakanlıktan alınarak Cumhurbaşkanlığı Genel Sekreterliği'ne verildi. 
     Cumhurbaşkanının 10 yaşın üzerindeki güvenlik önlemli mevcut makam araçlarının sürekli sorun çıkarması, bakım ve onarım giderlerinin çok yüksek olması nedeniyle iki yeni makam aracı alınması için bütçeye 3 trilyon liralık ödenek konuldu. Bu çerçevede, bütçenin, alınacak araçların gösterildiği cetvelinde de paralel düzenleme yapıldı. Ancak burada makam aracı belirtilmesine rağmen cinsi ve fiyatı belirtilmedi. Bunun yerine, "Cinsi ve fiyatı Maliye Bakanlığı tarafından belirlenir" ifadesine yer verildi. 
     
     Köşk istediği aracı alabilecek 

     Cumhurbaşkanlığının Plan ve Bütçe Komisyonu'nda yapılan bütçe görüşmeleri sırasında makam araçlarının fiyatlarının açıklanmasının ardından, iki araç için yüksek fiyat belirlendiği eleştirisini gündeme getirdi. Bunun üzerine Köşk kaynakları, "Fiyatı Devlet Malzeme Ofisi'nden aldık. Ödenek ayrılması tam olarak bu fiyatla araç alınacağını göstermiyor, ihale açacağız, en ucuz fiyatla araç alacağız. Araçta ekstra özellikler aramıyoruz. Halen Bakanlar Kurulu'nda kullanılan araçların benzeri olan, kullanılmakta olan araçların yeni modelleri alınacak" açıklaması yaptı. Dün bütçenin nihai görüşmesi sırasında da, Köşk'e bu ihale sırasında karar verme serbestisi tanımak üzere, AKP Grup Başkanvekli İrfan Gündüz tarafından verilen önergeyle, aracın cinsi ve fiyatını belirleme yetkisi de Cumhurbaşkanlığı Genel Sekreterliği'nin oldu. 
     
</TEXT>
</DOC>
