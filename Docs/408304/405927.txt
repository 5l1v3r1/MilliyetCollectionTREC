<DOC>
<DOCNO> 405927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun09.html </URL>
<DATE> 2005/12/23/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Rumsfeld resmen açıkladı Irak'tan asker çekilecek 
</HEADLINE>
<TEXT>

     Irak’a dün ani bir ziyarette bulunan ABD Savunma Bakanı Donald Rumsfeld, Irak’taki Amerikan güçlerinin sayısının azaltılacağını açıkladı. 
     Rumsfeld, Felluce’deki kampa ziyareti sırasında yüzlerce askere yaptığı konuşmada, Başkan George Bush’un, Irak’ta 17 olan tugay sayısının 15’e düşürme kararı aldığını söyledi. 
     2006 baharına kadar ise Irak’taki asker sayısının, genel seçimden 
     önceki sayı olan 138 binin altına düşürüleceğini belirten Rumsfeld, Irak’ın yeni ordusunu eğitmek için bölgede bulunan asker sayısında ise azalma olmayacağını ifade etti. 
     Rumsfeld’in yardımcıları, konuyla ilgili ayrıntılı açıklamaların daha sonra Pentagon’dan yapılacağını söyledi. 
     ABD yönetimi, seçim sürecinde güvenliği sağlaması için Irak’a 20 bin ek kuvvet göndermişti. Rumsfeld daha önce yaptığı açıklamada, bu askerlerin ocak ayında çekileceğini ve Irak’taki asker sayısının tekrar 138 bin sınırına ineceğini kaydetmişti. 
     Rumsfeld, Afganistan’dan Bağdat’a gelirken, Air Force kargo uçağında, ülkesinin yakında Irak’ta iki tugayın konuşlandırılması planını iptal ederek, bu ülkedeki asker sayısında makul ve ek azaltmaya gideceğini söylemiş, bu konuda kesin bir karar olduğunu açıklamamıştı. 
     
</TEXT>
</DOC>
