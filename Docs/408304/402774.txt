<DOC>
<DOCNO> 402774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy26.html </URL>
<DATE> 2005/12/12/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Putin Rusya, İslam dünyasının en güvenilir ortağı 
</HEADLINE>
<TEXT>

     Rusya Devlet Başkanı Vladimir Putin, Rusya'nın İslam dünyasının en güvenilir ortağı ve çıkarlarının en sadık savunucusu olduğunu söyledi. 
     Rus İtar-Tass ajansının haberine göre, Putin bugün Çeçenistan'a sürpriz ziyaretinde yeni seçilen parlamentonun açılışında yaptığı konuşmada, ''Rusya, İslam dünyasının çıkarlarının en sadık, en güvenilir ve en tutarlı savunucusu olmuştur'' dedi. 
     İslam dünyasının her zaman en iyi, en güvenilir ortağı ve müttefikinin Rusya olduğunu ifade eden Putin, teröristlerin, Rusya'ya karşı savaş açarak, İslam dünyası için kilit önemdeki destek siperlerinden birine zarar verdiklerini ifade etti. 
     Putin, İslam ülkelerinin kendilerini anladığını belirterek, ''Bu yüzden onların temsilcileri Çeçen Cumhuriyeti'nin anayasa referandumunda, başkanlık seçiminde hazır bulundular. Hem İslam Konferansı Örgütü'nden İKÖ hem de Arap Birliği'nden temsilciler izledi. Parlamento seçimlerinde de bu kuruluşlardan meslektaşlarımız ve arkadaşlarımız hazır bulundu'' dedi. 
     İKÖ'nün Rusya'nın daimi gözlemci ülke olarak toplantılara katılması yönündeki bir kararı kabul ettiğini belirten Putin, ''Bu örgüt çerçevesindeki faaliyetlerimizi devam ettireceğiz. Çok yakın zamanda Rusya Müslümanlarını temsilen bir grup Mekke'ye giderek Müslüman kardeşleriyle diyalogu geliştirmenin yollarını ele aldı. Tekrarlıyorum Rusya bu politikayı izlemeye devam edecek'' diye konuştu. 
     Rusya'nın 144 milyon nüfusunun 23 milyonunu Müslümanlar oluşturuyor. 
     
</TEXT>
</DOC>
