<DOC>
<DOCNO> 405439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo37.html </URL>
<DATE> 2005/12/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Türkiye ile İsviçre arasındaki buzları eritmek için çalışmalar sürüyor 
</HEADLINE>
<TEXT>

     Türkiye'nin Dünya Kupası play-off baraj maçında İsviçre ile yaptığı maçta yaşanan olaylar sonrası gerginleşen ortamı sakinleştirmek için Futbol Federasyonu'nun yaptığı girişimlerle iki ülkenin 20 yaşaltı milli takımlarının özel maç yapması kararlaştırıldı. 
     Futbol Federasyonu'ndan yapılan açıklamada, İsviçre maçının ardından yaşanan gelişmeler sonrası federasyonun çabalarının meyvelerini vermeye başladığı ifade edilerek, Futbol Federasyonu Başkanı Levent Bıçakçı'nın girişimleri sonucu 29 Mart ve 26 Nisan tarihlerinde her iki ülkenin 20 yaşaltı milli takımları düzeyinde özel maçlar oynanmasının kararlaştırıldığı bildirildi. 
     Yapılan açıklamada, Mart ayındaki maçın Türkiye'de, Nisan ayındaki karşılaşmanın ise İsviçre'de oynanması planlandığı kaydedildi. 
     Bu arada, konuyla ilgili açıklama yapan Federasyon Başkanı Bıçakçı, bu konuda çalışmaların sürdüğünü belirterek, ''Her iki ülke arasında milli maç sonrası yaşanan istenmeyen gerginliklerin sona ermesi için devre arası kamplarını Antalya'da yapacak Grasshoppers, St. Gallen, Aarau ve Basel gibi İsviçre'nin önde gelen kulüpleriyle görüşmelerimiz devam ediyor. Bu kulüpler ile Antalya'da kamp yapan Turkcell Süper Lig takımlarımız arasında bir turnuva organize etmeyi planlıyoruz'' dedi. 
     
</TEXT>
</DOC>
