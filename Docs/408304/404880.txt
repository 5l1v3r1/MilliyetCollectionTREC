<DOC>
<DOCNO> 404880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/guncel/gun03.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başimam' dönemi 
</HEADLINE>
<TEXT>


Diyanet İşleri Başkanlığı Teşkilatı'na yönelik yeni taslak yasalaşırsa Hıristiyanlıktaki rahip - başrahip uygulamasındaki gibi uzman imam ve başimam görevleri getirilecek 

ANKARA ANKA 

AKP hükümeti, misyonerlik faaliyetlerine karşı din görevlilerini yeniden sınıflandırmak amacıyla çalışma başlattı. 
Diyanet İşleri Başkanlığı'nın Teşkilat ve Görevleri Hakkındaki Yasa Taslağı'na göre AB çalışmalarını yürütmek için Din İşleri Uzman Yardımcılığı ve Din İşleri Uzmanlığı kurumları oluşturulacak. Bu unvanlara atanacak personel sınavla belirlenecek. Vaizler için de "uzman vaiz" ve "başvaizlik", imam - hatipler için de "uzman imam - hatip" ve "başimam - hatip" uygulaması başlatılacak. 
Taslağa göre, kariyer basamaklarında yükselmede kıdem, eğitim, hizmet, bilimsel, sosyal, kültürel faaliyetler ve sicil puanlarıyla sınav sonuçları esas alınacak. Taslakta, kariyer sisteminin "AB sürecinde milletin maneviyatının yüksek tutulması ve özellikle maddi gücü yüksek misyonerlik faaliyetleri karşısında insanımıza daha kaliteli ve etkin bir din hizmeti sunulabilmesi" amacıyla benimsendiği kaydedildi. 

Sendika da gidiyor 
Türkiye'de sendikalı din görevlilerinin sayısı 70 bine ulaşmasına rağmen taslakla Kamu Görevlileri Sendikaları Yasası'nda da değişiklik yapılarak sendika kurabilecek kamu görevlileri arasından Diyanet personeli çıkarılacak. Bu düzenlemenin gerekçesi de "Diyanet ve din hizmetleri sınıfındaki personelin sendikal faaliyetlerde bulunması, Anayasa uyarınca siyaset dışında tutulması özellikle vurgulanan bu görevlileri siyasetin içine taşımıştır. Bu durumun mahzurları herkes tarafından gözlenmiş ve Başkanlık görevlilerinin Anayasa hükmü uyarınca siyaset üstü tutulması amacıyla sendikal faaliyet dışına çıkarılması benimsenmiştir" sözleriyle açıklandı. 
Devlet Bakanı Mehmet Aydın da, bütçe görüşmeleri sırasında tasarının son şeklini aldığını ve bir ay içinde TBMM gündemine getirileceğini bildirmişti. 



</TEXT>
</DOC>
