<DOC>
<DOCNO> 406129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas11.html </URL>
<DATE> 2005/12/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yılbaşını kayak merkezinde geçirmek keyifli ama... 
</HEADLINE>
<TEXT>

     
     Şengül Önder 

     
Yeni yıla kayak merkezlerinde, karlar altında girmek isteyen çiftler, keyifli geçirecekleri bir gece için en az 260 YTL’yi, 2 ve 3 gecelik paket program uygulayan tesislerde kalacak çiftler ise 700-2 bin 10 YTL’yi gözden çıkaracak. 
     AA muhabirinin belirlemelerine göre, müşterilerine 2 ve 3 günlük paket program seçenekleri sunan Uludağ ve Kartalkaya’daki otellerle 31 Aralık gecesini karlar altında geçirmek isteyenler için bir günlük fiyat belirleyen Sarıkamış, Davraz ve Erciyes kayak merkezlerindeki otellerin rezervasyonları devam ediyor. 
     Otelciler, bu yıl geç yağan kar nedeniyle gecikmeli olarak belirlenen yılbaşı fiyatlarının seyahat acenteleri ve gazete ilanları yoluyla duyurulmasının ardından rezervasyonların arttığını bildirdiler. 
     Uludağ’da geleneksel hale gelen açık alandaki yılbaşı kutlamalarına katılmak isteyenler, otellerin kendi imkanlarına göre değişen paket programlarında, üç öğün yemek, teleski-telesiyej bileti, yerli içecekler, ara sıcaklar, beş çayı, gece çorbası ve yılbaşı balosu gibi hizmetlerden ücretsiz yararlanırken, bazı oteller müşterilerine kapalı yüzme havuzu, "fitness center", sauna gibi ayrıcalıklı hizmetleri de ücretsiz sunacak. 
     Grand Yazıcı Oteli’nde yeni yıla girmek isteyen çift, 30 Aralık’ta başlayan 2 günlük "brunchlı yarım pansiyon" paket programı için bin 200, 29 Aralık-31 Aralık arasındaki 3 günlük program için ise bin 500 YTL ödeyecek. Otel, standart hizmetlerinin yanı sıra "fitness center" ve kapalı havuzdan ücretsiz yararlandıracağı müşterilerini yılbaşı balosunda da İsmail Türüt ile coşturacak. 
     "Yılbaşı galası" sanatçılarını henüz belirlemeyen Ağaoğlu My Resort da 2 günlük program için bin 300, 3 günlük program için bin 550 YTL ödeyecek müşterilerine, "Herşey dahil HD " hizmeti verirken, One Otel Kartanesi’nde kalacak bir çift yılbaşı balosu, kayak pistleri, kayak kursu, sonwboard, lobide sıcak içecekler gibi ücretsiz hizmetleri de içine alan 2 günlük program için bin 120, 3 günlük program için ise 2 bin 10 YTL ödeyecek. 
     Beyaz cennette biraz daha "ucuz" tatil yapmak isteyenler ise Kervansaray Uludağ’da 700, Ak Otel’de 760, Kar Otel’de 720 YTL ödeyerek 2 günlük paket programından ve yılbaşı galasından yararlanacak. 
     
     KARTALKAYA’DAKİ OTELLER DE YILBAŞINA HAZIR 

     Doğal güzelliklerin hakim olduğu Kartalkaya kayak merkezindeki oteller de yılbaşına özel 2 ve 3 günlük paket programlarıyla müşterilerini beklerken, 3 gecelik konaklamalarda fiyatların daha uygun olduğu gözleniyor. 
     İki kişilik "HD" paket program fiyatlarını 2 gün için bin 280, 3 gün için ise bin 320 YTL olarak belirleyen Kartal Otel, yılbaşı partisinde ağırlayacağı müşterilerinin lift ve pistlerden de ücretsiz yararlanmasını sağlayacak. 
     Dorukkaya Otel de 900 YTL tutarındaki 2 günlük paket programında yerel sanatçıların ve oryantal şovun yer aldığı "Gala Gecesi"ni ücretsiz sağlarken, müşterilerinin yoğun talebi üzerine "tek gecelik" fiyatını da 500 YTL olarak belirledi. 
     Grand Kartal Otel’de kalmak isteyen ve yılbaşına otel önünde düzenlenecek "özel gece"yle girmek isteyen bir çift ise 2 gece için bin 420, 3 gece için bin 470 YTL ödemek durumunda kalacak. 
     Kartalkaya’da, kayakseverlerin yanı sıra doğa sporcularına hizmet veren "butik otel" Villa Neva’nın yetkilileri, otelde yılbaşını geçirecek bir çifti 280 YTL’ye ağırlayacaklarını belirterek, ancak otelin dolması nedeniyle rezervasyon taleplerini geri çevirmek zorunda kaldıklarını söylediler. 
     
     DİĞER KAYAK MERKEZLERİ 

     Kayseri Erciyes kayak merkezinde yeni yıla girmeyi tercih eden bir çift, Dedeman Erciyes Oteli’nde 400, "Pınar Dilşekerli yılbaşı galası" düzenleyen Grand Eras’ta 450, Dedeman Chalet Erciyes’te de 500 YTL’ye hem konaklama hem de yılbaşı eğlencelerinden, kayak pistlerinden ücretsiz yararlanma imkanı bulacak. 
     Ilgaz Dağı’nda 2006’ya girmenin mutluluğunu yaşamak isteyen bir çift de bir gece konaklama hizmeti veren Ilgaz Dağbaşı Otel’de 340, 2 günlük paket programı bulunan Ilgaz Mountain Otel’de 900 ve "butik otel" Le Chalet’te 400 YTL’ye kalabilecek. 
     Sarıkamış kayak merkezindeki Çamkar Otel, 32.50 YTL’si yılbaşı balosu ücreti olmak üzere konaklama bedelini 292.50 YTl olarak belirlerken, Sarıkamış Toprak Otel’de kalmak isteyen çift, konaklama için 500, "gala yemeği" için de ayrıca 200 YTL ödeyecek. 
     Isparta Davraz’da ise Sirene Davraz Otel’de Burhan Damcıoğlu ve orkestrasının müziğiyle 2006’yı karşılayacak çiftler ise, bir gecelik "Tam pansiyon plus" konaklama için 400, 2 gecelik konaklama için 600 YTL’yi gözden çıkaracak. 
     
     PALANDÖKEN’DE REZERVASYONLAR SONA ERDİ 

     Erzurum Palandöken kayak merkezi ise yeni yılda Türk müşterilerinden çok Rus, Ukraynalı ve Hollandalı turistleri ağırlayacak. 
     Turistlerin yoğun talebi nedeniyle yılbaşında yüzde 100 doluluk oranına ulaşan Palandöken’deki oteller, rezervasyonlarını kapatırken, bazı oteller konaklama imkanı bulamayan, ancak yılbaşına dağda girmek isteyen müşterilerine yönelik hizmet verecekler. 
     Ski Resort Dedeman Palandöken işletmecileri, 2 gece konaklamalı yılbaşı paket programının fiyatının bir çift için 1040 YTL olduğu otelin, yeni yılda Rusya ve Ukrayna’dan gelen konuklarını ağırlayacağını bildirdiler. 
     Yılbaşında iç pazardan konaklamalı müşteri kabul edemediklerini kaydeden yetkililer, yılbaşı gecesi yabancı konuklarını ve "günübirlik" müşterilerini ayrı iki salonda ağırlayacaklarını kaydettiler. 
     Polat Renaissance Erzurum Hotel yetkilileri de yılbaşında Rusya, Ukrayna ve Hollandalı turistlerin yoğun talebiyle karşılaştıklarını, yüzde 100 dolu olan otelin az sayıda da Türk müşteriyi ağırlayacağını ifade ettiler. Bir çift, 912 YTL’ye 2 gece konaklayacağı otelde balo salonundaki yılbaşı balosu için 100 dolar öderken, otelin 4 farklı mekanda düzenleyeceği yeni yıl galasına katılmak isteyen konaklamasız müşteriler ise 50-160 YTL’yi gözden çıkaracak. 
     Çiftler için bir gecelik konaklama ve yılbaşı partisi bedellerini 450 YTL olarak belirleyen Palan Otel ile kapılarını ilk kez 29 Aralık’ta açacak olan "butik otel" tarzındaki Ski Lodge Dedeman’ın da Rus ve Ukraynalı turist kafilelerini ağırlayacakları, bu yüzden rezervasyon taleplerini karşılayamadıkları bildirildi. 
     
</TEXT>
</DOC>
