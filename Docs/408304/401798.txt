<DOC>
<DOCNO> 401798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur15.html </URL>
<DATE> 2005/12/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
PKK'lıya sürpriz tahliye 
</HEADLINE>
<TEXT>

     Özgür CEBE DHA 

      ŞIRTAK'ın Beytüşşebap ilçesinde 1989 yılında PKK'ya katılan ve 16 yıl örgütün dağ kadrosunda görev yapan Hebat-Hunrej-Faraşin’ kod adlı 30 yaşındaki Kerem Işık'a verilecek ceza konusunda, Diyarbakır Cumhuriyet Savcısıyla Ağır Ceza Mahkemesi arasında görüş ayrılığı çıktı. Savcı Fatih Gökçen, Kerem Işık hakkında Ağır Ceza Mahkemesi'nde müebbet hapis istemiyle dava açtı. Ancak dava, sadece gözaltı ifadesine dayanarak açıldığı için’, iddianame mahkemece 2 kez savcıya iade edildi. Mahkeme, savcının iadeye itirazını da reddedince, savcı bu doğrultudaki iddianamesinden vazgeçti ve sanığa sadece Örgüt üyeliği’nden 6 yıl 3 ay hapis cezası verilmesini istedi. Mahkeme de, bu görüş doğrultusunda PKK'lı Kerem Işık'a 6 yıl 3 ay hapis cezası vererek, ilk duruşmada tahliye etti. 
     AB uyum yasaları çerçevesinde kapatılan Devlet Güvenlik Mahkemeleri’nin yerine kurulan ve terör davalarına bakmakla yetkili Diyarbakır Ağır Ceza Mahkemesi, bir ilke imza attı. 16 yıl örgütün dağ kadrosunda manga komutanlığı yapan ve 5 silahlı eyleme katıldığı gerekçesiyle hakkında ağırlaştırılmış müebbet hapis’ istemiyle dava açılan PKK’lı Kerem Işık hakkında savcının hazırladığı iddianame, eylem evraklarının olmadığı ve sadece gözaltı ifadesine dayandığı gerekçesiyle mahkeme tarafından savcıya iade edildi. Sanığın Türkçe bilmediği için katıldığı eylemleri yarım yamalak ifade ettiği ve delillerin yargılama aşamasında toplanabileceğini belirten savcı, iddianamesinde ısrar etti ve sanık hakkında yine ömür boyu hapis cezası istedi. Ancak mahkeme, sanığın eylemlerinin soyut olması nedeniyle ikinci kez iddianameyi iade edince aynı savcı bu kez sanık hakkında, örgüt üyeliğinden’ 6 yıl 3 ay hapis istemiyle dava açmak zorunda kaldı. 5 ay tutuklu kalan Kerem Işık, mahkeme tarafından 6 yıl 3 ay hapis cezasına çarptırıldı. Mahkeme, Yargıtay'ın yeni TCK’nın 221 2 maddesinde yer alan, Etkin pişmanlık duyanlar için cezaya hükmolunmaz’ maddesinin uygulanmasını talep etmesi halinde, sanığın bu cezadan da kurtulmuş olacağını gözönünde bulundurarak, tahliyesini kararlaştırdı. 
     
     İDDİANAME İKİ KEZ İADE EDİLDİ 
     Şırnak’ın Beytüşşebap ilçesinde 1989 yılında PKK’ya katılan ve 2005’in Temmuz ayında güvenlik güçlerine teslim olan Hebat-Hunrej-Faraşin kod adlı 30 yaşındaki Kerem Işık hakkında savcı Fatih Gökçen ağırlaştırılmış müebbet hapis istemiyle dava açtı. İddianamede, Kerem Işık’ın manga komutanlığı yaptığı, Nizamettin Taş liderliğinde 60 kişilik grupla Kayınoba köyünün basılması, Van Çatak’ta Halilan aşiretine bağlı 2 köyün basılması, Çatak’ta Sadun Ağa’ya ait köyün basılması, Gürpınar yolunun kesilmesi eylemlerine katıldığı belirtildi. 
     Diyarbakır 5’inci Ağır Ceza Mahkemesi, iddianamede sözü edilen eylemlerin soyut olduğunu, sadece gözaltı ifadesinde yer aldığını, eylem evraklarının bulunmaması nedeniyle Şüpheden sanık yararlanır’ ilkesinden dolayı iddianameyi savcıya iade etti. Savcı Fatih Gökçen, sanığın silahlı eylemlere katıldığını belirterek, ikinci kez ağırlaştırılmış müebbet hapis cezası talep etti. Ancak mahkeme iddianameyi aynı gerekçeyle yine iade etti. 
     
     SAVCI İTİRAZDA BULUNDU 
     İddianamenin iki kez iadesi üzerine savcı, 5’inci Ağır Ceza Mahkemesi Başkanlığı’na itirazda bulunarak şunları belirtti 
     Kerem Işık’ın ikrarları doğrultusunda, katılmış olabileceği eylemler yargılama süreci ile ortaya çıkacaktır. Başsavcılığın yargılama makamı yerine geçip yargılama yapması beklenemeyeceği gibi, iddianamede eylemlerle ilgili yer, tarih, zaman ve suçun delilleri gösterilmiştir. Oysa iddianamenin iadesi gerekçesinde delillerin toplanmadığı gösterilmiştir. CMK’da, mahkeme başkanının duruşmada delillerin ikame edilmesini sağlayacağı düzenlenmiştir. Delillerin toplanmamış olması gibi bir gerekçenin hem yasa hükümlerine, hem de yargılama mantığına ters düştüğünü söyleyebiliriz. Bu nedenle mahkemenizin kararı usul ve yasaya aykırı olduğundan, itirazın incelenerek iade kararının kaldırılması talep olunur.'' 
     
     MÜEBBET YERİNE 6 YIL HAPİS İSTEDİ 
     Bu itirazının da mahkemece reddedilmesi üzerine aynı savcı, yasanın örgüt üyeliği suçunu düzenleyen 314 2 maddesi gereğince dava açmak zorunda kaldı. Savcı bu kez hazırladığı iddianamede, Kerem Işık’ın örgütsel faaliyetlerinden söz ederken, silahlı eylemlere katılmadığına yer verdi. Kerem Işık’ın Beytüşşebap kırsalında üslenirken Kobra helikopteri saldrısında ensesinden yaralandığı ve halen boynunda şarapnel parçası bulunduğu belirtilen iddianamede, sanığın Musul’daki bir hastanede tedavi edildiği, silahlı eylemlere katıldığına dair delil elde edilemediği, delilin sadece sanığın ifadesinden ibaret olması nedeniyle 6 yıl 3 ay hapisle cezalandırılması talep edildi. 
     
     PKK’LI SERBEST KALDI 
     Dün 5’inci Ağır Ceza Mahkemesi’nde hakim karşısına çıkan Kerem Işık, Türkçe bilmediği için tercüman aracılığıyla yaptığı savunmasında, silahlı eylemlere katılmadığını, adı geçen eylemlerden haberi olduğunu, kimlerin yaptığını bildiğini ancak bizzat yer almadığını belirterek pişman olduğunu söyledi. Bu ifade üzerine mahkeme heyeti Kerem Işık’ı örgüt üyesi olmak suçundan 6 yıl 3 ay hapis cezasına çarptırdıktan sonra tahliye etti. 
     Sanık avukatı Ali Yavuz Aktan, bunun yargı sisteminde bir ilk olduğunu belirterek, DGM’lerden sonra ilk olarak bir iddianame iki kez iade ediliyor. Bu sanık teminatı açısından çok önemli. Yargıtay, TCK’nın 221 2. maddesinin uygulanmasını da isterse, sanık 6 yıllık cezadan da kurtulmuş olacak'' diye konuştu. 
     
</TEXT>
</DOC>
