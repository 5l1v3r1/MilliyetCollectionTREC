<DOC>
<DOCNO> 403129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo24.html </URL>
<DATE> 2005/12/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bıçakcı Genel kurulun ilk maddesi 'seçim yapılsın mı, yapılmasın mı' 
</HEADLINE>
<TEXT>

     Futbol Federasyonu Başkanı Levent Bıçakcı, 19-20 Ocak'ta yapılacak Futbol Federasyonu Olağanüstü Genel Kurulu'nun ilk maddesinin ''Seçim yapılsın mı, yapılmasın mı '' olacağını, genel kurulun ''Seçim yapılmasın'' diye bir karar vermesi durumunda, seçimin yapılmayacağını açıkladı. 
     Bıçakcı, Swiss Otel'de Türkiye Kupası isim hakkı için Fortis ile yapılan sponsorluk anlaşmasının ardından yaptığı açıklamada, şu anda Futbol Federasyonu'nun delegelerinin tespit edildiğini belirterek, ''Çünkü son döneme göre bu tespit yapılacak. Ondan sonra Ocak ayında genel kurul yapılacak. Genel Kurul'un ilk maddesi 'seçim yapılsın mı yapılmasın mı ' olacak. Eğer seçim kararı çıkarsa o gün seçim yapılacak. 215-216 civarında delegemiz var. Onların oy çokluğuyla seçim kararı verilecek'' diye konuştu. 
     Levent Bıçakcı, ''Daha önce seçim kararı aldığınızı açıklamıştınız. Bu kararınız değişti mi '' şeklindeki bir soru üzerine, şunları söyledi 
     ''Futbol Federasyonu Yönetim Kurulu'nun seçime gitme kararı alma hakkı yok. Yönetim Kurulu bu kararı Genel Kurul'a tebliğ ediyor. Genel Kurul bu kararı verebiliyor. Dolayısıyla Genel Kurul seçim kararı verecek ve seçim yapılacak. Eğer Genel Kurul, 'Seçim yapılmasın' diye bir karar verirse seçim yapılmayacak.'' Bir gazetecinin, ''İsviçre'ye gitmeden önce Genel Kurul'a gerek olmadığını söylüyordunuz. Ne değişti '' şeklindeki sorusuna Bıçakcı, ''Asbaşkanımız görevinden ayrılınca, asbaşkanlık seçimi oluştu. Yönetim Kurulu içinde zihniyet farklılıkları oluştuğunu gördük. Tam bir bütünlük sağlayamadık. Onun için bu yola gittik. Kurullarımızı da yenileyeceğiz'' diye cevap verdi. 
     
     GÜZELAYDIN ''SEÇİMLİ OLAĞANÜSTÜ GENEL KURUL YAPILACAK'' 
     Futbol Federasyonu Yönetim Kurulu Üyesi Serdar Güzelaydın, seçimli Olağanüstü Genel Kurul'un yapılacağını söyledi. 
     Gazetecilerin sorularını yanıtlayan Güzelaydın, ''Seçimden önce bir oylama yapılacağı, eğer delegeler Federasyon'a güvenoyu verirse seçim yapılmayacağı söyleniyor. Bu konuda ne diyorsunuz '' şeklindeki soru üzerine, ''19-20 Ocak 2006 tarihlerinde Ankara'da seçimli Olağanüstü Genel Kurul yapılacak'' dedi. 
     Güzelaydın, Hasan Doğan'ın başkanlığa aday olabileceğinin konuşulduğunun hatırlatılması üzerine ise şunları kaydetti 
     ''Bizler Futbol Federasyonu Genel Kurulu'nu yönlendirme yetkisine sahip değiliz. Talimat verme pozisyonunda da değiliz. Genel Kurul bizim alt organımız değil. Dolayısıyla Genel Kurul'un alacağı bir karar konusunda benim bir yorumda bulunmam son derece sağlıksız olur. Bizim yaptığımız çok net bir şey var. Biz, Olağanüstü Genel Kurul Kararı aldık. Bundan sonra top ve tüm karar, Futbol Federasyonu Genel Kurulu'na aittir. Tüm adaylar belli olsun. Adaylar konusunda kulüplerin, Genel Kurul'un tavrını görelim. Ona göre biz de kendi pozisyonumuzu tekrar belirleriz. Sayın Hasan Doğan son 1.5 yıldır Türk futbolu içinde pozitif katkılarda bulunmuş ve bulunmaya devam edeceğine inandığım değerli bir futbol adamıdır.'' 
     
</TEXT>
</DOC>
