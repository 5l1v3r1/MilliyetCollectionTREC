<DOC>
<DOCNO> 401851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas17.html </URL>
<DATE> 2005/12/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"Sır programları" gençlerin psikolojisini bozuyor .. 
</HEADLINE>
<TEXT>

     
     Murat Aslan 
     
Selçuk Üniversitesi Mesleki Eğitim Fakültesi Dekanı ve Psikolojik Hizmetler Uzmanı Prof. Dr. Ömer Üre, bazı televizyon kanallarında yayınlanan "sır dizileri"nin "Ortaçağ dogmalarını anımsattığını, bu tür programlardan özellikle gençleri olumsuz yönde etkilendiğini" söyledi. 
     Pof. Dr. Üre, AA muhabirine yaptığı açıklamada, Türkiye’de son yıllarda televizyona bağlı yaşam tarzının başladığını, bunun sonucu olarak da televizyonda yayınlanan programların kişilerin davranışlarına etki edebildiğini belirtti. "Reklamdan etkilenen bir kişi gidip o ürünü satın alıyorsa ağır psikolojik etki bırakan bir diziyi seyreden kişi de olumsuz davranışlar sergileyebilir" diyen Prof. Dr. Üre, bu olumsuz davranışların kişinin günlük yaşamını etkileyen travmalara dönüşebildiğini kaydederek şunları söyledi 
     "Olumsuz psikolojik etkilerin tedavisi konusunda uzman olduğumu bilen çevremdeki bazı kişiler, psikolojik rahatsızlıkları konusunda benden yardım istiyorlar. Yardımcı olmaya çalıştığım kişilerin çoğunun benzer televizyon programlarından etkilenerek bu duruma düştüklerini üzülerek tespit ettim. 
     Bu programı izleyen ve psikolojik sorunlara yatkınlığı olan kişilerde içe kapanma, sessizleşme ve yanında biri varmış gibi hissetme sorunları ortaya çıkıyor." Gençlerin bu tür programlardan olumsuz etkilenme riskinin orta yaş ve üzerindeki kişilere göre daha fazla olduğunu da bildiren Prof. Dr. 
     Üre, "Çünkü gençler, daha ileri yaş gruplarına göre dünya gerçeklerini algılama noktasında zemine sağlam şekilde basamıyor" dedi. Prof. Dr Üre, "bu tür programların kendilerine çeki düzen vermesi ya da kişilerin psikolojisini olumsuz yönde etkileyen bu durumun, RTÜK tarafından bir şekilde ortadan kaldırılması gerektiği" görüşünü dile getirdi. 
     
     "HURAFELER, İSLAMİ KILIFLA SUNULUYOR" 
     Bu tür "sır dizileri"ne yönelik yapılan eleştirilerin, sıradan bir program eleştirisi gibi görülmemesi gerektiğini vurgulayan Üre, sözlerini şöyle sürdürdü 
     "Çünkü insanımızın ruh sağlığını doğrudan etkiliyor. Kabaca, ilahi güçlerin, ’gasp edilen hakkı sahibine iade etmesi’ üzerine kurulu sır programları, Ortaçağ dogmalarını anımsatıyor. Bu programı içselleştiren bir kişi, haksızlığa uğradığında mücadele etmek ve bu haksızlıktan kurtulmak yerine nasıl olsa cezasını bulacak diye tepkisiz kalabilir." "Bu durumun toplum için çok zararlı olduğuna, hurafe olduğu apaçık ortada olan durumların, adeta İslami bir kılıfla sunulduğuna" dikkat çeken Üre, şöyle konuştu 
     "Bu durumu İlahiyat Fakültesi’ndeki arkadaşlarımla da ayrıntılı olarak konuştum, onlar da bu programların dinle uzaktan yakından alakası olmadığı görüşünde. Örneğin bu programlarda bir insanın aynı anda birden farklı mekanlarda olabildiği konusu sıkça işleniyor, kişilere insanüstü güçler atfediliyor. Oysa Allah, elçileri olan peygamberlere bile bu tür sınırsız güçler vermemiş." 
     
</TEXT>
</DOC>
