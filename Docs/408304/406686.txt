<DOC>
<DOCNO> 406686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko28.html </URL>
<DATE> 2005/12/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TOKİ Başkanı Mortgage'in oturması için süreye ihtiyaç var 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, ipoteğe dayalı konut finansman sistemine ilişkin kanunun kendi şartlarını ve iklimini istediğini belirterek, ''Elbise gibi hemen alıp giyemezseniz. Oturması için süreye ihtiyaç var'' dedi. 
     Türk Sanayicileri ve İşadamları Derneği TÜSİAD tarafından düzenlenen ''İpoteğe Dayalı Konut Finansman Sistemi Mali ve Reel Sektörde Hazırlık Süreci'' konulu seminerde konuşan Bayraktar, sistemin gecekondulaşma ve kaçak yapılaşmayı yüzde 60-80 civarında azaltacağını söyledi. 
     Bayraktar, mortgage da denilen sistemin Türkiye'de tamamen oturabilmesi için gelir seviyesinin kişi başına 10 bin dolara çıkması gerektiğini belirterek, şu anda Türkiye'nin 2.5 milyon acil konut ihtiyacı bulunduğunu ve yıllık üretilmesi gereken konut sayısının 500 bin civarında olduğunu kaydetti. 
     TOKİ'nin ihtiyaç duyulan konut ihtiyacının yüzde 5-10'u arasındaki bir oranı karşıladığına işaret eden Bayraktar, ''Sattığımız konutlardan dolayı 4 katrilyon lira seviyesinde alacak havuzu oluştu. Bu havuzdan, mortgage sistemine gerekli finansman desteği sağlayabiliriz'' diye konuştu. 
     Erdoğan Bayraktar, sorular üzerine de şunları kaydetti 
     ''Türkiye'deki konut sorunu, fakir ve alt gelir grubunun evi olmamasıdır. Mortgage gibi finans sistemleriyle bugünden yarına bu kesimlerin ev sahibi olmalarını beklemek doğru değil. Sisteme ilişkin kanun, kendi şartlarını ve iklimini ister. Elbise, ayakkabı gibi hemen alıp giyemezsiniz. Oturması için süreye ihtiyaç var. Türkiye'de de bunun şartlarının oluşması lazım.'' 
     
     ''TOKİ YEŞİL ALAN SATMAZ'' 
     Bayraktar, Ataköy ve Ataşehir'de vatandaşların, yeşil alanların satılarak yeni binalar yapılmasından dolayı huzursuz oldukları yönündeki sorular üzerine de, ''TOKİ, yeşil alan satmaz. Vatandaşın lehine ne yapılması gerekiyorsa onu yapar. Devlet herkesin menfaatini düşünmek zorundadır'' dedi. 
     TOKİ Başkanı Bayraktar, yaptıkları 1 bin konutla birlikte 1.5 milyona yakın ağaç diktiklerini ve 2 milyon yakın çalı peyzajı yaptıklarını kaydederek, ''TOKİ'nin kar etmek, para kazanmak gibi görevi yok. TOKİ'nin oluşturduğu havuzdaki parayla vatandaşımıza, halkımıza, Bakırköyümüz'e, Ataköyümüz'e, İstanbulumuz'a, ülkemize hizmet etme görevi vardır'' diye konuştu. 
     
     ''BİZ YOLUN ÇOK BAŞINDAYIZ'' 
     TÜSİAD Yönetim Kurulu Üyesi ve Ekonomik ve Mali İşler Komisyonu Başkanı Ömer Aras da, son yıllarda enflasyon ve faizlerin düşmesiyle birlikte ipoteğe dayalı konut finansmanı konusunun cazip hale gelmeye başladığını vurguladı. 
     Aras, gelişmiş ülkelerdeki banka bilançolarında en önemli kalemin konut finansmanı olduğuna dikkat çekerek, Türkiye'de son dönemde toplam kredi hacminde bir yükselme yaşanmasına rağmen AB ülkeleriyle karşılaştırıldığında halen düşük seviyede bulunduğunu söyledi. 
     Ekim 2005 itibariyle toplam kredilerin GSMH'ye oranının yüzde 30 olduğunu, bu oranın AB ortalamasının ise yüzde 121 olduğunu belirten Aras, AB'de yüzde 32 olan konut kredilerinin toplam kredilere oranının Türkiye'de Ekim ayında yüzde 8'e yükseldiğini hatırlattı. 
     Ömer Aras, ''Biz daha yolun çok başındayız. İleriye dönük riskler nedeniyle ipoteğe dayalı konut finansmanı sisteminin altyapısı ve oyunun kurallarının çok iyi konması lazım. Geçmişte bazı ülkelerde gayrimenkuldeki finansman çarpıklığı nedeniyle krizler çıktı'' şeklinde konuştu. 
     
</TEXT>
</DOC>
