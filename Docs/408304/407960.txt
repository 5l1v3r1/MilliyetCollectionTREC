<DOC>
<DOCNO> 407960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko38.html </URL>
<DATE> 2005/12/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çöp vergisi de zamlandı 
</HEADLINE>
<TEXT>

     Çöp vergisi olarak da bilinen ve su tüketimine endeksli olarak alınan konutlara ait çevre temizlik vergisi büyükşehirlerde yüzde 6.7, diğer yerlerde ise yüzde 8.3 zamlandı. 
     Maliye Bakanlığı’nın Belediye Gelirleri Kanunu Genel Tebliği Resmi Gazete’de yayımlandı. Buna göre, 1 Ocak 2006’dan itibaren konutlar ve işyerleriyle diğer şekilde 
     kullanılan binalara ait çevre temizlik vergisi belirlendi. 
     Konutlara ait Çevre Temizlik Vergisi su tüketim miktarı esas alınarak metreküp başına büyükşehir belediyelerinde 15 kuruştan 16 kuruşa, diğer belediyelerde ise 12 kuruştan 13 kuruşa çıkarıldı. 
     Buna göre, büyükşehir belediyesi sınırları içinde aylık 20 metreküp su kullanan bir aile 3.20 YTL, 10 metreküp su 
     kullanan bir aile ise aylık 1.60 YTL çöp vergisi ödeyecek. 
     Diğer belediye sınırları içinde yaşayan ve 20 metreküp su kullanan bir aile ise aylık 2.60 YTL, 10 metreküp su kullanan bir aile ise 1.30 YTL çöp vergisi ödeyecek. 
     Tebliğle, büyükşehir belediyeleri dışındaki belediyelerde işyerleri ve diğer şekilde kullanılan binalara uygulanacak çevre temizlik vergisi de bina grupları ve bina derecelerine göre yeniden belirlendi. Çevre temizlik vergisi tutarı 2005 yılı için yeniden değerleme oranı olan yüzde 9.8 oranında artırıldı. Buna göre, binalar 7 grupta ve 5 derece olarak bulunuyor. Birinci derece birinci gruptaki binanın yıllık çevre temizlik vergisi tutarı 17 YTL, 5’inci derecenin 7’nci grubundaki binanın çevre temizlik vergisi tutarı da yıllık 13 YTL olarak belirlendi. 
     Büyükşehir belediyelerindeki çevre temizlik vergileri de diğer belediyelerde uygulanan çevre temizlik vergisi tutarları yüzde 25 artırılarak uygulanacak. Buna göre birinci derecenin birinci grubunda bulunan binalar için çevre temizlik vergisi tutarı yıllık 1921 YTL, 5’inci derecenin 7’nci grubundaki binalar için de 16 YTL olarak uygulanacak. 
     Büyükşehir belediye sınırları içinde bulunanlar hariç olmak üzere kalkınmada öncelikli yörelerde belediyelerle nüfusu 5 bin’den az olan belediyelerde de çevre temizlik vergisi yüzde 50 indirimli olarak uygulanacak. 
     
</TEXT>
</DOC>
