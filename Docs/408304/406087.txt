<DOC>
<DOCNO> 406087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur20.html </URL>
<DATE> 2005/12/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hüzünlü bir aşk hikayesi... 
</HEADLINE>
<TEXT>

     Bursa’nın Yenişehir İlçesi’nde yaşayan 55 yaşındaki Nazik İçen, hala 35 yıl önce intihar eden nişanlısının ardından hala gözyaşı döküyor. 
     Bursa Ali Osman Sönmez Onkoloji Hastanesi’nde, halk arasında "zehirli guatr" olarak bilinen "hipertiroidi" hastalığı nedeniyle tedavi gören Nazik İçen’in 55 , hayat hikayesi adeta Türk filmlerini anımsatıyor. 
     Yenişehir İlçesi’ne bağlı Selimiye Köyü’nde yaşlı annesi ve erkek kardeşiyle birlikte yaşadığını belirten İçen, AA muhabirine yaptığı açıklamada, ilkokula giderken aşık olduğu Alim adlı gençle 14 yaşındayken nişanlandığını, nişanlısının daha sonra askere gittiğini söyledi. 
     Nişanlısıyla, askerden döndükten sonra düğün yapmayı planladıklarını, bu nedenle onu beklerken hazırlıklara da başladığını ifade eden İçen, şunları söyledi 
     "Nişanlım vatani görevini tamamlayıp köye dönünce, ailesi birtakım dedikodular nedeniyle ayrılmamızı istedi. Biz ayrılmak istemiyorduk. O bana gel kaçıp gidelim dedi, korktum gelmem dedim. Birbirimizi çok seviyor Ölüm var, ayrılık yok diyorduk ama yaşanan olaylar sonucunda nişanlım askerden geldikten 12 gün sonra intihar etti." 
     
     "ONA SEVGİM HİÇ AZALMADI 
     İntihar haberini aldığı zaman kulaklarına inanamadığını, olay yerine gittiğinde sevdiği genci kanlar içinde gördüğünü anlatan İçen, "Onu öyle kanlar içinde gördüğüm zaman Alim bunu nasıl yaptın, beni nasıl bıraktın, gittin diye ağladım, kendimi kaybettim. Onun ardından çok ağladım hala da ağlıyorum. Rüyalarımda hala onu görüyorum, bunca yıl geçti, ona sevgim hiç azalmadı. Bir düğüne gidip gelin gördüğümde gözyaşlarımı tutamıyorum. Bu acıyı kimse yaşamasın" dedi. 
     İçen, aradan geçen zamanda birçok kişinin kendisiyle evlenmek istediğini, ancak kalbinden nişanlısını atamadığı için tüm teklifleri geri çevirdiğini ifade etti. 
     Hikayesini anlatırken gözyaşlarını tutamayan İçen, "Aradan kaç yıl geçti. Onun acısına dayandım ama nasıl dayandım, onu bir ben bir Allah bilir. Nişanlımı çok sevdim, o yüzden de bir daha ölürüm de evlenmem dedim. Ailem de bu konuda bana baskı yapmadı, çünkü onu çok sevdiğimi biliyorlardı. Biz mahşerde buluşacağız, orada mutlu olacağız, buna inanıyorum." 
     
</TEXT>
</DOC>
