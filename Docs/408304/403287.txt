<DOC>
<DOCNO> 403287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yazar/gureli.html </URL>
<DATE> 2005/12/14/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Soruşturma üzerinden tutukluluğa prim 
</HEADLINE>
<TEXT>


Van Yüzüncü Yıl Üniversitesi Rektörü Prof. Dr. Yücel Aşkın, çektiği onca çileden sonra, nihayet bugün yargı önüne çıkarılıyor. 
Geçen haftaki yazımızda Van olayını irdelerken, Adalet Bakanı Cemil Çiçek'in bir sözünü eleştirmiştik. Çiçek, İstanbul'da bir toplantı sonrası gazetecilerin sorularını yanıtlarken, intihar eden Yüzüncü Yıl Üniversitesi Genel Sekreter Yardımcısı Enver Arpalı'nın tutukluluk süresinin uzamasına ilişkin olarak, bazı soruşturmaların 10- 20 yıl bile sürebileceğini söylemişti. Oysa, söz konusu olan, tutukluluğun sürmesi. 
Bir Adalet Bakanı'nın, soruşturmanın 20 yıl sürebileceğinden söz etmesi, yargıya karışma müdahale niteliğindeydi. Hele Rektör Prof. Dr. Yücel Aşkın'ın da yargı önüne çıkarılmadan aylardır tutuklu olduğu bir dönemde, bu sözler yargıya dolaylı yol gösterme, telkinde bulunma sayılabilirdi. 
İşte biz bunu eleştirdik. 
Yazının çıktığı gün Bakan Çiçek telefon edip, böyle bir söz söylemediğini ileri sürdü. 
Bu sözlerin üç hafta önce yayımlandığını söyledik. Bakan, söylemediğinde ısrar etti. Bu sürede bir açıklama göndermediği için, haberin doğruluğunu düşünerek yazımıza kaynak aldığımızı belirttik. 
Konuşmamız sırasında Bakan, açıklama gönderdiğinde gazetelerin koymadığını söyleyerek yakındı. Bu arada bizim "deneyimli, sorumlu, ciddi bir gazeteci" olduğumuz yolunda iltifatlarda bulundu, köşe yazılarının bir "kaynak" olarak kaldığını söyledi. 
Bir sonraki yazımızda düzeltme yayımlayacağımızı vaat ettik. 
Fakat yine de Bakan Çiçek'in "deneyimli, sorumlu, ciddi gazetecilik" tanımlamasına uyarak, bir araştırma yaptık. Önce, 15 Kasım tarihli Milliyet'te haberi imzasıyla yayımlanan muhabir arkadaşımız Tahsin Aksu'ya sorduk. Bakan'ın sözlerini kulağıyla duyduğunu söyledi yani bir başka kaynaktan aktarma değildi. 
Milliyet'in haberine elbet güveniyorduk, ama Bakan'ın iddiası üzerine, ajans haberlerini de taradık. Hatta DHA ve CNN Türk televizyonundaki arkadaşlarımız da seferber olup, l4 Kasım'da yayımlanan haber filmini buldular. Görüntülü ve yazılı kaynaklar Bakan Çiçek'in "bazı soruşturmaların 10-20 yıl sürebildiğini" söylediğini kendi ağzından doğruluyordu. 
Bakan'ın sözleri, soruşturma üzerinden tutukluluğa destek şeklinde yorumlanmaya açık. Bizce, Bakan'ın konuşmaması doğru olurdu. 

Bir şiir 
Hey gidi koca Behçet Necatigil 16.04.1916-13.12.1979 , gideli 26 yıl olmuş. Hüzünlerimizin şairini saygıyla anıyoruz 
"Ne olurdu, ben de, Sana göründüğüm şekilde Odana gelseydim. Ateşböcekleri gibi, Küçücük avucunda Yanıp yanıp sönseydim." 



</TEXT>
</DOC>
