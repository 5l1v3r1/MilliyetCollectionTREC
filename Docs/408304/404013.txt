<DOC>
<DOCNO> 404013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko42.html </URL>
<DATE> 2005/12/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Telsim ihalesi, Telekomünikasyon ve Rekabet Kurulu'na sunuldu 
</HEADLINE>
<TEXT>

     Telsim ihalesinin sonucu, Telekomünikasyon Kurumu ve Rekabet Kurulu'nun görüşüne sunuldu. 
     Tasarruf Mevduatı Sigorta Fonu TMSF tarafından 13 Aralık'ta 2 milyar 804 milyon dolar muhammen bedelle satışa çıkarılan ve 4 milyar 550 milyon dolar ile Vodafone'un en yüksek teklifi verdiği Telsim ihalesi için, Telekomünikasyon Kurumu ve Rekabet Kurulu'nun 1 ay içinde görüşlerini oluşturması bekleniyor. 
     Telsim ihalesi daha sonra Fon Kurulu'nun onayına sunulacak. Onayın ardından Vodafone ile devir teslim sözleşmesi imzalanacak. 
     
     VODAFON'UN ÖDEMELERİ 
     Bu arada, ihalede en yüksek teklif veren Vodafone'un Telsim için ödeyeceği miktar 4 milyar 550 milyon dolar ile sınırla kalmayacak. 
     Vodafone, 500 milyon YTL'lik KDV'nin yanı sıra geçmiş dönemde Telsim'in altyapısı için harcanan 100 milyon dolarlık borcu, 20 milyon doları TMSF'ye olmak üzere diğer şirketlere ödeyecek. 
     
     KKTC TELSİM'İ DE ALACAK 
     Vodafone Telsim ihale şartnamesi gereği, 30 milyon dolar daha vererek KKTC Telsim'i de alacak. KKTC Telsim'in satışı TMSF bünyesinde bulunan Rumeli Telekom tarafından rızai satış yöntemiyle gerçekleştirilecek. 
     Vodafone'un önümüzdeki yılın başından itibaren ön ödemeli aboneler üzerinden Telekomünikasyon Kurumu ve vericilerini kullandığı için de Türk Telekom'a ödemesi gereken tutarlar bulunuyor. 
     Öte yandan, TMSF'nin İstanbulspor'un satışı konusunda Vodafone ile görüşmeler yaptığı, devir teslim aşamasında bu konunun netleşebileceği öğrenildi. 
     
</TEXT>
</DOC>
