<DOC>
<DOCNO> 406675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko17.html </URL>
<DATE> 2005/12/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yeni yılda 3 bin kilometre duble yol yapımı planlanıyor... 
</HEADLINE>
<TEXT>

     Nevzat Ozan AA 

Bu yıl sonu itibarıyla Türkiye'deki toplam duble bölünmüş yol uzunluğunun 6 bin 750 kilometreye ulaşacağı hesaplanırken, yeni yılda 3 bin kilometre uzunluğunda duble yol yapımı planlandı. 
     2003 yılında başlatılan duble yol çalışmaları sürüyor. Hükümetin 5 yıllık süreç içerisinde toplam 15 bin kilometrelik duble yol hedefi doğrultusunda, 2005 yılı sonuna kadar 6 bin 750 kilometrelik uzunluğa ulaşılacak. 
     Karayolları Genel Müdürlüğü'nün son verilerine göre, söz konusu bölünmüş yolun 5 bin 165 kilometrelik bölümü asfalt seviyesinde bitirilerek trafiğe açılırken, 805 kilometrelik kısımda üst yapı seviyesinde çalışmalar devam ediyor. 830 kilometrelik duble yolda da toprak-tesfiye çalışmalarının tamamlandığı öğrenildi. 
     
     2006'DA 3 BİN KM YENİ YOL 
     Karayolları Genel Müdürlüğü'nün duble yol yapım programı doğrultusunda, 2006 yılında da 3 bin kilometre uzunluğunda duble yolun yapımı planlanıyor. 
     Yeni yollarla ilgili ihale programın yeni yıl içinde hızlandırılması planlanırken, 2006 yılı sonunda Türkiye'nin toplam duble yol uzunluğunun yaklaşık 10 bin kilometreye ulaşması öngörülüyor. 
     
</TEXT>
</DOC>
