<DOC>
<DOCNO> 402409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/guncel/agun.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gabar şehitleri için son görev 
</HEADLINE>
<TEXT>


Gabar Dağı'nda teröristlerle çıkan çatışmada şehit düşen Piyade Asteğmen Ömer Fidan ile piyade erler Mehmet Duru, Mehmet Ali Erçetin ve Cihan Olhan, memleketlerinde binlerce kişinin katıldığı törenlerle toprağa verildi 

DOĞAN HABER AJANSI 

Şırnak'ın Güçlükonak ilçesi kırsalında PKK'lı teröristlerle çıkan çatışmada şehit düşen Piyade Asteğmen Ömer Fidan ile piyade erler Mehmet Duru, Mehmet Ali Erçetin, Cihan Olhan, memleketlerinde binlerce kişinin katıldığı törenlerin ardından toprağa verildi. 
Gabar Dağı'nda PKK'lı teröristlerin roketatar ve uzun namlulu silahlarla saldırısında şehit düşen gıda mühendisi asteğmen Fidan 25 ile gıda teknisyeni er Duru 21 için Niğde Cumhuriyet Meydanı'nda düzenlenen törene Vali Vekili Salim Demir, milletvekilleri AKP'li Erdoğan Özgen, CHP'li Orhan Eraslan, Kayseri Jandarma Bölge Komutanı Tuğgeneral Harun Ocaklı ve eşi Ayşe Ocaklı ile yaklaşık 5 bin Niğdeli katıldı. 

'Gençler ölmesin' 
Fidan'ın dedesi Seyfi Varlı 70 , "Gençler ölmesin, bize silah verin, biz gidelim" diye bağırdı. Bu arada kalabalık arasından bir vatandaş da beş yaşlarındaki bir erkek çocuğunu havaya kaldırarak, "Bu da şehit olacak. Devlet, dört çapulcu öldürüldü diye askerin üzerine çullanıyor. Cumhurbaşkanı, bakanlar nerede " dedi. 
Dışarı Camii'nde kılınan cenaze namazının ardından Fidan'ın cenazesi Altunhisar'a bağlı Yakacık beldesinde, Duru'nun cenazesi de Ulukışla'ya bağlı Basmakçı köyünde toprağa verildi. 
Şehit er Erçetin 26 için Bitlis Belediye Meydanı'nda düzenlenen törene, Vali Asım Hacımustafaoğlu ve 6. Zırhlı Tugay Komutanı Tuğgeneral Aydın Semerci, İl Jandarma Alay Komutanı Zafer Cengiz ile çok sayıda vatandaş katıldı. 
Baba Kemal Erçetin, "Benim validen, paşadan, komutanlardan bir ricam var. Oğlum 7 ay askerlik yapmıştı. Askerliğinin kalan kısmını ben yapmak istiyorum. Silahını bana zimmetlesinler ve kanlı elbiselerini bana teslim etsinler" dedi. 
Cihan Olhan için memleketi Ağrı'da Askeri Hastane bahçesinde düzenlenen törene de Erzurum Jandarma Bölge Komutanı Tümgeneral Tayfun Yıldız, Ağrı 12. Mekanize Tugay Komutanı Tuğgeneral İzzet Ocak ve vatandaşlar katıldı. Olhan'ın cenazesi Doğutepe köyünde toprağa verildi. 

Komutanla el ele 

Cenaze namazının ardından 5. Zırhlı Tugay Komutanı Tuğgeneral Nejdet Sezginer'le el ele yürüyen baba Ahmet Kömür, komutanın yanından ayrılmasının ardından "Bize bir şey olmaz. Türk'üm diyemeyen Başbakan utansın" diye bağırdı. 

Babadan isyan 

AHMET KAYA Gaziantep DHA 
Yüksekova yakınlarında geçen perşembe operasyona giderken şarampole yuvarlanan askeri araçta şehit düşen piyade komando onbaşı Halil Kömür de dün memleketi Gaziantep'te törenle toprağa verildi. Kömür'ün cenazesinin evine getirilişi sırasında tabuta sarılmak isteyen yakınları izdihama neden oldu. Kömür'ün Ulu Camii'nde düzenlenen cenaze törenine Vali Lütfullah Bilgin, Büyükşehir Belediye Başkanı AKP'li Asım Güzelbey, 5. Zırhlı Tugay Komutanı Tuğgeneral Nejdet Sezginer ile yaklaşık bin kişi katıldı. 
Cenaze namazının ardından Tuğgeneral Sezginer'le el ele yürüyen baba Ahmet Kömür, komutan yanından ayrıldıktan sonra, "Bize bir şey olmaz. Türklüğünden utanan Başbakan utansın. Türk'üm diyemeyen Başbakan utansın. AB'ye burayı peşkeş çeken Başbakan utansın" dedi. Ölmeden 4 saat önce ailesini arayıp, "Ben operasyona gidiyorum. Hakkınızı helal edin" diyerek vedalaşan Kömür'ün cenazesi Üçgöze köyünde toprağa verildi. 



</TEXT>
</DOC>
