<DOC>
<DOCNO> 405033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko35.html </URL>
<DATE> 2005/12/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Koç-Shell Grubu, Tüpraş'ta ek süre için başvurdu... 
</HEADLINE>
<TEXT>

     Koç-Shell Ortak Girişim Grubu, Tüpraş'ta finansman ve devirle ilgili işlemlerin tamamlanabilmesi için verilen 45 günlük sürenin uzatılması için Özelleştirme İdaresi Başkanlığı'na başvurdu. 
     Koç Holding'ten Borsa'ya gönderilen açıklamada, Koç-Shell Ortak Girişim Grubu tarafından kazanılmış olan Türkiye Petrol Rafinerileri A.Ş.'nin yüzde 51'lik hissesinin blok satışına ilişkin özelleştirme ihalesinin, Özelleştirme Yüksek Kurulu tarafından 7 Kasım 2005 tarih ve 2005 128 sayılı karar ile onaylandığının bildirildiği anımsatıldı. 
     Özelleştirme Yüksek Kurulu'nun aynı kararında, ilgili hisse devrinin gerçekleştirilebilmesini teminen nihai Hisse Satış Sözleşmesi'nin imzalanabilmesi için Koç-Shell Ortak Girişim Grubu'na 8 Kasım 2005 tarihinden başlamak üzere 45 gün süre verildiğinin ifade edildiği belirtilen açıklamada, şöyle denildi 
     ''Söz konusu ihale tamamlanır tamamlanmaz, ulusal ve uluslararası finans kuruluşları ile temasa geçilmiş olup, finansmanla ilgili prosedürler halen devam etmektedir. Finansman ve devirle ilgili sair işlemlerinin tamamlanabilmesi ve ilgili Hisse Satış Sözleşmesi'nin imzalanabilmesi için tarafımıza verilmiş olan 45 günlük sürenin mevzuatta öngörüldüğü şekilde uzatılması talebi ile 19 Aralık 2005 tarihinde Özelleştirme İdaresi Başkanlığı'na müracaat edilmiştir.'' 
     
</TEXT>
</DOC>
