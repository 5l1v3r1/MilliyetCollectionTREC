<DOC>
<DOCNO> 406718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy16.html </URL>
<DATE> 2005/12/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
YÖK'ten Açıköğretim Lisesi Yönetmeliği'ne dava 
</HEADLINE>
<TEXT>

     Yükseköğretim Kurulu YÖK , "YÖK’ün yetkilerine müdahale edildiği ve laiklik ilkesine aykırı olduğu" gerekçesiyle Açıköğretim Lisesi Yönetmeliği’nin bazı maddelerinin yürütmesinin durdurulması ve iptali için Danıştay’da dava açtı. 
     YÖK Başkanvekili Prof. Dr. İsa Eşme, AA muhabirine yaptığı açıklamada, Açıköğretim Lisesi Yönetmeliği’nin bazı maddelerinin hukuka aykırılık taşıdığı gerekçesiyle Danıştay’da dava açtıklarını bildirdi. 
     Alınan bilgiye göre, yönetmeliğin 5. maddesinin a fıkrasının, 15. maddesinin b ve c fıkraları, 18. maddesinin c fıkrası, 20. 
     maddesinin b ve e fıkraları, 25. maddesinin 2. fıkrası, 26. 
     maddesinin b fıkrası ile son paragrafı, 32. maddesinin 2. fıkrası ve geçici 4. maddesinin iptali ve yürütmesinin durdurulması istendi. 
     
     "YARGI KARARLARINA AYKIRI" 
     Toplam 7 sayfalık dava dilekçesinde, yönetmeliğin "yetki, amaç ve konu yönünden hukuka aykırı olduğu, ayrıca yargı kararlarına da aykırılık unsurları taşıdığı" savunuldu. 
     Dilekçede, şöyle denildi 
     "Davaya konu işlem, kamu yararına uygun olmadığından amaç ve konu yönünden hukuka aykırıdır. Dava konusu yönetmelik, yükseköğretime giriş şartlarını belirleme konusunda YÖK’e, Anayasa ve 2547 sayılı kanunla verilen yetkilere müdahale ettiğinden yetki yönünden hukuka aykırıdır. 
     1998 yılında alınan ve 1999 yılında uygulanan YÖK Genel Kurul 
     kararının yükseköğretime giriş ile ilgili karar hukuka uygun olduğu yargı kararları ile sabittir. Bu nedenle dava konusu işlem, yargı kararlarına da aykırıdır." 
     
     "LAİKLİK İLKESİNE AYKIRI" 
     Yönetmelikle getirilen hükümler ile "meslek yüksekokullarının teşvik edilmediği, bunun, meslek yüksekokullarının yok edilmesi anlamı taşıdığı" ifade edilen dilekçede, "devletin meslek liselerine yaptığı yatırımın başka alanlarda kullanıldığı" savunuldu. 
     Dilekçede, ayrıca şunlar kaydedildi 
     "Uygulama ile imam hatip okulları çift diploma veren okullar haline gelecek ve cazip hale geleceklerdir. Ve bunun sonucu din eğitimi ağırlıklı bu okulların sayılarının giderek artması ile ortaöğretimde genel liselere alternatif okullara dönüşeceklerdir. 
     Bu durum, Türk eğitim sisteminde Cumhuriyet öncesindeki iki başlı eğitime yol açacağından, 1739 sayılı Milli Eğitim Bakanlığı Temel Eğitim Kanunu, 2547 sayılı Yükseköğretim Kanunu ve Anayasa’nın 174. 
     maddesinde devrim yasalarından sayılan Tevhid-i Tedrisat Kanunu’nda ifade bulunan ve Anayasamızın 2. maddesinde Cumhuriyetimizin değişmez niteliklerinden biri olarak ifade edilen laiklik ilkesine aykırıdır." 
     
</TEXT>
</DOC>
