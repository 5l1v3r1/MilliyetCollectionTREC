<DOC>
<DOCNO> 403138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo33.html </URL>
<DATE> 2005/12/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Karşıyaka Başkanı Dün akşamki olaydan sonra aday olmama kararı aldım 
</HEADLINE>
<TEXT>

     Karşıyaka Kulübü Başkanı Aziz Güngil, kulübün taraftarı olduğu belirtilen kişilerin Ege TV'de, ''Futbol Dosyası'' programının canlı yayını sırasında stüdyoyu basmasının ardından, kongrede aday olmamaya karar verdiğini söyledi. 
     Güngil, yönetim kurulu üyeleriyle düzenlediği basın toplantısında olaydan büyük üzüntü duyduklarını belirtti. 
     Ege TV'ye geçmiş olsun ziyaretine gittiğini kaydeden Güngil, şunları söyledi 
     ''Allah'tan sayın Metin Gökalp stüdyoda değilmiş. Yoksa çok daha üzücü olaylar olabilirdi. Zaman zaman yöneticiler olarak biz de hatalar yapabiliyoruz. Ancak böyle bir şeyi kabul etmek ya da mazur görmek mümkün değildir. Hiç kimsenin bu ezikliği Karşıyaka'ya yaşatmaya hakkı yok. Böyle taraftar olmasın. Dün akşamki olaydan sonra ben kongrede devam etmeme kararı aldım.'' Spordaki şiddet olaylarını yöneticilerin tek başına çözmesinin mümkün olmadığını kaydeden Güngil, amigolarla ''ister istemez'' temas halinde olduklarını, onların yok sayılamayacağını kaydetti. 
     Güngil, ''Yok sayamazsınız ama fazla taviz de vermezsiniz. Baskın yapan kişilerin kulüple organik bağı olduğu iddialarını ise kesinlikle reddediyorum. İçlerinde tanıdığım bir tek amigo var, onu da hepiniz biliyorsunuz. Diğer çocukları tanımıyorum bile'' dedi. 
     Kulüp yöneticilerinin de onlarca defa benzer durumlara maruz kaldığını anlatan Güngil, ''Canlı yayın olmadığı için bunlar bilinmiyor. Şiddetin önüne geçmek için emniyetle ilgili boyutu Emniyet halletmeli önce. Yoksa benim gücüm yetmez'' diye konuştu. Güngil, Oğuz Sarvan'ın istifa etmesi yönündeki taleplerinde ısrarlarının sürdüğünü, kulüpten ayrılan futbolcu Mustafa Şahintürk'ün futbol hayatını devam ettirmesinin Karşıyaka'ya bağlı olduğunu belirterek, ''1 milyon 100 bin YTL getirirse başka kulüpte futbol oynayabilir. Ancak bizim futbol hayatını bitirme niyetimiz yok'' dedi. 
     
</TEXT>
</DOC>
