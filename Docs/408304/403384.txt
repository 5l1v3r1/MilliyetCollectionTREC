<DOC>
<DOCNO> 403384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko38.html </URL>
<DATE> 2005/12/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Boeing, Airbus'a attığı büyük çalımla öne geçti... 
</HEADLINE>
<TEXT>

     ABD'li uçak üreticisi Boeing, 2005 yılı sona ererken Avrupalı rakibi Airbus'a attığı çalımla büyük rekabette önemli avantaj sağladı. 
     Avustralya'nın Qantas Airways şirketinin 10 milyar dolarlık uçak siparişini kazanan ABD şirketi, 2005 yılı için sektördeki liderliğini pekiştirdi. 
     ABD şirketine liste fiyatı 10 milyar dolar olan 65 adet Boeing 787 Dreamliner jet siparişi veren Qantas, ayrıca 50 uçak için de opsiyon açtı. 
     Uçakların liste fiyatının 10 milyar dolar olmasına rağmen, böyle büyük siparişlerde önemli indirimler yapıldığını hatırlatan sektör kaynakları, Boeing'in kasasına girecek gerçek para miktarının bu tutarın altına olacağını belirtiyorlar. 
     
     AİRBUS YAKIN TAKİPTE 

     Kaynaklar, 2005 yılında hem Boeing'in hem de Airbus'ın 100 milyar dolarlık siparişle rekor bir yıl yaşadıklarını kaydederken, Qantas sayesinde attığı son dakika golüne rağmen, Boeing'in rahat bir liderlik konumunda olmadığına dikkat çekiyorlar. 
     Boeing'in sipariş sayısı bakımından 2005 yılı için Airbus'a açık ara üstünlüğü bulunuyor. Yıl içinde ABD şirketinin 865 uçak siparişi almasına karşılık, Airbus'un sipariş sayısı şu ana dek 644 adette kalmış bulunuyor. Ancak, siparişlerin parasal büyüklüğü açısından iki şirket arasında büyük fark bulunmuyor. Pazar payı 2005 yılında yüzde 45 olan Airbus, teslim edilen uçak sayısı bakımından Amerikalı rakibinin önünde bulunuyor. Sektörde rekabet gücü bakımından teslimat sayısı da sipariş sayısı kadar önemli bir gösterge sayılıyor. 
     
</TEXT>
</DOC>
