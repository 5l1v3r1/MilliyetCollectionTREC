<DOC>
<DOCNO> 403015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun33.html </URL>
<DATE> 2005/12/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Schröder'den eleştirilere sert cevap 
</HEADLINE>
<TEXT>

     Eski Almanya Başbakanı Gerhard Schröder, Baltık Denizi yoluyla Rusya'dan Avrupa'ya uzanacak doğal gaz boru hattını inşa edecek konsorsiyumda kendisine teklif edilen görevle ilgili eleştirileri yanıtlarken, ''medya ve politakacıların saçma şeyler yaydıklarını'' söyledi. 
     Schröder, Süddeutsche Zeitung gazetesine yaptığı açıklamada, görev alması istenilen denetleme kurulunun ne şekilde oluşturulacağının henüz belirlenmediğini ve bu görev için ne kadar ücret alacağının konuşulmadığını belirterek, ''Medya ve politikacılar çok saçma şeyler yayıyor'' dedi. 
     Bu tür görevler için bir ücret ödenmesinin normal olduğunu ifade eden Schröder, ''Bu ücretle ilgili olarak bazı yayın organları 200 bin avro, bazıları da bir milyon avro'dan bahsediyor. Bunlar kafadan atılmış yüksek rakamlar'' diye konuştu. 
     Doğal gaz boru hattı projesinde görev almanın kendisi için bir onur meselesi olduğunu kaydeden Schröder, kendisine bu görevin Ruslar tarafından teklif edildiğini ve konsorsiyumdaki Alman şirketlerinin onayını aldıktan sonra bu yönde karar verdiğini söyledi. 
     Projeyi mantıklı bulduğu için daha önce de desteklediğini belirten Schröder, ''Ben 61 yaşındayım ve çalışmak istiyorum. Evde eşimin sinirlerini bozmak istemiyorum'' şeklinde espri yaptı. 
     Schröder, kendisini özellikle bazı Hür Demokrat Partili FDP politikacıların eleştirmesini manidar bulduğunu ifade ederek, ''FDP'li politikacılar Hans-Dietrich Genscher ve Otto Graf Lambsdorff'un siyasetten ayrıldıktan sonra neler yaptığına bir bakmak lazım'' dedi. 
     Kendi partisinden gelen eleştirilere de değinen Schröder, ''Peter Struck SPD Federal Meclis Grubu Başkanı bu açıklamaları yapmadan önce beni arayıp durum hakkında bilgi alsaydı daha iyi olurdu'' şeklinde konuştu. 
     Başbakan Yardımcısı ve Çalışma Bakanı Franz Müntefering SPD ise Schröder'in görevini olumlu karşıladığını, yapılan eleştirilerin yersiz olduğunu söyledi. 
     Sosyal Demokrat Parti SPD Genel Başkanı Matthias Platzeck de Schröder'e destek verererek, ''Schröder dürüst bir insandır'' dedi. 
     Schröder'in bu görevi, özellikle çok sayıda muhalefet partileri milletvekilleri tarafından, daha önce aldığı siyasi kararlardan kişisel ekonomik menfaat çıkarttığı gerekçesiyle yoğun şekilde eleştirilmişti. 
     
</TEXT>
</DOC>
