<DOC>
<DOCNO> 408208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun16.html </URL>
<DATE> 2005/12/31/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Adriyatik denizinde arızalanan Türk yük gemisi, İtalya'dan yardım istedi 
</HEADLINE>
<TEXT>

     Adriyatik denizinde, İtalya açıklarında arızalanan Türk bandıralı bir yük gemisi yardım çağrısında bulundu. 
     İtalya'nın liman kentlerinden Ancona yakınlarında arızalanan gemi, İtalyan sahil güvenlik birimlerinden yardım istedi. Ancona'ya bağlı Senigallia'ya 10 millik mesafede bulunan 70 metre uzunluğundaki geminin, bölgede demir almış vaziyette yardım beklediği belirtildi. 
     İtalyan sahil güvenlik birimlerinin, yardım çağrısının ardından Türk gemisine doğru yola çıktığı bildirildi. 
     İtalyan haber ajansı ANSA, bölgedeki deniz ve hava koşulları açısından kaygı verici bir durumun söz konusu olmadığına da işaret etti. 
     Haberlerde, Türk yük gemisinin 24 aralık tarihinde Venedik yakınlarındaki Marghera limanından yola çıktığı bilgisine de yer verildi. 
     
     TÜRK GEMİSİ ANCONA LİMANINA ÇEKİLİYOR 

     Adriyatik Denizi'nde seyrettiği sırada arızalanması üzerine bugün İtalya'dan yardım isteyen Türk yük gemisinin Ancona limanına çekilmekte olduğu öğrenildi. 
     İtalyan makamlarından alınan bilgiye göre, Senigallia açıklarındayken motorları arızalanan gemiyi limana çekme işleminde herhangi bir zorluk yaşanmadı. 
     Yetkililer, geminin, İtalyan sahil güvenlik birimlerine ait bir çekiciyle Ancona limanına götürülmekte olduğunu kaydettiler. 70 metre uzunluğundaki yük gemisinin boş olduğu ve mürettebatın sağlık durumunda bir sorun olmadığı belirtildi. 
     Gün içerisinde haber ajansları, arıza yapan Türk bandıralı yük gemisinin 24 Aralık tarihinde Venedik yakınlarındaki Marghera limanından yola çıktığı bilgisine yer vermişlerdi. 
     
</TEXT>
</DOC>
