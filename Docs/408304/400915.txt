<DOC>
<DOCNO> 400915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/spor/ydilmen.html </URL>
<DATE> 2005/12/06/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Disiplin 
</HEADLINE>
<TEXT>



İki takım arasındaki tek fark Fenerbahçe'nin tek şansının kazanmak olması. Bu da büyük bir avantaj. Çünkü PSV kazanırsa Şampiyonlar Ligi'ne, beraberlik halinde UEFA'ya gidecek, mağlubiyette ise elenecek. Yani üçlemde. Böyle durumlar hem teknik direktör, hem de futbolcular açısından zordur. Sahada sizi baskı altına sokar. Tüm hesaplar birbirine karışır. 
Her şeye rağmen PSV, tabii ki Şampiyonlar Ligi'ni düşüneceği için çok kontrollü oynamayacaktır. Fenerbahçe deplasmanlarda sahaya çıktığı klasik düzenin ötesinde Nobre, Alex ve Anelka üçlüsü ile maça başlayacaktır. Dolayısıyla kendi adına pozisyon bulacağını ama pozisyon vereceğini de zannediyorum. 

Volkan dikkatli olmalı 
Kaleci Volkan'ın muhtemelen önde basacak savunmanın arkasına atılacak toplarda çok dikkatli olması gerek. Oyuna iyi konsantre sağlayamazsa sıkıntılı anlar yaşayabilir. Fenerbahçe'de sezon başından bu yana yaşadığı en büyük dert dörtlü savunmadan bir kişinin mutlaka ofsaytı bozması. Bu kez her zamankinden daha fazla kontrollü olmaları gerek. Çünkü PSV'de rakip savunmaların arasına iyi koşan etkili ayaklar var. 
Teknik Direktör Daum ayrıca takımın oyun disiplininden kopmamasını sağlamalı. Maçın her anında skor ne olursa olsun, futbolcular ilk oyun düzenlerini bozmamalı. Uzun süredir bu problem de yaşanıyor. Sadece Galatasaray maçı hariç. 



</TEXT>
</DOC>
