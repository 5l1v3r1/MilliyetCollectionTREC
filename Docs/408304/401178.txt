<DOC>
<DOCNO> 401178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/dunya/axdun01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
A, B, C konuştu Saddam dinledi 
</HEADLINE>
<TEXT>


Devrik liderin yargılandığı davanın 4. duruşmasında, kod isimlerle, perde arkasından konuşan tanıklar işkenceleri anlattı. Saddam, bugünkü duruşmaya katılmayacak 

DIŞ HABERLER SERVİSİ 


Irak'ın devrik diktatörü Saddam Hüseyin ve 7 yardımcısının Düceyl katliamıyla ilgili yargılandığı davanın dünkü 4'üncü duruşmasında kimlikleri gizli tutulan ancak A, B ve C şeklinde kod adı verilen 3 kadın tanık dinlendi. Öceki gün ve dün toplam 5 tanığın dinlenmesi ardından geri kalan 2 tanığın da dinlenmesi için duruşmaya bugün devam edilecek. Ancak Saddam, bugünkü mahkemeyi boykot edeceği tehdidinde bulundu. 
Dünkü duruşmada ilk olarak mavi perdeyle örtülü tanık sandalyesine çıkan tanık A, tanınmasın diye elektronik bir makineyle sesi değiştirilerek ifade verdi. Ancak sanık avukatlarının tanığın söyledikleri anlaşılmıyor diye itiraz edince Başyargıç Rızgar Muhammed Emin, tanığın kendi sesiyle konuşmasını ve arızalanan makinenin onarılmasını istedi. 

16 yaşında işkence 
Yaklaşık bir saat ifade veren ve tutuklandığında 16 yaşında olduğunu açıklayan kadın tanık A, Saddam'ın ajanlarınca nasıl dövüldüğünü ve işkence edildiğini gözyaşları içinde anlattı. Kanserden geçen ay ölen Irak istihbarat subayı Vaddah El Şeyh'in, kendisine giysilerini çıkarmasını emrettiğini söyleyen tanık A, daha sonra yanı başındaki duvara ateş edildiğini söyledi. El Şeyh'in çıplak haldeyken yukarı kaldırttığı bacaklarıyla ellerini bağladığını belirten tanık A, kendisine elektrik verildiğini kaydetti. 

Ayakkabıdan yastık 
Tanık B olarak adlandırılan 74 yaşındaki diğer kadın tanık mahkemeye, ailesinin Düceyl katliamından bir yıl önce, 1981'de tutuklandığını söyledi. Tanık C ise tutuklanarak kapatıldığı bir hücrede uyumak için ayakkabılarını yastık olarak kullandığını ve kendisine yiyecek olarak küçücük hücre penceresinden yalnızca 2 ekmek verildiğini belirtti. Şimdi ev kadını olduğunu söyleyen tanık C, "Gençliğim mahvedildi" dedi. Tanıkların ifadelerini yerinde sessizce dinleyen Saddam, bu kez koltuğunun altında getirdiği kağıtlara not aldı, kameralar kendisine çevrilince de gözlerini kırptı. 
Dünkü duruşmanın sonunda Başyargıç Rızgar Muhammed Emin, davaya bugün devam edileceğini açıklarken, Saddam, bugünkü mahkemeye katılmayacağını bağırarak ilan etti. Saddam bağırarak, temiz kıyafetleri, duş ve egzersiz olanağı bulunmadığını söyledi ve "Sanıklara mahkeme süresinin sadece yüzde 10'unda söz hakkı veriliyor. Bu adalet mi Davalıları mahsus mu böyle süründürüyorsunuz Bu, terörizmdir" dedi. Saddam, "Yarın bugün mahkemeye gelmeyeceğim, adaletsiz mahkemeye çıkmam. Cehenneme kadar yolunuz var" diye bağırdığı anda, mikrofon kesildi ve perde çekilirken, muhabirler bundan sonrasını göremedi. 



</TEXT>
</DOC>
