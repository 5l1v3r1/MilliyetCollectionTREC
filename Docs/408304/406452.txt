<DOC>
<DOCNO> 406452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/soneko07.html </URL>
<DATE> 2005/12/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Katar'daki Türk yatırımları artıyor... 
</HEADLINE>
<TEXT>

     Türk müteahhitleri, 120 milyar dolarlık inşaat projesi bulunan Katar'da önemli başarılara imza atıyor. 
     Alınan bilgiye göre, aralarında Baytur, Gama ve Tekfen'in de bulunduğu Türk inşaat şirketleri, son 6 ayda 800 milyon dolarlık proje üstlendi. Katar'da önümüzdeki 2 yıl içinde Türk şirketlerinin 2 milyar dolar tutarında ihale alacağı belirtildi. 
     Baytur'un Katar Genel Müdürü Mehmet Şerif Coşar, Katar Petrol'den aldıkları 124 milyon dolar bütçeli İslam Eserleri Müzesi ve 245 milyon dolarlık milli kütüphane projeleri bulunduğunu, her 2 çalışmanın da devletin en prestijli projeleri olduğunu söyledi. 
     Coşar, ''İlk geldiğimizde bu kadar açılacağımızı, büyüyeceğimizi beklemiyorduk. Buraya büyük bir ağırlık vermiş durumdayız. Şu anda Katar'daki iş potansiyelimiz 440 milyon dolar'' dedi. 
     Katar'da 50 milyon doların üzerindeki işleri takip ettiklerini, tower çalışmaları bulunduğunu anlatan Coşar, ''Ülkede bütün Türk müteahhitlerine kapı açılmıştır. Türkiye'nin Katar'da en büyük rakibi altyapı ve yolda Çin ve Malezya, üst yapıda ise Hindistanlı firmalardır'' dedi. 
     Katar'da şirket kurulurken yüzde 51'inin yerli olması zorunluluğu olarak adlandırılan sponsorluk konusunda zorluklar yaşandığını dile getiren Coşar, sponsorlarının Katar Emiri'nin kuzeni ve Katar İşadamları Derneği Başkanı Şeyh Faisal Bin Qasim Al-Thani olduğunu bildirdi. 
     
     TEKFEN VE GAMA 
     Tekfen Katar Proje Müdürü Alkaş Bekişoğlu da, 115 milyon dolarlık gaz boru hattı projeleri bulunduğunu, projenin diğer aşamalarındaki ihalelere de katılacaklarını bildirdi. 
     Bekişoğlu, Katar'ın çok doyurucu bir pazar olduğunu vurgulayarak, daha önce bu ülkeye gelip prosedürleri yerine getiremeyen Türk firmaları olduğunu anlattı. 
     Gama'nın Katar Genel Müdürü Serhan Fırat ise 5.5 yıl önce bu ülkeye geldiklerini, şu anda devam eden 4 projeleri bulunduğunu, 150-200 milyon dolarlık teklif verdikleri ve olumlu sonuç bekledikleri işler olduğunu anlattı. 
     Bu arada, Pizza Hut ve KFC'nin Türkiye'deki temsilcisi Almana Group Başkanı Omar H. Almana da, Türkiye'de 80 milyon dolarlık yatırımları bulunduğunu ve 50 restorana sahip olduklarını belirterek, 2006'da 10 tane daha restoran açmayı planladıklarını kaydetti. 
     Katar'da Coca-Cola, IBM, Ford ve DaimlerChrisyler'in temsilcisi olduğunu anlatan Almana, Türkiye'deki enerji özelleştirmelerini de takip ettiklerini söyledi. 
     Öte yandan, İstanbul Ticaret Odası'nın İTO Katar'ın başkenti Doha ve Dubai'deki temaslarına katılan Türk müteahhitleri de Katar'da daha fazla iş ortamı bulunduğunu kaydettiler. 
     
</TEXT>
</DOC>
