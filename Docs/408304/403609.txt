<DOC>
<DOCNO> 403609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun09.html </URL>
<DATE> 2005/12/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bush Rumsfeld'i değiştirmeyi düşünmüyorum 
</HEADLINE>
<TEXT>

     ABD Başkanı George W. Bush, Savunma Bakanı Donald Rumsfeld'i değiştirmek gibi bir niyeti bulunmadığını söyledi. 
     Başkan Bush, muhafazakar görüşlü Fox televizyonuna yaptığı ve dün yayımlanan açıklamasında, Rumsfeld'in değerli çalışmalar yaptığını belirterek, ''Onu değiştirmeyi düşünmüyorum'' dedi. 
     Rumsfeld'in aynı anda iki savaşı birden yürüttüğünü söyleyen Bush, Savunma Bakanı'nın aynı zamanda soğuk savaş için oluşturulmuş Amerikan ordusunun terörizmle mücadele amaçlı bir orduya dönüştürülmesi çalışmalarına katıldığını ifade etti. 
     Başkan Bush, ayrıca, bir siyasi-adli-medya skandalı üzerine Cheney'nin Özel Kalem Müdürü Lewis Libby'nin istifasının ardından Başkan Yardımcısı Dick Cheney ve yakın danışmanı Beyaz Saray Genel Sekreter Danışmanı Karl Rove ile ilişkilerinin gergin olduğu iddialarını da yalanladı. 
     ''Tanrı ile ilişkilerine'' de açıklık getiren Bush, ''Tanrı tarafından değil, Amerikan halkı tarafından seçildiğini'' söyledi. 
     Bush, ''Vatandaşlarım beni dualarıyla destekliyorlar, ancak beni Amerikan halkı seçti. Tanrı'nın beni bir başkasının yerine seçtiğini sanmıyorum'' diye konuştu. 
     Başkan Bush, ayrıca Irak'ta taktik hatalar yaptıkları konusunda daha önce yaptığı açıklamayı tekrarlarken, Saddam Hüseyin'e saldırma kararının doğru olduğunu savundu. 
     Bush, ''Taktik hatalar diyebileceğimiz hatalar yaptığımıza şüphe yok'' dedi. 
     
</TEXT>
</DOC>
