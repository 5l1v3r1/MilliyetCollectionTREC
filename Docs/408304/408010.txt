<DOC>
<DOCNO> 408010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonspo07.html </URL>
<DATE> 2005/12/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İstikrar abidesi Lampard, durdu... 
</HEADLINE>
<TEXT>

     Premier Lig’de 164 maçtır üst üste Chelsea formasını giyen yıldız oyuncu 30 Eylül 2001’den bu yana ilk kez bir lig karşılaşmasında görev almadı. 
     
     Hastalık engeli 
     Frank Lampard... Tam bir istikrar abidesi... Chelsea’nin iki sezondur ortaya koyduğu başarısında onun çok büyük katkısı var. Orta sahada görev almasına rağmen 12 golle Mavi-Beyazlılar’ın skora en çok katkı yapan isim olan Lampard’ın insanüstü eforu sona erdi. Premier Lig’de ard arda 164 maça çıkarak, müthiş bir rekora imza atan ünlü yıldız, takımını Manchester City deplasmanında hastalığı nedeniyle yalnız bıraktı. 
     
     Chelsea kaçıyor... 
     27 yaşındaki süperstar böylece 30 Eylül 2001 tarihinden bu yana ilk kez bir Premier Lig karşılaşmasında Chelsea forması giyemedi. Lampard, 26 Kasım’da 160. maçına çıkarak, kaleci David James’e ait aralıksız oynama rekorunu kırmıştı. Lampard’ın yokluğuna rağmen sezonun flaş ekiplerinden Manchester City’i Joe Cole’ün golüyle deviren Chelsea, en yakın rakibi M.United’la aradaki puan farkını 11’e yükseltti. 
     
</TEXT>
</DOC>
