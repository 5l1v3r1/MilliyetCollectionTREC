<DOC>
<DOCNO> 407974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko52.html </URL>
<DATE> 2005/12/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Türkiye'nin dış borç stoku 165.3 milyar dolara geriledi... 
</HEADLINE>
<TEXT>

     Türkiye'nin toplam dış borç stoku 2005 Eylül sonu itibarıyla, yılbaşına kıyasla 8.1 milyar dolar azalarak 165.3 milyar dolar oldu. 
     Bu arada azalmada, döviz kuru değişiklikleri etkili oldu. 
     Hazine Müsteşarlığı, 30 Eylül 2005 itibarıyla ''Hazine Garantili Dış Borç verileri'' ile ''Dış Borç Stokunu'' açıkladı. 
     Kısa vadeli borçların toplam dış borç stoku içerisindeki payı yüzde 22.4 ve Orta-Uzun Vadeli Dış Borçların payı ise yüzde 77.6 olarak belirlendi. 
     Kısa Vadeli Dış Borçlar kapsamında Merkez Bankası tarafından izlenen kısa vadeli dış borçlar, 2005 Eylül sonu itibariyle 36.9 milyar Dolar tutarında gerçekleşti. 
     Kısa vadeli dış borçların yüzde 7.7'si Merkez Bankası, yüzde 45.1'i ticari bankalar ve yüzde 47.2'si ise diğer sektörlerin borçlarından oluştu. 
     
     ORTA UZUN VADELİ DIŞ BORÇLAR 
     Konsolide bütçe borçları kapsamında, Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı borçlusu Hazine olan kredilerden oluşan konsolide bütçe dış borç stoku, 2005 Eylül sonu itibariyle 64.5 milyar Dolar seviyesinde gerçekleşti. 
     Bu miktarın 30.5 milyar Dolar tutarındaki kısmı, konsolide bütçenin finansmanı amacıyla uluslararası finansal piyasalarda gerçekleştirilen tahvil ihraçları stokundan oluştu. 
     Diğer kamu kuruluşlarının borçları içinde, konsolide bütçe dışında kalan yerel yönetimler, fonlar, üniversiteler, özerk kuruluşlar, kamu bankaları ve KİT'lerden oluşan kamu kuruluşlarının toplam dış borçları, 2005 Eylül sonu itibariyle 4.2 milyar Dolar tutarında gerçekleşti. 
     Merkez Bankası borçları kapsamında, orta uzun vadeli Merkez Bankası'nın dış borçları, 2005 Eylül sonunda 13.4 milyar Dolar oldu. 
     
     ÖZEL SEKTÖR DIŞ BORÇ STOKU 
     2005 Eylül sonu itibariyle orta ve uzun vadeli özel sektör dış borç stoku 46.2 milyar ABD doları olarak gerçekleşti. Özel sektör dış borç stokunun yüzde 29.2'si finansal kesime özel bankalar ve özel bankacılık dışı mali kuruluşlar ve yüzde 70.8'i ise finansal olmayan kesime ait borçlardan oluştu. 
     
     KUR ETKİSİ 
     Açıklamada, dış borç istatistiklerinde uluslararası standart, büyüklüklerin Amerikan Doları cinsinden ifade edildiği hatırlatılarak. bu durumun, yayınlanan istatistiklerdeki dış borç büyüklüklerinin çapraz kurlarda gerçekleşen hareketlerden etkilenmesine yol açtığı belirtildi Açıklamaya göre, bu çerçevede 2004 Aralık - 2005 Eylül döneminde dış borç stoku, döviz kuru değişikliklerinden dolayı yaklaşık 8.1 milyar Dolar tutarında azalış gösterdi. 
     Açıklamada, bu değişimdeki en büyük etkenin, 2005 Eylül sonu itibariyle 2004 yıl sonuna göre ''ABD Doları'nın, Avro ve SDR karşısında değer kazanması'' olarak gösterildi. 
     Öte yandan Hazine garantili dış borç stoku, 2005 Eylül sonu itibariyle, 2005 Haziran sonuna kıyasla 115.1 milyon Dolar azalarak 4.6 milyar Dolar olarak gerçekleşti. 
     
</TEXT>
</DOC>
