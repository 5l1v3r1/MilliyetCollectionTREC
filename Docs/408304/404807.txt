<DOC>
<DOCNO> 404807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur14.html </URL>
<DATE> 2005/12/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bolu'da kar yağışı hayatı olumsuz etkiliyor 
</HEADLINE>
<TEXT>

     Bolu’da geceden beri etkili olan kar yağışı, yaşamı ve ulaşımı olumsuz etkiliyor. 
     Bolu Meteoroloji Müdürlüğü yetkilileri, Bolu ve çevresinde gece başlayan kar yağışının bugün de devam edeceğini belirtti. 
     Yetkililer, kar kalınlığının Bolu merkezde 8, Kartalkaya’da 35, Abant’ta 20, Bolu Dağı’nda ise 10 santimetreye ulaştığını bildirdi. 
     D-100 karayolunun Bolu Dağı kesiminde ise kar yağışı nedeniyle ulaşım kontrollü şekilde sağlanıyor. 
     Bolu Emniyet Müdürlüğü Trafik Bölge Müdürlüğü ekipleri, Bolu Dağı güzergahında trafikte aksama yaşanmaması için önlem alıyor. 
     Trafik Bölge Müdürlüğü yetkilileri, Bolu Dağı’nda etkili olan kar yağışının sürücülere zor anlar yaşattığını belirterek, sürücüleri, trafiğin aksamaması için dikkatli olmaları, yakın takip ve hız yapmamaları, araçlarında çekme halatı, takoz ve zincir bulundurmaları konusunda uyardı. 
     Bu arada, Karayolları 41. Şube ekipleri Bolu Dağı’nda karla mücadele çalışmalarını aralıksız sürdürerek, buzlanma meydana gelebilecek yerlere tuz döküyor. 
     
</TEXT>
</DOC>
