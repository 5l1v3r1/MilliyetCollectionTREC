<DOC>
<DOCNO> 403782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur20.html </URL>
<DATE> 2005/12/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kaçak elektriğin bedelini abone ödüyor 
</HEADLINE>
<TEXT>

     Eskişehir Osmangazi Üniversitesi Teknoloji Araştırma Merkezi TEKAM Müdürü Prof. Dr. Muammer Kaya, Türkiye’de elektrik kayıp ve kaçağının faturasını abonelerin milyarlarca dolar fazla ödeyerek kapattığını bildirdi. 
     Prof. Dr. Kaya, AA muhabirine yaptığı açıklamada, Türkiye’de yılda yaklaşık 1.5-2 milyar dolarlık elektrik kayıp ve kaçağı olduğunu belirtti. 
     Gelişmiş ülkelerde yüzde 5-9’lar seviyesinde olan elektrik kayıp ve kaçağının Türkiye’de yüzde 20’lere çıktığını ifade eden Kaya, "AB ilerleme raporlarında da elektrik kayıp ve kaçağının üç kat fazlalığı belirtilmekte ve bu sorunla yüzleşmek zorunda kalacağımız ifade edilmektedir"dedi. 
     Prof. Dr. Kaya, elektrik kaçakçılığının faturasını da abonelerin milyarlarca dolar fazla ödeyerek kapattığını ifade etti. 
     
     "HER 5 KW’TAN BİRİ BOŞA GİDİYOR" 
     Türkiye’nin Doğu ve Güneydoğu Anadolu bölgelerindeki illerin kaçak elektriğin en yoğun kullanıldığı yerler olduğunun belirlendiğini ifade eden Prof. Dr. Kaya, Türkiye’de 28 ilde, ülke ortalamasından daha fazla kaçak elektrik kullanıldığını bildirdi. 
     Türkiye’de sadece 11 ilde AB ve gelişmiş ülkeler ortalaması olan yüzde 5-9 oranının altında kaçak elektrik kullanımının bulunduğunu belirten Kaya, elektrik kaçağının en az olduğu illerin Denizli, Konya ve Karabük olduğunu belirtti. 
     Türkiye’de her 5 kw’tan birinin boşa gittiğinin saptandığını kaydeden Prof. Dr. Kaya, şöyle devam etti 
     "Ülkemizde enerjinin yaklaşık yarısı yerli, yarısı ithal kaynaklardan karşılanmaktadır. Türkiye’de 1 birim milli gelir artışı için harcadığımız enerji, Avrupa ülkelerinin iki katı olduğundan enerji kayıp ve kaçağının en az yarıya indirilmesi ve etkin enerji tasarrufu yapılması çok önemlidir. Enerji yoğunluğu yüksek sektörler olan demir-çelik, çimento, seramik, cam, tekstil, kağıt, kimya, petro-kimya ve gübrede, enerjinin etkin kullanımına yönelik teknolojilerin uygulanması, yaygınlaştırılması ve gerekli tasarruf önlemlerinin alınması ile ülkemiz önemli bir ek kaynak kazanabilecektir." 
     
     "HER YIL 2 KEBAN BARAJI KURACAK PARA HEBA OLUYOR" 
     Türkiye’de sanayide 1 milyar dolar, bina ve meskenlerde de 1.5 milyar dolarlık enerji tasarrufu sağlanabilecek potansiyel olduğunu belirten Prof. Dr. Kaya, ülkenin enerjiyi gereği gibi verimli kullanmadığı ve tasarruf koşullarını sağlamadığı için her yıl 3 milyar doları boşa savurduğunu savundu. 
     Enerji savurganlığının her yıl 2 Keban Barajı kuracak kadar paranın sokağa atıldığı anlamına geldiğini ifade eden Prof. Dr. Kaya, şunları bildirdi 
     "Enerjinin nakil hatlarındaki kayıpları yatırımlarla, kaçakları ise tüketicilerin bilinçlenmesi ve otokontrol mekanizmasının tesisi ile azaltmak mümkün olabilecektir. Ekonomik kalkınma ve refahın lokomotifi olan sanayinin en önemli girdisi olan enerjinin ucuz, yerli, zamanında, güvenilir, yeterli ve kaliteli olması gerekmektedir. 
     Artan enerji kayıp ve kaçağı, enerji maliyetlerini, dolayısıyla üretim maliyetlerini artıracağından uluslararası pazarlarda rekabet gücümüz azalmakta." 
     
</TEXT>
</DOC>
