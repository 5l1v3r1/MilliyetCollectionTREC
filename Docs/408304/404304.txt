<DOC>
<DOCNO> 404304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy11.html </URL>
<DATE> 2005/12/17/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
CHP'li Tütüncü AKP, IMF'ye koşulsuz itaat ediyor... 
</HEADLINE>
<TEXT>

     CHP Tekirdağ Milletvekili Enis Tütüncü, AK Parti'nin, IMF'ye koşulsuz itaat ettiğini öne sürdü. 
     TBMM Genel Kurulu'nda, DPT, SPK, BDDK, GAP Bölge Kalkınma İdaresi Başkanlığı, Tütün, Tütün Mamülleri ve Alkollü İçkiler Piyasası Düzenleme Kurumu'nun 2006 yılı bütçeleri üzerinde, CHP Grubu adına konuşan Tekirdağ Milletvekili Enis Tütüncü, uzun vadeli ipoteğe dayalı konut finansmanı sisteminin ''finansal'' boyutu dikkate alınarak düzenlendiği, toplumsal ve insani boyutunun gözardı edildiğini savundu. 
     Hükümetin, ekonomi, tarım, hayvancılık ve işsizliğin önlenmesine ilişkin politikalarını da eleştiren Tütüncü, ''AKP iktidarının, IMF'ye koşulsuz itaat ettiğini'' öne sürdü. 
     CHP İstanbul Milletvekili Bihlun Tamaylıgil de AK Parti Samsun Milletvekili Ahmet Yeni'nin, bankacılık sektöründe iktidarları döneminde herhangi bir kriz yaşanmadığını söylediğini anımsatarak, Yeni'nin, ''İmar Bankası'na el konulmasını unuttuğunu'' kaydetti. Tamaylıgil, İhlas Finans Kurumu'nun TMSF'ye devredilmemiş olmasını ve hükümetin bu konudaki yaklaşımını eleştirerek, ''Senin hortumcun, benim hortumcum mu var '' diye sordu. 
     CHP Şanlıurfa Milletvekili Vedat Melik de GAP projesinin Türkiye için çok önemli olduğunu belirterek, iktidarın, tarımsal sulama yatırımlarına kaynak ayırmamasını eleştirdi. 
     
     ''YUNANİSTAN'IN TÜTÜN ÜRETİCİSİ DESTEKLENİYOR'' 
     CHP Manisa Milletvekili Ufuk Özkan da iktidarın, tütün üreticisini desteklemek yerine, tütün ithalatı yaptığını ileri sürerek, yabancı sigara fabrikalarının da şark tipi tütün almak yerine, ithal tütünü tercih ettiğini savundu. Özkan, ''Bu fabrikalar, Yunanistan'dan tütün getiriyor. Yunanistan'ın tütün üreticisi desteklenirken, Türkiye'deki üretici açlığa mahkum edildi'' diye konuştu. 
     Özkan, Tekel'in alkollü içkiler bölümünün özelleştirilmesini, ''harama hile kattınız'' diye eleştirdi. 
     
     ''TEK VÜCUT OLMALIYIZ, BİRBİRİMİZİ YANLIŞ ANLAMAMALIYIZ'' 
     Söz konusu kuruluşların bütçeleri lehinde şahsı adına konuşan AK Parti Mardin Milletvekili Selahattin Dağ, tarımsal sulama yapan çiftçilerin elektrik borçlarının bir defalık affedilmesi gerektiğini söyledi. 
     Doğu ve Güneydoğu Anadolu bölgelerindeki insanların geçim güçlüğü içinde ve terör olaylarıyla karşı karşıya olduğunu anlatan Dağ, ''Ülke olarak yapılan bir hata varsa, bununla yüzleşmeliyiz'' dedi. 
     Terörden herkesin zarar gördüğünü, bugüne gelinmesinde geçmiş yönetimlerin de vebalinin olduğunu anlatan Dağ, demokratikleşme konusunda yeni açılımlar yapılması gerektiğini söyledi. 
     Türkiye'deki etnik unsurların ''et ve tırnak'' gibi bir bütün olduğunu belirten Dağ, ''Bin yıldır, Kürdüyle, Lazıyla, Boşnağıyla birlikte olmuş bu halkı kimse parçalayamayacaktır. Tek vücut olmalıyız, birbirimizi yanlış anlamamalıyız'' dedi. 
     CHP Balıkesir Milletvekili Sedat Pekel ise şahsı adına aleyhte yaptığı konuşmada, 2006 bütçesinin IMF ve Dünya Bankası'nın dayatmalarıyla hazırlandığını öne sürerek, bu bütçenin toplumun ihtiyaçlarına cevap veremeyeceğini savundu. 
     Pekel, Türkiye'de işsizlik, yoksulluk ve açlığın giderek arttığını ileri sürdü. 
     
</TEXT>
</DOC>
