<DOC>
<DOCNO> 408277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur16.html </URL>
<DATE> 2005/12/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bolu Dağı'nda kar yağışı nedeniyle sürücüler zor anlar yaşıyor 
</HEADLINE>
<TEXT>

     D-100 Karayolu'nun Bolu Dağı kesiminde etkili olan kar yağışı nedeniyle sürücüler zor anlar yaşıyor. 
     AA muhabirinin aldığı bilgiye göre, D-100 Karayolu'nun Bolu Dağı kesiminde öğle saatlerinde kar yağışı etkili olmaya başladı. Bolu Emniyet Müdürlüğü trafik ekipleri, kar yağışı nedeniyle trafiğin olumsuz etkilendiğini, Ankara ve İstanbul istikametine giden sürücülerin zor anlar yaşadıklarını belirttiler. 
     Trafik ekipleri, Bolu Dağı güzergahını kullanan sürücülerin kar yağışına karşı daha duyarlı olmalarını isteyerek, sürücüleri hız limitini aşmadan ve yakın takip yapmadan seyretmeleri yönünde uyardılar. 
     Bolu Meteoroloji Müdürlüğü yetkilileri ise Bolu kent merkezinde bugün karla karışık yağmurun, yüksek kesimlerde ise kar yağışının etkili olduğunu bildirdiler. 
     Meteoroloji yetkilileri, yarın sabah Bolu kent merkezinde ve Bolu Dağı'nda sisin etkili olacağını kaydettiler. 
     
</TEXT>
</DOC>
