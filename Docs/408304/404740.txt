<DOC>
<DOCNO> 404740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy18.html </URL>
<DATE> 2005/12/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Balandı kendisini tehdit ettiğini iddia ettiği danışmanın işine son verdi 
</HEADLINE>
<TEXT>

     Anavatan Partisi Afyonkarahisar Milletvekili Reyhan Balandı, kendisini "ölümle tehdit ettiği" iddiasıyla hakkında suç duyurusunda bulunduğu "fahri" danışmanı Ali Y.A’nın işine son verdi. 
     Edinilen bilgiye göre, Balandı, gazetesinin ortağı ve "fahri" danışmanı Ali Y.A. hakkında Aralık ayının başında Ankara Cumhuriyet Başsavcılığı’na suç duyurusunda bulundu. 
     Balandı, ifadesinde, yaklaşık 5 yıldır "fahri" danışmanlık hizmeti aldığı Ali Y.A’nın, kredi kartından 750 YTL çektiğini ve bazı harcamalar yaptığını ileri sürdü. Son dönemdeki davranışları nedeniyle işine son verdiği Ali Y.A’nın, "kendisini ve çocuklarını ölümle tehdit ettiğini" öne süren Balandı, bu kişi hakkında gerekli soruşturmanın yapılmasını talep etti. 
     ANAVATAN’lı Balandı’nın suç duyurusunun ardından gözaltına alınan zanlı, Ankara Cumhuriyet Başsavcılığı’nca 7 Aralık’ta tutuksuz yargılanmak üzere serbest bırakıldı. 
     İddialara ilişkin A.A muhabirinin sorularını yanıtlayan Balandı, kendisini "eski Cumhuriyet Savcısı Ali Seydi Yanardağ" olarak tanıtan Ali Y.A. ile 5 yıl önce tanıştığını, bu kişinin, ücret almadan "fahri" danışmanlık yaptığını ve Afyon’da yayınlanan kendisine ait Görüntü Gazetesi’nde çalıştığını söyledi. 
     Bu kişinin işine son verince, "Sizi ve çocuklarınızı öldürebilirim" diye tehdit ettiğini ifade eden Balandı, bu kişinin kullandığı "Ali Seydi Yanardağ" isminin de sahte olduğunun, soruşturmada ortaya çıktığını söyledi. 
     Balandı, bu kişinin gerçek isminin "Ali Y.A." olduğunun, gözaltına alınmasından sonra ortaya çıktığını kaydetti. 
     
     "GEREĞİNİ YAPARIM" 
     Ali Y.A’nın zeki ve çalışkan olduğunu anlatan Balandı, "Yanlış yapan kim olursa olsun, gereğini yaparım. Siyaseten yapılmaması gereken bir şeyin yapılması halinde, ölüm tehdidi alsam bile gereğini yapan bir milletvekiliyim" dedi. 
     Balandı, Ali Y.A’nın, serbest bırakıldıktan sonra telefonla arayarak özür dilediğini ve hata yaptığını söylediğini kaydetti. 
     
</TEXT>
</DOC>
