<DOC>
<DOCNO> 403974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko02.html </URL>
<DATE> 2005/12/16/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İzmir, Expo için hazır... 
</HEADLINE>
<TEXT>

     İzmir Valisi Oğuz Kağan Köksal, EXPO 2015'e aday olan İzmir'in büyük bir sinerji yarattığını belirterek, İzmirlilere teşekkür etti. 
     İzmir Büyükşehir Belediye Başkanı Aziz Kocaoğlu ile İzmir Ticaret Odası Yönetim Kurulu Başkanı ve EXPO 2015 İcra Kurulu Başkanı Ekrem Demirtaş, Uluslararası Sergiler Bürosu Genel Sekreteri Vincente Gonzalez Loscertales onuruna bir akşam yemeği verdi. 
     Yemekte konuşan Vali Köksal, EXPO ile ilgili çok yoğun bir çalışma gösterildiğini ve beş ayda gelinen mesafenin çok önemli olduğunu kaydetti. 
     Köksal, Loscertales'in İzmir'e gelmesiyle, EXPO'ya ne denli hazırlıklı olunduğunun anlatılmaya çalışıldığını, Ankara'ya da ne kadar istekli olunduğunun gösterildiğini söyledi. Köksal, ''İzmirlilerin bu projeyi gerçekleştirme arzusunda olduğunu gösterdik. Bu proje için büyük bir sinerji yaratıldı. İzmirlilere teşekkür ediyorum. İnşallah bu, bundan sonraki projelerde de birlik ve beraberliğin oluşturulmasında etkili olur'' dedi. 
     Büyükşehir Belediye Başkanı Aziz Kocaoğlu da Loscertales ile üç gündür kenti gezdiklerini kaydederek, ''5 ay önce başladığımız EXPO sürecinde çok önemli bir noktaya geldik'' diye konuştu. 
     Kocaoğlu, ''ipi göğüslemek'' için kentte yaratılan birlik ve beraberliğin devamını diledi. 
     Loscertales ise üç gün boyunca yoğun bir program yaşandığını, çok genç insanlarla tanışma fırsatı bulduğunu belirtti. Yarın sabah İzmir'den çok güzel hatıralarla ayrılacağını belirten Loscertales, ''Hepiniz bu proje için çok zor şartlarda, çok büyük mücadele gösteriyorsunuz. Heyecan ve pozitif yaklaşımlarla her şey olabilir'' dedi. 
     
</TEXT>
</DOC>
