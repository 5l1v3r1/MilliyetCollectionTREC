<DOC>
<DOCNO> 406632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun17.html </URL>
<DATE> 2005/12/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Patlayan bombalar arasında siyasi pazarlıklar 
</HEADLINE>
<TEXT>

     Irak'ta siyasi tartışmaların odağına, ulusal birlik hükümeti kurulması meselesi oturdu. 
     15 Aralık seçimlerinin sonuçlarına bazı kesimlerin itirazıyla patlak veren siyasi krizden çıkış yolu olarak, artık daha geniş çevrelerde ulusal birlik hükümeti kurulması gerektiğinden söz ediliyor. 
     Devlet Başkanı Celal Talabani'den çıkan bu fikir, hafta sonunda Amerikan Büyükelçisi Zalmay Halilzad'ın kuzey Irak'ta Kürt liderleriyle yaptığı toplantıda ön plana çıktı. ''Kürt bölgesinin lideri'' Mesut Barzani, Talabani'nin bu yöndeki önerisini destekledi. 
     Talabani, toplantıdan sonra ''Sünni Araplardan Kürtlere ve Şiilere kadar Irak halkının bütün unsurlarını temsil edecek ulusal birlik hükümeti kurulması gerektiğine'' tekrar vurgu yaptı. 
     Talabani, seçim kurulunun açıkladığı kısmi sonuçlara ilişkin farklı değerlendirmeleri birbirlerine yakınlaştırabilmek için çarşambadan bu yana siyasi temaslarda bulunuyor. Muhafazakar Şiileri seçimin galibi olarak gösteren kısmi sonuçlara itiraz edenler arasında bulunan Sünni lideri Salih Mutlak, ulusal birlik hükümetine sıcak bakıyor. 
     Açıklanan sonuçlarda hile olduğunu öne süren Mutlak, ''Bu adaletsizliği düzeltebilecek ya da seçimlerin yenilenmesini sağlayacak ulusal birlik hükümetinden yanayız'' diyor. 
     Muhafazakar Şii grupları ise, seçime hile karıştırıldığı iddialarına tepki gösteriyor ve seçim sonuçlarının protesto edildiği sokak gösterilerinin, seçim kurulunu etkilemeye yönelik olduğunu düşünüyor. 
     Sonuçlara itiraz eden 35 grup, dün Felluce'de yapılan gösteriden sonra salı günü de Bağdat'ta gösteri yapılması için çağrıda bulundu. 
     Kürt kaynaklarına göre, Talabani ve Barzani, muhafazakar Şii listesinin başı Irak İslam Devrimi Yüksek Konseyi lideri Abdülaziz El Hekim'i hükümet kurma müzakerelerine davet etmeyi tasarlıyor. 
     Şii kaynaklarına göre de, Büyük Ayetullah Ali Sistani, ulusal birlik hükümeti kurulması gerektiği yönünde tavsiyede bulunuyor. 
     Irak'ta siyasi pazarlıklar, her gün patlayan bombalar arasında sürüyor. 
     
</TEXT>
</DOC>
