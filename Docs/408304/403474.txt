<DOC>
<DOCNO> 403474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sontur24.html </URL>
<DATE> 2005/12/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Orhan Pamuk'u yargılanacağı dava 16 aralık günü başlayacak 
</HEADLINE>
<TEXT>

     Yazar Orhan Pamuk’un, İsviçre’de yayınlanan bir dergide yer alan röportajdaki sözleri nedeniyle "Türklüğü alenen aşağılamak" iddiasıyla 3 yıla kadar hapis cezası istemiyle yargılanmasına 16 Aralık Cuma günü başlanacak. 
     Şişli 2. Asliye Ceza Mahkemesi’nde görülecek davanın 30 Haziran 2005 tarihinde hazırlanan iddianamesinde, Pamuk hakkında, İsviçre’de yayınlanan "Das Magazin" adlı haftalık dergide yer alan ve Aktüel Dergisi’nin Şubat-Mart 2005 sayısında da çevirisine yer verilen röportaja ilişkin Kırklareli Merkez E Tipi Kapalı Cezaevi’nde hükümlü olarak bulunan Sebahattin Zorlu ve Kayseri’den Mehmet Özet’in şikayet başvurusunda bulunmaları üzerine soruşturma başlatıldığı belirtiliyor. 
     İddianamede, yazar Orhan Pamuk’un İsviçreli bir gazeteciyle yaptığı söyleşide, "30 bin Kürdü ve bir milyon Ermeni’yi öldürdük. 
     Türkiye’de hiç kimse bunu dile getirmeye cesaret edemiyor. Ben ediyorum" şeklinde beyanları olduğu kaydediliyor. 
     Bu söyleşinin 2 ay sonra İsviçre’de, daha sonra da Türkiye’de yayınlandığı belirtilen iddianamede, Pamuk’un sözleriyle "Türklüğü alenen aşağıladığı"nın anlaşıldığı öne sürülüyor. 
     İddianamede, Pamuk’un yeni TCK’nın 301. maddesinin 1. fıkrası uyarınca 6 ay ile 3 yıl arasında hapis cezasına çarptırılması isteniyor. 
     
     DOSYA ADALET BAKANLIĞI’NA GÖNDERİLDİ 
     Davanın açıldığı Şişli 2. Asliye Ceza Mahkemesi, dosya üzerinde yaptığı inceleme sonucu 2 Aralık 2005 tarihinde verdiği kararda, Cumhuriyet Savcısı’nın davayı açmadan önce 17 Mayıs 2005 tarihinde sanığın eyleminin eski TCK’nın 159. maddesinin 1. fıkrasına uyduğunu belirterek, aynı kanunun 160. maddesinin 2. fıkrası uyarınca Adalet Bakanlığı’ndan takibat izni verilmesini talep ettiği hatırlatıldı. 
     Adalet Bakanlığı’nın 8 Haziran 2005 tarihli yazısında, 1 Haziran 2005 tarihinde yürürlüğe giren 5237 Sayılı TCK’nın ilgili hükümlerine 
     göre takibat yapılması için izine ihtiyaç duyulmadığı, yani izine tabi olmadığının belirtilmesi üzerine savcılığın bu kez sanığın 5237 Sayılı TCK’nın 301 1. maddesi uyarınca cezalandırılması istemiyle dava açtığı anlatıldı. Bu sevk maddelerine göre takibat için izne gerek olmaması nedeniyle iddianamenin kabul edildiği belirtilen kararda, ancak bilahare yapılan incelemede, suç tarihinin 9 Şubat 2005 olması nedeniyle eski ve yeni TCK’daki aynı suçlamaya ilişkin maddelerin karşılaştırıldığı bildirildi. Her 2 maddenin de 6 ay ile 3 yıl arasında hapis cezası öngördüğü belirtilen kararda, ancak eski TCK’nın 159 1. maddesi uyarınca takibat yapılabilmesi için aynı kanunun 160 2. maddesine göre Adalet Bakanlığı’ndan izin alınması gerekliliğinin sanığın lehine olduğu kaydedildi. Kararda, bu nedenle dosyanın, gerekli iznin alınması amacıyla Şişli Cumhuriyet Başsavcılığı aracılığıyla Adalet Bakanlığı’na gönderilmesine hükmedildiği belirtildi. 
     
     PAMUK DURUŞMAYA KATILACAK 
     Karara ilişkin Orhan Pamuk’un avukatı Haluk İnanıcı tarafından yapılan yazılı açıklamada, bu kararla birlikte mahkemenin "muhakemenin durması" yönünde bir karar vermediği belirtilerek, Pamuk’un mahkeme tarafından kendisine gönderilen duruşma davetiyesinin halen geçerli olması ve duruşma gününün iptal edilmemesi nedeniyle mahkemeye gideceği ifade edildi. 
     Bu arada, İstanbul Emniyet Müdürlüğü’ne bir yazı gönderen Şişli Cumhuriyet Başsavcılığı, duruşma günü adliye binası ve çevresinde yoğunluk yaşanacağına dikkati çekerek, gerekli önlemlerin alınmasını istedi. 
     Öte yandan, duruşmayı Avrupa Parlamentosu’ndan bazı parlamenterlerin de izlemesi bekleniyor. 
     
</TEXT>
</DOC>
