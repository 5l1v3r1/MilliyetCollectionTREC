<DOC>
<DOCNO> 402952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/yture.html </URL>
<DATE> 2005/12/13/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Onlar Fransız kalmadı 
</HEADLINE>
<TEXT>


Basketbol Milli Takımı'nın kadrosuna bir türlü alınmayan Hüseyin Beşok, basketbol yaşantısını Le Mans takımında sürdürdüğü Fransa'da All - Star maçına davet edildi 


2005'teki Avrupa Şampiyonası'ndan önce de söylemiştik... Yapmayın, etmeyin, şu Hüseyin Beşok'u almasanız da en azından bir deneyin, iyi olana bir şans verin diye... O zamanlar bu uyarıları gözardı edenler, ortaya çıkan "fiyasko"yu bambaşka gerekçelerle savuşturmaktan, baştan savmaktan da kaçınmadılar doğal olarak .. 
Mehmet Okur'un iç çekişmeler yüzünden kendini veremediği 2005 Avrupa Şampiyonası'nda, Hüseyin gibi bir avantajı kullanmak yerine, "hiç oynatmadıkları" Fatih'i kenarda oturtmayı tercih ettiler. Ve 2002, 2003 derken, 2005 de "hayal kırıklıkları" serisine ekleniverdi... 
İşte o Hüseyin, geçen sene ASVEL'den sonra, bu sezon yine bir Fransız kulübü Le Mans'taki performansıyla sonunda birilerinin dikkatini çekmeyi başardı ama onlar yine ne yazık ki Milli Takım teknik kurmayları değil, Fransızlar .. Biz Hüseyin'e Fransız kalmaya devam edelim, onlar Hüseyin'in performansına kayıtsız kalmadılar ve All - Star kadrosuna davet ettiler .. 
Fransa Ligi'nde 13 maçta 25,4 dakika, 12,4 sayı, 7 ribaund, ULEB Kupası'nda beş maçta 27,8 dakika, 15,4 sayı, 8 ribaund ortalamaları hiç de küçümsenecek düzeyde değil. 
2006'da Japonya'daki Dünya Şampiyonası'na katılacağız. Bu şampiyonada Hüseyin gibi alternatifi olan bir Mehmet Okur'un randımanı yükselmez mi Olmadı, Mehmet'ten yine verim alınamadı, oturup kenarda kara kara düşünmek yerine Hüseyin'i sahaya sürmek, böyle alternatifli bir kadroya sahip olmak kötü mü Hadi artık inadı bırakın, Hüseyin'e de bir şans verin .. Çünkü o da en az, şansını defalarca kötü kullananlar kadar hak etti bunu .. 



</TEXT>
</DOC>
