<DOC>
<DOCNO> 404303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonsiy10.html </URL>
<DATE> 2005/12/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Arınç, Orhan Pamuk davasıyla ilgili soruları yanıtladı... 
</HEADLINE>
<TEXT>

     Tolga Albay bildiriyor 

TBMM Başkanı Bülent Arınç, yazar Orhan Pamuk'un yargılanması sırasında meydana gelen olayların, Türkiye'de yapılan demokratik devrimlerin uygulanması konusunda yeterli olgunluğa kavuşulamadığını gösterdiğini belirtti. 
     Manisa'da çeşitli açılışlara katılan Arınç, belediyede gazetecilerin sorularını yanıtladı. 
     Bir gazetecinin, 'Orhan Pamuk'un yargılanması' konusundaki sorusu üzerine Arınç, Türkiye'nin bir süredir yaptığı demokratikleşme hareketiyle dikkat çektiğini söyledi. 
     Düşüncenin ifade edilmesiyle ilgili bir süre önce yasal düzenlemelerin yapıldığını, uygulamanın takip edildiğini belirten Arınç, gecikmeler, ihmaller ve yanlışlıklar olabileceğini, bunları ise süratle ele aldıklarını ifade etti. 
     Orhan Pamuk'un konuşmalarının, toplumun belli kesiminde infialle karşılandığını belirten Arınç, eleştiri ve beğenisizliklerin kişiye karşı düşmanca bir tutum alınması sonucunu doğurmaması gerektiğini kaydetti. Bu görüşlerin infial meydana getirse bile terör ve şiddet olmadıkça ve kamu düzeni zarar görmedikçe özgürlüklerin sınırlanmasının mümkün olmadığına işaret eden Arınç, şöyle konuştu 
     ''Görülüyor ki, Türkiye'de yapılan demokratik devrimlerin uygulanması konusunda yeterli olgunluğa kavuşamadık. Anlayamayan, uygulamak istemeyen, hazmedemeyen belli çevreler var. Bu tür devrimleri yapan tüm ülkelerde zaman zaman tepkiler ortaya çıkabilir, infial gösterilebilir. Yine bu karşı çıkmaların da demokratik ölçüler içinde olması gerekir. Orhan Pamuk'un ben de şahsen pek çok düşüncesine katılmıyorum. Ama onun bunları söyleme, yazma, konuşma özgürlüğünü sonuna kadar desteklerim. Orhan Pamuk'la ilgili yargı süreci var.'' 
     
     ''AYNI KENDİ ÜLKELERİ GİBİ, TÜRKİYE DEMOKRATİK BİR ÜLKEDİR'' 
     Özellikle bu davayı takip etmek için Türkiye'ye gelen ve Türkiye'nin bir hukuk devleti olduğunun bilincine henüz varamamış, yargının, yasama ve yürütmenin etkisinde olmadığını henüz fark edememiş bazı siyasetçiler bulunduğunu söyleyen Arınç, ''Türkiye, demokratik bir ülkedir, aynen kendi ülkeleri gibi'' dedi. 
     Arınç, şunları kaydetti 
     ''Kendi ülkelerinde yargıya yürütmenin doğrudan müdahalesi varsa Türkiye'de söylediklerini haklı kabul edebiliriz. Ama o ülkelerde yargıya müdahale edilmiyorsa bizden nasıl yargıya müdahale etmemizi bekliyorlar, onu söylemeleri gerekir. Ayaküstü ifade ettikleri sözlerin hem yargı mekanizmasını hem de Türk halkını rencide edebileceklerini düşünmeliler. Yargının yetkisine müdahale etmelerini, söz söylemelerini uygun görmediğimizi ifade etmek istiyorum. Bu dostlarımız Türkiye'nin demokratikleşmesini istiyorsa yapılan reformları alkışlıyorsa, onlara şu tavsiyelerimiz vardır Bu konularda kurum ve kuruluşlara yardımcı olun, ancak yargıyı itham ederek ve Türkiye'nin tüm kurumlarını Orhan Pamuk'un yargılanması sebebiyle suçlu ilan ederek bir şey yapmayın, bu yanlış olur, dostluğa sığmaz. Ben kendi ülkem adına yargımıza yapılan müdahaleyi hiçbir zaman kabul edemem.'' 
     
     ''HERKES AYAĞINI SAĞLAM BASSIN'' 
     Arınç, TCK'nın 301. maddesindeki bazı soyut kavramların somut hale getirilmesi için hükümetin bazı girişimleri bulunduğunu belirterek, bu maddenin uygulanmasında bir eksiklik görülürse süratle ceza kanununda bir değişikliğe gidilebileceğini belirtti. 
     Bu konuda kendilerine yol gösterenlere her zaman teşekkür ettiklerini, ancak yoruma ilişkin sözleri kabul etmenin mümkün olmadığını kaydeden Arınç, yargılama sonrasında yapılan gösterilerin de milliyetçilikle bağdaşmadığını bildirdi. 
     Bu tür gösterilerin Türkiye'nin imajına zarar vereceğini dile getiren Arınç, ''Kimse kendi ayağına kurşun sıkmasın, herkes ayağını yere sağlam bassın. Bu görüntüler Türkiye'nin AB'ye üye olmasına karşı çıkanlara çok büyük kozlar verecektir'' diye konuştu. 
     
     ''PROPAGANDA MALZEMESİ YAPARAK...'' 
     Arınç, Orhan Pamuk'un da söylemlerindeki olayların arızi şeyler olduğunu ve yargıya müdahale edilmemesini söylemesini tavsiye ettiğini ifade ederek, aksi halde bunu propaganda malzemesi yaparak Türkiye'nin aleyhine sonuç çıkarmaya çalışanlara destek verileceğini kaydetti. 
     Türkiye'de Orhan Pamuk dışında da yargılamalar bulunduğuna işaret eden Arınç, Avrupalı dostların yargıya zarar verecek davranışlardan vazgeçmesi gerektiğini vurgulayarak, sözlerini şöyle tamamladı 
     ''Mahkemelerin verdikleri kararları uluorta eleştirerek yargıyı güçsüzleştirmeyin. Yargıya baskı sayılabilecek yanlış yaptın, şöyle yapman gerekirdi, siyasi maksatlara alet oluyorsun gibi ifadelerden kaçının. Anayasal kurumların başındakiler de biraz önce eleştirdiklerimin sınıfına lütfen girmesinler'' dedi. 
     Arınç, kendisinin de 1985 yılında 5 yıl ağır hapis cezasına mahkum olduğunu, ancak millete ve devlete küsmediğini, şu anda da TBMM Başkanı olduğunu kaydetti. 
     
</TEXT>
</DOC>
