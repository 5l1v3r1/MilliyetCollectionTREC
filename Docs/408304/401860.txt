<DOC>
<DOCNO> 401860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas26.html </URL>
<DATE> 2005/12/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
38 yıllık karı-koca, eşcinsel çift olarak yeniden evleniyor 
</HEADLINE>
<TEXT>

     İngiltere'de 38 yıllık evli bir çift, kocanın 14 yıl önce cinsiyet değiştirmesi nedeniyle, eşcinsel çift olarak yeniden evlenecek. 
     Daventry kentinde yaşayan ve 1967'de Joyce Rogers ile evlenen Bernard Rogers, 1991 yılında ameliyatla cinsiyet değiştirerek ''Bernadette'' adını aldı. 
     Emekli fizikçi 76 yaşındaki Bernadette, İngiltere'de geçen yıl cinsiyet değişikliğinin yasalarca da tanınmasının ardından, eski eşi Joyce ile ''gay evliliği'' yaparak muradına ermek istiyor. Bernadette, ''Joyce ile her zaman birbirimizi sevdik. Kesinlikle ideal bir ilişkimiz var, birbirimizi her şekilde tamamlıyoruz'' dedi. 
     Çift, geçen yıl kabul edilen yasanın evli olan çiftlerden birinin cinsiyet değişikliğini tanımaması nedeniyle, ''yeniden evlenmeden'' önce, resmen boşanmak zorunda bulunuyor. 
     Northampton bölgesinden bir yargıç, çiftin boşanma işlemlerine başlarken, kadın olan Bernadette'e yeni kimlik belgesi verdi. 
     İngiltere'de 5 Aralık'ta yürürlüğe giren ''Eşcinsel Hak Ortaklığı Anlaşması'' yasasıyla, eşcinsel çiftlere birlikteliklerini yasal olarak sürdürme hakkı tanındı. 
     
</TEXT>
</DOC>
