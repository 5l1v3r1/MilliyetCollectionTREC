<DOC>
<DOCNO> 403938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun11.html </URL>
<DATE> 2005/12/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Zerkavi gözaltına alınıp bırakılmış .. 
</HEADLINE>
<TEXT>

     Irak güvenlik güçlerinin, El Kaide örgütünün bu ülkedeki lideri Ebu Musab El Zerkavi'yi geçen yıl, kim olduğunu bilmeden gözaltına aldıkları, daha sonra da serbest bıraktıkları iddia edildi. 
     CNN'nin haberine göre Irak İçişleri Bakan Yardımcısı Hüseyin Kemal, Zerkavi'nin ''geçen yıl, belirli bir süre'' gözaltında kaldığını belirtti, ancak başka ayrıntı vermedi. 
     Haberle ilgili görüşünü açıklayan bir Amerikalı yetkili, ''istihbaratımız, bu bilginin doğru olabileceği yönünde bir eğilime sahip'' dedi. 
     Zerkavi'nin ele geçirilmesiyle ilgili daha önce de çok sayıda fırsat değerlendirilememişti. Son olarak 28 Nisan'da, Zerkavi'nin Ramadi'de bir hastanede bulunduğu yolunda yerli ajanlardan bilgi alınmış, ancak ABD güçlerince düzenlenen operasyon sonuçsuz kalmıştı. 
     
</TEXT>
</DOC>
