<DOC>
<DOCNO> 404040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy16.html </URL>
<DATE> 2005/12/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Osman Şirin Dünyanın en başarılı hakim, savcı ve avukatları Türkiye’de 
</HEADLINE>
<TEXT>

     Yargıtay Birinci Başkan Vekili ve Ceza Genel Kurulu 1. Başkanı Osman Şirin, dünyanın en başarılı, özverili, hakim, savcı ve avukatlarının Türkiye’de olduğunu, yaşanan sorunlara rağmen, yargı erkinin sorumluluğunu en iyi şekilde yerine getirdiğini söyledi. 
     Şirin, Adana Barosu’nca düzenlenen "Türk Ceza Kanunu, Ceza Muhakemesi Kanunu, Ceza ve Güvenlik Tedbirlerinin İnfazı Kanunu’na İlişkin Uygulamaların Değerlendirilmesi" konulu panelin açılışında, Cumhuriyet tarihinin ceza mevzuatı yönünden ikinci çok önemli değişimi yaşadığını belirtti. 
     Laik hukuku, en üst düzeyde ve etkin şekilde bu günlere taşıyanların önemli bir işlevi yerine getirdiklerini belirten Şirin, "79 yıl sonra değişen mevzuatta yeni oluşumu zor koşullar altında ortaya koyan yeni nesli takdir ve tebrik ediyorum" dedi. 
     Türk ceza mevzuatının değişmesi ve sürecin hızlı eşlemesi konusunda kendisinin de tespitlerinin bulunduğunu anlatan Şirin, "Ancak, Türkiye Cumhuriyeti, uygar aleminin yanında, hatta ilerisinde yer almak zorunluluğunu hissettiği için ceza mevzuatında önemli değişiklikler yapmayı istedi." Şirin, şunları kaydetti 
     "Bu değişiklik bütün halinde olunca, uykuda bile ceza mevzuatını sayıklayabilen ve isabetle sayıklamakta olan yargıçlar, savcılar ve avukatlar, birden bire tamamen değişen maddelerle ve önemli ölçüde değişen felsefeyle karşı karşıya kaldıkları için zorluklar çektiler. 
     Bu konuda bir espri yapmak istiyorum. İsmini vermeyeceğim Anadolu’daki bir kente opera getirilmiş, sonrasında büyük haz duyulduğu düşünülerek halka sorulmuş Nasıl buldunuz diye. Yörenin halkı demiş ki Burası kuruldu kurulalı böyle eziyet görmedi . 
     Şimdi, ceza yargıçları, savcıları ve avukatlar, biraz böyle, birden bire önlerinde buldukları yeni mevzuatla buna benzer bir yorum yapmaya hak sahibi oldular. Cumhuriyet tarihinde belki yargıç, savcı ve avukatlarımız böyle bir eziyetle karşı karşıya kalmadı. 
     Ancak, esprinin ardından hiç duraksamadan ve altını çizerek belirtmek istiyorum ki dünyanın en başarılı, en becerili en özverili, hakim, savcı ve avukatları Türkiye’dedir. 
     Bu kadar altyapı eksikliğine, sayısal olanaksızlıklara ve ağır yüke, bir zeytin verilip bir fıçı zeytinyağı talep edilmesine rağmen, çok iyi hizmet veren yargı erki ile bu erkin çok sağlam üç ayağıyla bu ülke ayakta tutuluyor." Panelde konuşan Adana Barosu Başkanı İsmet Altuğ da demokratik bir toplumda, yargının, toplumun beklentilerine cevap verebilmesi için, bu hizmetin adil, güvenli, hızlı, doğru ve etkin şekilde yürütülmesi gerektiğini söyledi. 
     AK Parti Kastamonu Milletvekili Hakkı Köylü de yeni önemli değişiklikler yapılan TCK’ye yönelik eleştirileri saygıyla karşıladıklarını kaydetti. 
     Çukurova Sürmeli Oteli’nde gerçekleştirilen panele Adana Cumhuriyet Başsavcısı Cemal Sahir Güçray, savcılar, avukatlar ve çevre illerin baro başkanları katıldı. 
     
</TEXT>
</DOC>
