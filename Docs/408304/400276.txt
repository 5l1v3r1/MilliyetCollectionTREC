<DOC>
<DOCNO> 400276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonspo07.html </URL>
<DATE> 2005/12/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Albayrak 2010'da Galatasaray Başkanlığı'na aday olacağım 
</HEADLINE>
<TEXT>

     Emin DEMİR 

Galatasaray eski yöneticisi Abdurrahim Albayrak, 2010 yılında Galatasaray Kulübü Başkanlığı'na aday olacağını bildirdi. 
     Bentour'un düzenlediği ''Tatil Olimpiyatları'' gala gecesine katılan Abdurrahim Albayrak, AA muhabirine yaptığı açıklamada, Galatasaray'ın gelecek yıl mart ayında genel kurulunun toplanacağına işaret ederek, bu kongrede yönetime girmek için aday olacağını ama hangi gruptan katılacağına henüz karar veremediğini söyledi. 
     Fenerbahçe yenilgisi ile Kulüp Başkanı Özhan Canaydın'ın seçilme şansının zora girdiğini iddia eden Albayrak, ''Şu anda dört aday var. Benim hangi yönetime gireceğim belli değil. Fenerbahçe yenilgisi Canaydın'ın yeniden seçilme şansını zora soktu ama Galatasaray'da yeni bir yönetim, yeni bir heyecan olmalı'' diye konuştu. 
     Galatasaray'ın başarılı olabilmesi için herkesin biraraya gelerek takımı maddi açıdan desteklemesi gerektiğini ifade eden Albayrak, ''Galatasaray'ın duayenleri bizleri bir araya getirmeli. Selahattin Beyazıt, İnan Kıraç gibi duayenler, Galatasaray'da birleştirici rol oynamalı. Yönetime girecekler maddi olarak takımı desteklemeli'' dedi. 
     Galatasaray Kulübü Başkanlığı için henüz çok erken olduğunu belirten Albayrak, öncelikle yönetim kurulu içinde işi iyi öğrenmesi gerektiğini belirtti. ''Yani pişmem lazım'' diyen Albayrak, 2010 yılında Galatasaray Kulübü Başkanlığı'na aday olacağını, o zamana kadar da yönetim kurullarında görev alacağını açıkladı. 
     
</TEXT>
</DOC>
