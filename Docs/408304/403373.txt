<DOC>
<DOCNO> 403373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko27.html </URL>
<DATE> 2005/12/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
BIE Genel Sekreteri İzmir, Expo için 2 yıl içinde desteğimi alabilir 
</HEADLINE>
<TEXT>

     Dünyanın en büyük fuar organizasyonlarından olan EXPO'yu 2015 yılında düzenlemek için aday olan İzmir'de incelemelerde bulunan Uluslararası Sergiler Bürosu BIE Genel Sekreteri Vincente Gonzales Loscertales, İzmir'in motivasyon açısından bütün şartları yerine getirdiğini gördüğünü belirterek, ''Önümüzdeki 2 yıl içinde benim kesinlikle desteğimi alabilirsiniz'' dedi. 
     İzmir Büyükşehir Belediyesi'nden yapılan açıklamaya göre, İzmir Büyükşehir Belediyesi ve İzmir Ticaret Odası İTO tarafından Crowne Plaza'da BIE Genel Sekreteri Vincente Gonzales Loscertales onuruna kokteyl verildi. 
     İzmir Valisi Oğuz Kağan Köksal, İzmir'in 4-5 aydır tek yürek olarak EXPO'ya kilitlendiğini belirterek, böylesine çaba gösterilen bir olayın sonunun da mutlaka başarılı olması gerektiğini belirtti. 
     Expo'nun, düzenlendiği ülkelerin yaşamında ciddi değişiklikler yapan büyük bir organizasyon olduğunu kaydeden Vincente Gonzales Loscertales, İzmir'in Expo 2015 için çok şanslı olduğunu bildirdi. EXPO'yu gerçekleştirmek için İzmir gibi zengin tarihi olan, sürekli ilerleme kaydeden ve bütün dünyaya açık şehirlere ihtiyaç olduğunu belirten Loscertales, şu görüşleri kaydetti 
     ''Bu organizasyonun alınabilmesi için kamunun, özel sektörün, kısacası tüm dinamiklerin el ele verip gayretle çalışması gerekli. İzmir'deki gözlemlerimden de bütün bu şartların yerine geldiğini gördüm ve önümüzdeki 2 yılda benim kesinlikle desteğimi alabilirsiniz. 2008'deki oylama için gerekli hazırlıklar konusunda size her türlü yardımı yapmaya hazırım.'' İzmir Büyükşehir Belediye Başkanı Aziz Kocaoğlu, EXPO 2015 adaylığında çok büyük mesafe aldıklarını söyledi. EXPO 2015'i almak üzere yola çıktıklarını ifade eden Kocaoğlu, ''EXPO 2015'i İzmir'de gerçekleştirmek adına herkesin elinden geleni yapacağına inanıyorum'' dedi. 
     Loscertales daha sonra, Flemenko yapan öğrencilerle bir süre dans etti. 
     
</TEXT>
</DOC>
