<DOC>
<DOCNO> 407849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/spo30.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şenol Güneş geri sayımda 

A Milli Takım'ın ve Trabzonspor'un eski hocası Şenol Güneş ile İran'ın 1. Lig takımlarından Persepolis arasındaki görüşmelerin olumlu geçtiği bildirildi. Kulüp Başkanı Muhammed Hasan Ensariferd, transfer konusunun yarına kadar netlik kazanacağını açıkladı. Ensariferd, tek sorunun tecrübeli hocanın istediği yüksek ücret olduğunu söyledi. İran basını Güneş'in 1.5 yıl için 1.5 milyon dolar istediğini, ancak 900 bin dolar teklif edildiğini yazdı. 

Di Stefano golünü attı 

İspanyol futbolunun efsane ismi, 79 yaşındaki Alfredo Di Stefano, kalbindeki problemler nedeniyle yattığı La Fe Hastanesi'nde by-pass geçirdi. İki kez Avrupa'da yılın futbolcusu seçilen, Real Madrid'le 1956-1960 yılları arasında üst üste 5 Avrupa şampiyonluğuna imza atan ve bu finallerin her birinde gol kaydetmeyi başaran Di Stefano'nun durumunun iyi olduğu açıklandı. 

Serhat Akın'a ilk 11 şansı 

Belçika'nın Anderlecht kulübünde yedek kaldığı için sıkıntısını her fırsatta dile getiren Serhat'a gün doğdu. Takımın en golcü ismi olan Nenad Jestrovic, ocakta ayrılacağını açıkladı. İspanyol Real Betis ve Birleşik Arap Emirlikleri'nden Al Ain'den resmi teklif alan 29 yaşındaki Sırp oyuncu ile Fransız Marsilya ve Auxerre de ilgileniyor. 

Hamza'ya ceza yok 

Dünya Şampiyonası sonrası yaptığı açıklamalar nedeniyle Güreş Federasyonu Başkanı Recai Ustaoğlu tarafından GSGM Ceza Kurulu'na sevk edilen Hamza Yerlikaya'ya ceza çıkmadı. Olimpiyat ve Dünya Şampiyonu güreşçinin kulübü İstanbul Büyükşehir Belediyesi'ne gönderilen yazıda, Yerlikaya'nın açıklamalarından dolayı ceza almasına gerek olmadığı belirtildi. Başkan Ustaoğlu, Şeref Eroğlu ile birlikte Ceza Kurulu'na sevk edilen milli güreşçinin ağır ceza alacağını iddia etmişti. 

Bülbül'e şok 

Gençlik ve Spor Genel Müdürlüğü Merkez Ceza Kurulu, hakeme tokat atan Eskrim Federasyonu Başkanı Erol Bülbül'e 1 ay hak mahrumiyeti cezası verdi. Kurul, Türkiye şampiyonası sırasında tartıştığı bayan hakem Candan Süsoy'a tokat attığı iddiası ile gelen Başkan Bülbül'ün dosyasını inceledi ve ceza yönetmeliğinin 56. maddesi gereğince "kaba ve küçük düşürücü hareket" etmekten dolayı 1 ay cezaya çarptırdı. 

Şampiyon padokta 

KÜBRA POLAT DHA 

Profesyonel bokstaki gururumuz Sinan Şamil Sam, bir diğer tutkusu olan yarış atlarının sayısını 6'ya çıkardı. Hayvanları çok sevdiğini ve özellikle atlara karşı büyük bir ilgi duyduğunu belirten Sam, "Şu anda 6 tane atım var. İleride iyi bir atçı olabileceğimi düşünüyorum. Bokstan elde edeceğim gelirle bir kaç at daha alacağım. Çocukluğumdan beri hayvan sevgisi olan biriyim. Bu hayvan sevgisi yüzünden padoklara girdim"diye konuştu. 


</TEXT>
</DOC>
