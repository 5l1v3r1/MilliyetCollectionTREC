<DOC>
<DOCNO> 407526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yasam/axyas01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'En güzel yılbaşı' CNN Türk'te olacak 
</HEADLINE>
<TEXT>


CNN Türk, yeni yıla kızları destekleyen programla girecek. Programa ünlü isimler kızlarıyla katılacak 

İSTANBUL Milliyet 

Milliyet'in kız çocuklarının okula kazandırılması amacıyla 23 Nisan'da başlattığı "Baba Beni Okula Gönder" kampanyası için CNN Türk'te yılbaşı akşamı "En Güzel Yılbaşı" adıyla bir program düzenlenecek. Kampanyaya desteği artırmak amacıyla düzenlenecek programa ünlü sanatçılar da kızlarıyla birlikte konuk olacak. 
CNN Türk'te 21.10'da başlayacak ve 2006'nın ilk saatlerine kadar sürecek programı Mithat Bereket ve Nehir Erdoğan sunacak. Programın solisti Ferhat Göçer, geniş bir repertuvar seslendirecek. 
Milliyet Gazetesi Genel Yayın Yönetmeni Sedat Ergin, kampanya hakkında bilgi vermek amacıyla programa katılacak. 

Mesajla katkı 
Kerem Görsev, Neco, Füsun Erbulak, Pınar Aylin, Ümit Besen ve İclal Aydın da kızlarıyla birlikte kampanyaya destek verecekler. Programda ayrıca Bennu Gerede, Didem ve Sinem Balık, Aylin Aslım, Hüsnü Şenlendirici ve Emre Altuğ yer alacak. Ara verdiği eğitimine Milliyet'in kampanyasıyla devam eden Mardinli Emine Savucu, programda değişen hayatını anlatacak. 
İzleyiciler de 5414'e kısa mesaj göndererek kızların eğitimine katkıda bulunabilecek. 



</TEXT>
</DOC>
