<DOC>
<DOCNO> 402842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur28.html </URL>
<DATE> 2005/12/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
THY'den pijama desenli nostalji uçağı... 
</HEADLINE>
<TEXT>

     Filosunu yenileyen Türk Hava Yolları THY , satın aldığı 59 uçaktan 3’ünün filoya katılımı nedeniyle 15 Aralık’ta yapılacak tören için 1960’lı yılların pijama desenli nostalji uçağını hazırladı. 
     THY’den yapılan açıklamaya göre, filosuna katacağı yeni nesil, son teknolojiye sahip 59 yeni uçağı ile dünyanın ve Avrupa’nın sayılı havayollarından biri olmayı hedefleyen THY, Airbus ve Boeing’den satın aldığı uçaklardan 3’ünün filoya katılımı nedeniyle 15 Aralık’ta büyük bir tören düzenleyecek. 
     Filosunu ve uçuş ağını genişletmesinin yanı sıra, uçak içi eğlendirici sistemlerden ikrama, yeni kabin içi dizaynından konforlu modern koltuklara kadar filosunu tepeden tırnağa yenileyen THY, 15 Aralık’taki törenle 2 yıldır devam eden büyük yatırımlarını da kamuoyuna sunmuş olacak. 
     THY’nin yenilenen yüzünün takdim edileceği büyük törende konuklar, THY’nin yeni uçakları Airbus A320, yeni nesil Boeing 737-800’ün yanı sıra Türkiye’nin ilk Airbus A330’u ile de tanışacak. 
     Lale motifli yeni gövde tasarımlarının ilk defa sergileneceği törenin en büyük sürprizlerinden biri de, bir döneme damgasını vuran pijama desenli "Kahramanmaraş" uçağı olacak. 
     Türkiye’de uçak denilince akla ilk gelen uçak tipi ve dizaynı olan 1960’lı yılların pijama desenli "THY nostalji uçağı", Airbus 320 
     tipiyle yeniden gökyüzüne çıkacak. 
     Bir yıl süreyle gökyüzünde uçacak ve geçmişe yolculuk yapacak olan "THY nostalji uçağı", "Turkish Technic"te arşivlerden elde edilen teknik çizimler doğrultusunda çevre dostu boyalarla yeniden dizayn edildi. Airbus A320 tipi "Kahramanmaraş" adlı uçak için 250 kilogram boya kullanıldı. 
     
</TEXT>
</DOC>
