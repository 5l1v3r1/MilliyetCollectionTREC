<DOC>
<DOCNO> 405865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/siyaset/siy02.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisi arasında ne fark var 
</HEADLINE>
<TEXT>


Başbakan Erdoğan, "Ermeni konferansını durduran mahkemenin kararını tasvip etmem mümkün değil" diyerek Koç'un söylemine benzer bir yorum yapmıştı 

ANKARA Milliyet 


Başbakan Recep Tayyip Erdoğan'ın "Prof. Dr. Yücel Aşkın davasına ilişkin yorum yapanları yargıya müdahale ederek anayasal suç işlemekle" suçlaması ve inceleme-soruşturma başlatılması, daha önce aynı sözlerle yapılan bir açıklama konusunda savcıların harekete geçmemesini de gündeme getirdi. 
TÜSİAD Yüksek İstişare Konseyi Başkanı Mustafa Koç'un "Prof. Yücel Aşkın'a reva görülen muameleyi ve uzun gözaltı süresini tasvip etmek mümkün değil" sözlerinin "anayasal suç" olduğunu savunarak ihbarda bulunan Erdoğan, Ermeni soykırımı iddialarına ilişkin konferansı durduran mahkeme kararı için "Tasvip etmem mümkün değil" açıklaması yapmıştı. 

'Tasvip etmem' 
Erdoğan, 22 Eylül'de Boğaziçi Üniversitesi'nde yapılacak uluslararası konferans için 21 Eylül'de "yürütmeyi durdurma" kararı veren İstanbul 4. İdare Mahkemesi'ni ağır bir dille eleştirdi. 
Başbakan Erdoğan, karara yönelik yapılacak itiraz ve sonucu henüz belli olmadan, basına, "Demokratik bir ülkede düşüncenin, fikrin açıklanacağı bir organizasyonda bu şekilde bir kararın alınmasını tasvip etmem mümkün değil" demişti. Erdoğan, gazetecilerin soruları üzerine, şunları söylemişti 
"Tasvip etmem mümkün değil. Hele hele daha ileri bir demokrasi, daha özgür bir Türkiye dediğimiz bir dönemde. Siz bir düşünceyi beğenmeyebilirsiniz, tasvip etmeyebilirsiniz ama bunun açıklanmasını, önüne gelip de bu şekildeki bir engelleme ile giremezsiniz. Kaldı ki daha yapılmamış olan, ne konuşulacağı belli olmayan bir düşünce platformunu engellemenin, ben demokrasiyle, özgürlüklerle, çağdaşlıkla bağdaşır olduğuna inanmıyorum. Düşüncem ve kanaatim budur." 

Gül de tasvip etmedi 
Dışişleri Bakanı Abdullah Gül de, durdurma kararını şöyle yorumlamıştı 
"Bu kadar kendi kendine zarar veren ülke az bulunur. 3 Ekim'e doğru giderken içeride ve dışarıda bu işi engellemek için çalışanlar son gayretlerini gösteriyorlar. Bunlara yenileri eklenirse, benim için sürpriz olmaz. Kendi kendimize zarar vermekte üstümüze yok. Başbakanımız çok iyi açıklamalarda bulundu. Ben de dediklerine aynen katılıyorum. Türkiye zaten serbest bir ülke, her şey rahatlıkla konuşuluyor. İyi - kötü konuşulabilir bizim memleketimizde. Hiçbirinden çekinmeyiz. Tarihi gerçeklerin hepsi bizim yanımızdadır." 

Durdurma kararı 
Erdoğan ve Gül'ün açıklamalarının ardından İstanbul Bölge İdare Mahkemesi, itiraz üzerine yürütmeyi durdurma kararını kaldırmış, bir gün geciken konferans da Bilgi Üniversitesi'nde yapılmıştı. 


</TEXT>
</DOC>
