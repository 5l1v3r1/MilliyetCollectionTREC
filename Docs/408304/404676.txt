<DOC>
<DOCNO> 404676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun42.html </URL>
<DATE> 2005/12/19/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
AP Başkanı Borrell AB'nin 2007-2013 bütçesi kritik 
</HEADLINE>
<TEXT>

     Avrupa Parlamentosu Başkanı Josep Borrell Fontelles, AB dönem başkanı İngiltere tarafından hazırlanan ve geçtiğimiz günlerde AB üyesi ülkelerin hükümet başkanlarınca kabul edilen 2007-2013 bütçesinin, ''kritik olduğunu ve AP parlamenterlerinden çoğunun onaylamadığını'' söyledi. 
     Viyana'da, Avusturya Başbakanı Wolfgang Schüssel ile yaptığı ortak basın toplantısında konuya ilişkin bir soruyu yanıtlayan Borrell, ''AP parlamenterlerinin çoğunun onaylamamasına rağmen parlamentoda bütçe konusunda bir oylama yapılmayacağını'' kaydetti. 
     Borrell, bütçe üzerinde hükümet başkanları düzeyinde anlaşma sağlanmasının, ''Konsey, Parlamento ve Komisyon arasında gelecekte yapılacak müzakerelerde çıkış noktası olarak kabul edileceğini'' bildirdi. 
     AB bütçesinin ''gençlik ve kültür konularında araştırma geliştirme fonlarının kısıtlandığından'' yakınan Borrell, ''AB Konseyi'nin kabul ettiği paketin bütçenin Avrupa Parlamentosu'nun beklentilerine cevap veremediğini, yeni bütçe ile Avrupa'nın ilgi alanlarının kurban edildiğini'' belirtti. 
     Avusturya Başbakanı Schüssel ise ''Avrupa Parlamentosu'nun AB bütçesi konusunda karar verecek önemli ortaklardan biri olduğunu'' ifade ederek, ''Konsey'in bütçe üzerinde anlaşmaya varmasından memnun olduğunu'' söyledi. 
     AB hükümet başkanları geçtiğimiz hafta AB'nin 2007-2013 yılları bütçesini 862.4 milyar avro olarak kabul etmişlerdi. Avrupa Parlamentosu AP ise bütçenin 872 milyar avro olması önerisinde bulunmuştu. 
     Avrupa Parlamentosu'ndaki siyasi grup başkanları, AB dönem başkanlığını gelecek yılın ilk 6 ayında üstlenecek olan Avusturya hükümet üyeleriyle bugün Viyana'da bir araya geldiler. 
     Avusturya parlamentosunda lise ve üniversite öğrencilerinin yer aldığı özel oturumda öğrencilerin sorularını da yanıtlayan Avrupa Parlamentosu siyasi grup başkanları, daha sonra Avusturya Cumhurbaşkanı Heinz Fischer tarafından da kabul edildiler. 
     
</TEXT>
</DOC>
