<DOC>
<DOCNO> 406713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy11.html </URL>
<DATE> 2005/12/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çiller, "Adalet Partisi ile geri dönüyor" söylentisinden rahatsız oldu 
</HEADLINE>
<TEXT>

     DYP’de Mehmet Ağar küskünlerinin kapısını çaldığı eski Genel Başkan Tansu Çiller, "AP ile geri dönüyor" iddialarından rahatsız oldu. 
     Hafta ortasında, DYP’nin 14 Mayıs’ta gerçekleştirdiği Büyük Kongre’nin ardından Genel Başkan Ağar’a karşı bayrak açan Ardahan eski Milletvekili Saffet Kaya’nın başını çektiği muhaliflerden eski Grup Başkanvekili Turhan Güven, eski Ankara Milletvekili Bilal Güngör, Çiller’e yalısında iki saati aşkın bir ziyaret gerçekleştirdi. 
     Çiller, görüşmede merkez sağdaki arayışlar konusunda "bir bölen olmam" mesajı verirken, Türk siyasetinde "yeni bölünmelere değil, büyük bütünleşmelere" gereksinim olduğuna dikkat çekti. 
     Bu çerçevede Çiller, Adalet Partisi’nin yeniden canlandırılmasını gündemlerine alan muhaliflere bu yöndeki girişimlerin dışında olduğunu bildirdi. 
     Çiller’e yakın kaynaklar buluşmada Çiller’in "ülkem için üzerime düşen bir görev varsa yapmaya hazırım" sözlerinin "algılama farkı"ndan yanlış yorumlandığını savundu. Bir kaynak, "Bu sözlerden AP’nin başına geçerim mesajı çıkmıyor" dedi. 
     
     KARŞI CEPHE "ÇİLLER ŞANSINI YİTİRDİ" 
     Öte yandan DYP Genel Merkezi de gelişmeleri yakından takip ediyor. DYP’li bir kurmay, "Tansu Hanım artık defteri kapattı" derken, Çiller için "Tansu Hanım, bilinmeyenler içinde bir hanımefendi olduğu için 1993’de liderliğe getirildi. Ancak yüzde 27’den aldığı partiyi baraj altında bıraktı. Tansu Hanım şansını yitirmiştir" değerlendirmesinde bulundu. 
     Bu arada merkez sağda yeni çatı olması istenen Adalet Partisi’nin en geç Mart ayına kadar kongresini yapması gerekiyor. Genel Başkanlığını halen DYP Ankara eski İl Başkanı Bülent Şimşek Özçelik’in yaptığı AP’nin gelişmeler ışığında marttan önce ocak ayında da kongreye gidebileceği konuşuluyor. 
     
</TEXT>
</DOC>
