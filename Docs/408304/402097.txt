<DOC>
<DOCNO> 402097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo09.html </URL>
<DATE> 2005/12/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Trabzonspor'un yeni gözdeleri Tayfun ve Ufukhan 
</HEADLINE>
<TEXT>

     Trabzonspor'da Teknik Direktör Vahid Halilhodziç'in göreve gelmesinin ardından genç oyuncular Tayfun Cora ve Ufukhan Bayraktar ilk 11'de görev alırken oynadıkları futbol ile de beğeni kazanıyorlar. 
     Teknik Direktör Halilhodziç'in takımı çalıştırmaya başlamasıyla 22 yaşındaki Tayfun son 7 lig maçında 180 dakika, 19 yaşındaki Ufukhan ise son 2 maçta 180 dakika sahada görev şansı buldu. 
     Altyapıdan yetişen genç oyuncular, Fatih, Gökdeniz ve Hüseyin gibi oyunculardan sonra Trabzonlu oyuncular olarak ilk 11'de yer almaya başladılar. 
     Tayfun ve Ufukhan, bordo-mavili takımda gösterdikleri performansla da Milli Takım kampına katıldılar. 
     Tayfun, Halilhodziç tarafından önce orta alanda, ardından stoper mevkinde ve son olarak da savunmanın sağında görev yaparken Ufukhan ise önce savunmanın sağında sonraki maçta ise savunmanın solunda oynatıldı. 
     
     TAYFUN'UN AÇIKLAMALARI 
     Tayfun, AA muhabirine yaptığı açıklamada, Trabzonspor'da Teknik Direktör Vahid Halilhodziç'in göreve gelmesinden sonra forma şansı bulduğunu belirterek, ''Halilhodziç, çok profesyonel bir hoca. Gençlere de önem veriyor. Forma şansı buldum ve bunu da iyi değerlendirdiğimi düşünüyorum'' dedi. 
     Teknik Direktör Vahid Halilhodziç'i mahcup etmeyeceğini kaydeden Tayfun, ''Elimizden gelenin en iyisini yapmak zorundayız. Tüm gücümüzü sahaya yansıtıp, Trabzonspor'u bulunduğu bu durumdan daha üst sıralara taşımalıyız'' dedi. 
     
     UFUKHAN'IN GÖRÜŞLERİ 
     Ufukhan ise, Trabzonspor'da Fatih, Gökdeniz ve Hüseyin gibi oyuncularla oynamaktan mutluluk duyduğunu belirterek, ''Böyle bir takımda oynayan bir oyuncu olarak dünyanın en mutlu insanı olarak kendimi görüyorum'' dedi. 
     Trabzonspor'a uzun yıllar hizmet etmek istediğini kaydeden Ufukhan, ''Başkandan yöneticilere herkes bana çok yardımcı oldu. Benim de Trabzonspor'a borcum var. İlerleyen yıllarda hedefim A Milli Takım formasını giymek. Alt yapıdaki oyuncuları temsilen profesyonel takımda bulunuyorum. Onun için her attığım adıma da dikkat ediyorum'' diye konuştu. 
     
</TEXT>
</DOC>
