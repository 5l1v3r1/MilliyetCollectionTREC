<DOC>
<DOCNO> 408232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy01.html </URL>
<DATE> 2005/12/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdoğan'ın 2006'da ayakları yere değecek... 
</HEADLINE>
<TEXT>

     AKP’nin 3 yılı aşan iktidarı döneminde Avrupa’ya neredeyse ayda bir ziyaret yapan, ABD ve Rusya’ya yılda iki kez giden, Çin’den Uzak Doğu’ya, Afrika’dan Avustralya’ya kadar dünyada gitmediği yer kalmayan ve bu nedenle "Türkiye’ye ne zaman uğrayacak " diye eleştirilen Başbakan Recep Tayyip Erdoğan, 2006’nın büyük bölümünü Türkiye’de geçirecek. 
     Edinilen bilgiye göre Erdoğan, geçen üç yılda rekorlar kırdığı dış gezileri 2006 yılında azaltacak. 2006 yılı içerisinde Erdoğan’ın programında, geçen üç yıldakinin tersine neredeyse ayda bir Brüksel ve Avrupa ülkeleri turu, her yıl iki kez ABD ve Rusya seyahatleri, Afrika, Uzak Doğu, Avustralya, Çin, Japonya’ya bir hafta 10 gün süren uzun geziler bulunmuyor. Erdoğan, gelişmelere göre yine dış geziler yapacak ancak iç seyahatler dış seyahatlere göre ağırlık kazanacak. AB tarama ve müzakere süreci çerçevesinde Devlet Bakanı ve Başmüzakereci Ali Babacancın AB ülkelerine yönelik ziyaretleri ve Dışişleri Bakanı Abdullah Gül’ün dış seyahatleri tempo kazanarak sürecek ancak Erdoğan ağırlığı iç gezilere verecek. 
     
     ANKARA’DA ZORUNLU OLDUKÇA İSTANBUL’A KAÇAMAKLAR 

     Erdoğan, dış gezileri azaltmasına karşın yine Ankara’da çok kalmayacak. Erdoğan 2006 süresince, Ankara’da gerçekleştireceği Bakanlar Kurulu, partisinin Meclis Grubu, yasal olarak başkanlık etmek durumunda olduğu Kurul toplantıları dışındaki zamanını yurt gezileriyle geçirecek. Bu arada Erdoğan, her zaman özel önem verdiği İstanbul’a sık sık "kaçamaklar" yapacak. 
     Erdoğan’ın, programında dış gezileri azaltıp, iç gezileri artırırken, seçimleri 2007’de yapma planı çerçevesinde 2006’nın seçimden önceki son yıl oluşu etkili oldu. Erdoğan’ın yılı daha çok Türkiye’de geçirme kararı, 2006 yılı boyunca sürecek partisinin ilçe ve il kongreleri takvimine bağlı olarak da şekillendi. AKP’nin belde kongreleri başlarken, Erdoğan’ın katılabilmesi de öngörülerek ilçe ve il kongreleri bahar ve yaz aylarına yayıldı. Erdoğan, bölgeler arasında da eşitlik ve denge gözeterek, çok sayıda ilin kongresine katılıp yapacağı konuşmalarla siyasi mesajlar verecek. 
     Erdoğan, kongreler için yapacağı il ziyaretlerinde ayrıca teşkilatın yanı sıra sivil toplum kuruluşları ve vatandaşlarla da biraraya gelerek hükümet çalışmalarını anlatacak. Erdoğan, çok sayıda bakan ve milletvekiliyle "çıkarma" havasında gerçekleştireceği bu gezi ve temaslarında bir yıl sonra normal zamanında yapılmasını planladığı seçimler için de çalışmaları başlatmış olacak. 

ANKA 
     
</TEXT>
</DOC>
