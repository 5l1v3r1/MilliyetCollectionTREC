<DOC>
<DOCNO> 405462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur18.html </URL>
<DATE> 2005/12/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alanya'ya kayak merkezi hazırlığı... 
</HEADLINE>
<TEXT>

     
     Fazıl Tunç 
     
Antalya’nın Alanya İlçesi’nde kayak merkezi yapılmasıyla ilgili çalışmaların son aşamaya geldiği bildirildi. 
     Alanya ilçe merkezine 40 kilometre mesafede bulunan ve 2 bin 400 metre yüksekliğe sahip Akdağ’ın kayak merkezi yapılması için 1992 yılında başlatılan çalışmaların tamamlanma aşamasında olduğu ve son adımın da gelecek yıl içinde atılarak, bölgenin kayak merkezi haline geleceği belirtildi. 
     AK Parti İlçe Başkanı Kemal Kaçmaz, AA muhabirine yaptığı açıklamada, Akdağ’da kayak merkezi yapılması için en büyük engelin aşılmak üzere olduğunu ifade ederek, şunları söyledi 
     "1992 yılında başlatılan çalışmalar çerçevesinde Akdağ, 1995 yılında turizm alanı olarak ilan edildi. 1998 yılında da 1 25 binlik çevre düzeni planı, 1 5000 ve 1 1000’lik imar planları hazırlanarak onaylandı. Bu imar planıyla birlikte proje tamamlandı. Şimdi Akdağ’ın önündeki tek engel, Çevre ve Orman Bakanlığı’na ait olan bu arazinin Kültür ve Turizm Bakanlığı’na devridir. İlgili bakanlarımızla gerekli görüşmeleri yaptık. Geçtiğimiz günlerde bölgenin koordinatlarını belirleyen bir çalışma gerçekleştirildi. Gelecek yıl içinde bu devir işlemi tamamlanarak, bölge resmen kayak merkezi olacak." Arazinin Kültür ve Turizm Bakanlığı’na devir işleminin gerçekleşmesinden sonra, mevcut olan proje çerçevesinde özel sektörün bölgeye yatırım yapmasının sağlanacağını da belirten Kaçmaz, "Akdağ, Türkiye’nin en önemli kayak merkezlerinden biri olacak. Türkiye’nin en sıcak yerlerinden biri olan Alanya’daki kayak merkezi dünyanın ilgisini çekecek" diye konuştu. 
     
     AKDAĞ KAYAK MERKEZİ PROJESİ 
     Çevre ve Orman Bakanlığı’na ait Akdağ’da turizm alanı olarak ilan edilen bölge 2 bin 600 hektarlık alanı kapsıyor. Devir işleminin gerçekleşmesinden sonra uygulamaya konulacak projeye göre, Akdağ’da iki kayak pisti inşa edilecek. Ayrıca Akdağ’ın büyük bölümünü kapsayacak ve 3 bin 200 kişiye hizmet verebilecek mekanik tesisler teleferik, telesiyej kurulacak. Proje, spor alanları, günübirlik tesislerin de yer alacağı Akdağ’da 3 bin yatak kapasiteli turistik tesisler yapılmasını da öngörüyor. 
     Devir işleminin tamamlanmasının ardından Kültür ve Turizm Bakanlığı’nın, mevcut projeye sadık kalınarak bölgeye yatırıma davet edileceği bildirildi. 
     Projenin gerçekleşmesi durumunda, Akdağ Kayak Merkezi’ni yılda ortalama en az 30 bin turistin ziyaret edeceği ve bunun da Alanya ekonomisine çok önemli katkı sağlayacağı kaydedildi. 
     
</TEXT>
</DOC>
