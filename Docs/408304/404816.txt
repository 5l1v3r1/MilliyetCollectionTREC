<DOC>
<DOCNO> 404816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur23.html </URL>
<DATE> 2005/12/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TOKİ'nin Pakistan ekibinde 2 Türk mühendis hayatını kaybetti 
</HEADLINE>
<TEXT>

     Toplu Konut İdaresi'nin TOKİ depremden sonra teknik çalışma yapmak üzere Pakistan'a gönderdiği teknik ekibin çadırında tüp patlaması sonucu çıkan yangında yaralanan 3 mühendisten 2'si, hayatını kaybetti. 
     TOKİ'den verilen bilgiye göre, 29 Kasım'da yaşanan kazadan sonra tedavi için Aralık ayı başında Ankara GATA'ya getirilen üç mühendisten Cenk Yakın 20 ve Ufuk Arslan 25 , 17 Aralık Cumartesi günü vefat etti. Cenk Yakın'ın cenazesi dün, Ufuk Arslan'ın cenazesi ise bugün, Maltepe Camii'nde kılınan öğle namazının ardından toprağa verildi. Cenaze namazlarına, hayatını kaybedenlerin yakınlarının yanı sıra TOKİ yöneticileri ve çalışanları katıldı. 
     Deprem nedeniyle büyük can ve mal kaybının yaşandığı Pakistan'da yeniden yapılaşma için sağlıklı ve güvenli yerleşim yerlerinin belirlenmesi amacıyla TOKİ, Ekim ayı sonunda 5 kişilik teknik ekip göndermişti. Daha sonra ihtiyaç üzerine, ekipteki kişi sayısı 15'e çıkarıldı. Keşmir, Muzafferabad, İslamabad ve Balakot'da zemin çalışması, sismik ölçümler yapan ve harita çıkarmaya çalışan ekip, otel olanaklarının yeterli olmaması nedeniyle, tüp ocağı ile ısıtılan çadırlarda konaklıyordu. Ekibin konakladığı çadırların birinde, 29 Kasım'da gaz kaçağı oldu. Akşam görevden dönen ekip tüp ocağını yakınca, çadır alev topuna dönüştü. Çıkan yangında, mühendislerden Kenan Çakmak 35 hafif, Cenk Yakın 20 ve Ufuk Arslan 25 ise ağır yaralandı. Yaralılar, tedavi edilmek üzere önce Muzafferabad'daki Türk hastanesine, daha sonra durumlarının ağırlaşması üzerine İslamabad CMH Hastanesi'ne kaldırıldı. Ancak yaralılar, durumlarının ciddiyetinin artması üzerine, 30 Kasım'da görevlendirilen askeri ambulans uçak ile Türkiye'ye getirilerek, Ankara Gülhane Askeri Tıp Akademisi GATA Yanık Tedavi Ünitesi'nde tedavi altına alınmıştı. 
     Cenk Yakın ve Ufuk Arslan, sağlık durumlarının ciddiyetini koruması nedeniyle, doktorlar tarafından sürekli uyutuluyordu. 
     
</TEXT>
</DOC>
