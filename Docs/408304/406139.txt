<DOC>
<DOCNO> 406139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/dunya/adun.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'in zaferi 
</HEADLINE>
<TEXT>


Militan çevreci örgüt, nesli tükenen balinaları avlayan Japon filosuna karşı Antarktika açıklarında bir haftadır verdiği 'deniz savaşı'nı kazandı. Greenpeace'in tacizlerinden bıkan avcı gemileri çareyi kaçmakta buldu 

DIŞ HABERLER SERVİSİ 


Avustralya'nın güneyinde, Antarktika açıklarında soyu tükenmekte olan balinaları avlayan bir Japon filosuyla, onları bu eylemlerinden vazgeçirmeye çalışan militan çevreci örgüt Greenpeace'in Yeşil barış tekneleri arasında, hafta başından bu yana süren "deniz savaşı"nı Greenpeace kazandı. Teknik yetersizlikler yüzünden daha önceki benzer eylemlerinden yenilgiyle ayrılan Greenpeace, bu kez hızlı yeni teknesi Esperanza Umut sayesinde, balina avcısı Japon gemilerini av sahasından kaçırmayı ve böylece çok sayıda balinanın hayatını kurtarmayı başardı. 
Antarktika'da devriye gezen Greenpeace teknelerinden uydu telefonuyla açıklamalarda bulunan Greenpeace üyesi Shane Rattenbury, artık yeni ve hızlı bir tekneye sahip olduklarını ve "şiddet içermeyen taciz" taktiklerini sürdüreceklerini söyledi. Rattenburry, "Şu anda balina avcısı Japon filosunu takip ediyoruz. Dün önceki gün saat 17.00'de düzene girerek, hızla kuzeye doğru gitmeye başladılar. Hareketlerini gece boyunca ve bugün dün gün boyunca sürdürdüler. Balina avlamıyorlar. Bizden kurtulmak için kaçıyor gibiler" dedi. 
Eskiden balina avcılarını zorlayabilecek kapasitede bir tekneleri olmadığını söyleyen Rattenbury, "Bu kez özellikle bu iş için satın alınan yeni gemimiz Esperanza'yı da getirdik. Artık filoyla mücadele edebilecek hıza sahibiz. Bizden kurtulmayı başaramayacaklar" dedi. 

Avlattırmadılar 
Küçük şişme botlardaki Greenpeace eylemcilerinin de perşembe günü avlanmak istenen balinalarla, avcı gemileri arasında çok sayıda manevra yaptığını söyleyen Rattenbury, bu sayede çok sayıda balinayı avlanmaktan kurtardıklarını belirtti. 
Japon avcılar çarşamba günü de Greenpeace teknelerine basınçlı su sıkmış, ancak bu girişimin eylemciler üzerinde en ufak bir etkisi olmamıştı. Rattenbury, ekip arkadaşlarının cesaretini, "Tüm ekip çok ihtiraslı ve balinaları savunmak uğruna, tüm riskleri göze almaya hazır" diyerek açıkladı. 
Rattenbury, toplam 57 kişilik mürettebatı olan Esperanza ve Arctic Sunshine isimli teknelerinin Japon avcıları rahatsız etmeyi haftalarca sürdüreceklerini söyledi. 

'Bilim adına' avlayıp, hamburger yapıyorlar 

Uluslararası Balina Avcılığı Komisyonu, 1982'de birçok balina türünün neslinin yok olmak üzere olduğunun anlaşılması üzerine, ticari amaçla avcılığı yasaklamıştı. Yasak 1986'da yürürlüğe girdi. Ancak balina avı programının "bilimsel" olduğunu öne süren Japonya'nın yanı sıra İzlanda ve Norveç de balina avlamayı sürdürüyor. Kasım ayında "son 20 yılın en büyük avı" parolasıyla Antarktika'ya doğru açılan Japon balina avcıları, 1000 balina avlamayı hedefliyordu. Japonya avcı gemileri, sadece 2 yılda değişik cinslerden 1500'e yakın balina avladı. Balina eti, Japonya'daki üst sınıf restoranların mönülerindeki en gözde yemekler arasında yer alıyor. 


</TEXT>
</DOC>
