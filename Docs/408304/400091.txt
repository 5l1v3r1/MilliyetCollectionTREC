<DOC>
<DOCNO> 400091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur41.html </URL>
<DATE> 2005/12/02/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
İstanbul İl Sağlık Müdürlüğü'nden açıklama... 
</HEADLINE>
<TEXT>

     Kalp krizi geçiren İTÜ Türk Musikisi Devlet Konservatuvarı Öğretim Görevlisi Ertan Özkaya'nın, girişimsel kardiyolojik işlem yapılabilmesi amacıyla başka hastaneye nakli sırasında 2 kez ambulansta fenalaşması üzerine götürüldüğü Şişli Etfal Hastanesi'nde kurtarılamadığı bildirildi. 
     İstanbul İl Sağlık Müdürlüğü'nden yapılan yazılı açıklamada, dün öğle saatlerinde ders esnasında sınıfta kalp krizi geçirerek Taksim Eğitim ve Araştırma Hastanesi'ne getirilen Özkaya'ya, Koroner Yoğun Bakım Ünitesi'nde trombolitik tedavi ve defibrilatör tedavisi uygulandığı belirtildi. 
     Bu tedavinin birkaç kez tekrarlanmasına rağmen durumunda düzelme sağlanamayan Özkaya'nın, girişimsel kardiyolojik işlem yapılabilen bir hastaneye nakledilmesi gerektiği konusunda hasta yakınlarından ''olur'' alındığı ifade edilen açıklamada, şunlar kaydedildi 
     ''Koşuyolu Yüksek İhtisas Eğitim ve Araştırma Hastanesi aranarak, hastanın nakledileceği bildirilmiş, Ambulans Hizmetleri Komuta Kontrol Merkezi'nden de hastanın durumu anlatılarak tam donanımlı bir ambulans istenmiştir. 
     Komuta Kontrol Merkezi'nden yönlendirilen ambulans hastayı alarak yola çıkmıştır. Ancak hastanın durumunun hızla kötüleşmesi üzerine Özkaya, ambulans doktorunun verdiği kararla en yakın eğitim ve araştırma hastanesi olan Şişli Etfal Eğitim ve Araştırma Hastanesi'ne nakledilmiştir. Burada hastaya ilk hayati müdahale yapılmış, ancak ivedilikle girişimsel kardiyolojik müdahalenin yapılabileceği Koşuyolu Yüksek İhtisas Eğitim ve Araştırma Hastanesi'ne yönlendirilmiştir. Fakat hasta, kısa bir süre sonra hayati fonksiyonlarının durması üzerine tekrar Şişli Etfal Eğitim ve Araştırma Hastanesi'ne getirilmiştir. Hasta, burada yapılan tüm müdahalelere rağmen kurtarılamamıştır.'' Olayın araştırılması için detaylı inceleme başlatıldığı anlatılan açıklamada, ''112 İl Ambulans Hizmetleri tarafından kullanılan tüm acil yardım ambulansları tam donanımlıdır. Ambulanslarda kullanılan tüm cihazlar aracın aküsüne bağlı olarak otomatik şarj edilir. Dolayısıyla cihazlardan herhangi birinin şarjının bitmesi söz konusu olamaz'' denildi. 
     
</TEXT>
</DOC>
