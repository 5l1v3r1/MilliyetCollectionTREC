<DOC>
<DOCNO> 400759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo23.html </URL>
<DATE> 2005/12/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kayserispor Maçın hakemi 2 penaltımızı gasp etti... 
</HEADLINE>
<TEXT>

     Kayserispor Başkanı Recep Mamur, Sivasspor maçında 2 penaltılarının verilmediğini belirterek "Maçın hakemi 2 penaltımızı adeta gasp etti" dedi. 
     Mamur, AA Muhabirine yaptığı açıklamada, orta hakem Kuddusi Müftüoğlu’nun Sivassporlu futbolcuların sert oynamalarına ve tribünleri tahrik etmelerine sessiz kaldığını belirterek, şunları söyledi 
     "Merkez Hakem Kurulu, daha önce Kuddusi Müftüoğlu’na ceza vermişti. Merkez Hakem Kurulu’nun Müftüoğlu’na verdiği cezanın ne kadar haklı olduğu ortaya çıktı. Müftüoğlu, bu maçta çok kötü bir yönetim gösterdi. Televizyonlardaki spor yorumcuları da verilmeyen penaltılarımızı görüntüleriyle gösterip, hakemi eleştirdiler. 
     Müftüoğlu, Sivasspor’un çok sert futboluna göz yumdu." Recep Mamur, Sivasspor Teknik Direktörü Werner Lorant’ın maç boyunca yaptığı hareketlerle tribünleri gerdiğini ve kendi kulübelerine bile sözlü saldırıda bulunduğunu belirterek, "Bu adamın ileride Sivasspor ile büyük sorunlar yaşayacağı şimdiden belli. Lorant, sportmenliğe yakışmayan davranışlar sergiliyor. Bir rahatsızlığı olduğu belli" diye konuştu. 
     
</TEXT>
</DOC>
