<DOC>
<DOCNO> 403605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun05.html </URL>
<DATE> 2005/12/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kuşadası'nda yolcu gemisinde ölen Amerikalının karısından şok suçlama 
</HEADLINE>
<TEXT>

     WASHINGTON AP 

Kuşadası'na demirleyen süper lüks gemide geride kan izleri bırakarak ortadan kaybolan George Smith'in eşi Jennifer ABD'de ifade verdi "Eşim gemide öldürüldü. Ancak seyahat şirketi, kötü reklam olacağını düşünüp cinayet ihtimalini ortadan kaldırmak için kan izlerini sildirerek delilleri yok etti". 
     Geçen Haziran ayında Kuşadası'na demirleyen 'Brillance Seas'adlı süper lüks gemideki oda temizliği ekibi, sabah bir kamarada kan izleri görünce kaptana haber verdi. Kaptan, kamarada yolculuk yapan Amerikalı Smith çiftinden sadece Jennifer Carly Hagel Smith'i 26 aşırı alkollü halde buldu, eşi George Ailen Smith'in 27 izine rastlanamadı. Savcıyla birlikte Kuşadası Emniyet Müdürlüğü Olay Yeri inceleme Ekibi de gemiye geldi. Smith çiftinin kamarasını inceleyen ekip, duvarlarda kan ve tırnak izleri, yerde de kan izlerine rastladı. 
     
     Tırnak izleri 

     Çiftin kamarasından başlayan izlerin filikaların üzerinde bittiği tespit edildi. Savcı, olayın bir cinayet ve cesedin suya atılmış olabileceği kanısına vardı. Olayın büyük olasılıkla uluslararası sularda meydana geldiği varsayılarak soruşturma çerçevesinde olayın tek zanlısı Jennifer Carly Hagel Smith, ABD İzmir Konsolosluğu yetkililerine teslim edildi. Ülkesine gönderilen Jennifer, eşinin kaybolmasıyla ilgili açılan davada ifade vermek üzere yargıç karşısına çıktı. Geminin bağlı olduğu Royal Caribbean şirketini suçlayan genç kadın, ayrıca Türk polisi tarafından gözaltına alındıktan sonra hem karakolda hem de hastanede aşağılandığını iddia etti. Jennifer Hagel şöyle devam etti "Gemiye geri döndüğümde eşimin ve benim eşyalarımın gemiden atıldığını ve oraya öylece bırakıldığını gördüm. Dilini bilmediğim bir ülkede, parasız, yemeksiz, biletsiz bir şekilde kaldım. Seyahat şirketi olayın bir cinayet olması durumunda kendileri için çok kötü bir reklam olacağını düşündüğü için kan izlerini hemen temizletti. 
     
     100 bin dolar ödül 

     Cinayetle ilgili tüm kanıtlar yok oldu. Kocamın katiliyle ilgili bilgisi olan kişiye 100 bin dolar ödeyeceğim..." Bu ifadelerin ardından Amerikan senatosu da konuya el atarak son dönemde yaşanan benzer olaylarla ilgili seyahat şirketlerinin sıkı bir şekilde soruşturulacağım açıkladı. 
     
</TEXT>
</DOC>
