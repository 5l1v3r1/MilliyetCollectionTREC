<DOC>
<DOCNO> 403784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sontur22.html </URL>
<DATE> 2005/12/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yurt genelinde hergün ortalama 1500 trafik kazası meydana geliyor .. 
</HEADLINE>
<TEXT>

     Trafik kazalarında yaşanan ölüm ve yaralanmaların istatistiki bilgileri "trafik canavarının" korkunç yönünü gözler önüne seriyor. 
     Emniyet Genel Müdürlüğü’nün verilerine göre, yılın 10 ayında 464 bin 454 trafik kazası meydana gelirken, bu kazalarda 2 bin 707 kişi hayatını kaybetti, 103 bin 127 kişi de yaşamını yitirdi. 
     Günde ortalama 497 trafik kazasıyla en fazla kazanın yaşandığı İstanbul’da yılın ilk 10 ayında, toplam 151 bin 104 kaza meydana geldi. Bu kazalarda 229 kişi hayatını kaybetti, 9 bin 340 kişi de yaralandı. 
     İstanbul dışında trafik kazalarının en fazla meydana geldiği illeri 63 bin 57 kaza ile Ankara, 40 bin 317 kazayla da İzmir izledi. 
     En az kaza ise Tunceli’de meydana geldi. Ortalama 2.5 günde bir kaza yaşanan Tunceli’de yılın ilk 10 ayında sadece 110 trafik kazası oldu. Bu kazalarda 6 kişi öldü, 86 kişi yaralandı. Tunceli’yi 120 kazayla Ardahan, 135 kazayla da Hakkari izledi. 
     
     KAZA SAYISINDA ARTIŞ 
     Geçen yılın ilk 10 ayında 399 bin 2 trafik kazası meydana gelirken, bu yılın aynı döneminde 464 bin 454 kaza yaşandı. Kaza sayısındaki artış ise yüzde 16.4 oldu. 
     Trafik kazalarında ölenlerin sayısı da geçen yıla göre yüzde 5.7 oranında arttı. Geçen yıl 2 bin 561 kişi trafik kazalarında hayatını yitirirken, bu yıl aynı dönemde ölü sayısı 2 bin 707 oldu. 
     Yılın ilk 10 ayında meydana gelen trafik kazalarında 708 milyon 343 bin 663 YTL’lik maddi hasar meydana geldi. 
     
</TEXT>
</DOC>
