<DOC>
<DOCNO> 408057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur27.html </URL>
<DATE> 2005/12/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Seks işçilerinin yüzde 86'sı şiddet görüyor 
</HEADLINE>
<TEXT>

     "Seks İşçilerinin İnsan Hakları Araştırması"na katılan ve "seks işçisi" olarak tanımlanan vesikasız 50 kişiden 43’ünün "müşterilerinden şiddet gördüğünü" ifade ettiği 
     bildirildi. 
     İnsan Kaynağını Geliştirme Vakfı’nın, bazı sivil toplum kuruşlarıyla birlikte yürüttüğü "Türk Toplumunda Demokrasinin Korunması ve İnsan Haklarının Geliştirilmesi Konusunda Toplumsal Aktörlerin İşbirliği Projesi" kapsamında yaptığı "Seks İşçilerinin İnsan Hakları Araştırması"nın sonuçları, The Marmara Pera Oteli’nde düzenlenen basın toplantısında açıklandı. 
     Kadıköy ilçesi sınırlarında "seks işçisi" olarak çalıştığı belirtilen 50 kişiye ulaşılarak yapılan araştırmada, yaşları 18-40 arasında değişen katılımcıların yarısı "meslekleri olmadığını", diğerleri de "işçi, stilist, oryantal, şarkıcı, öğretmen, mali müşavir, muhasebeci gibi mesleklerden olduklarını" ifade etti. 
     Katılımcılardan 41’i travesti, 4’ü transseksüel, 5’i de kadın olduğunu bildirirken, 9’u 18 yaşından önce, 9’u 18-19 yaşında, 32’si de 20 yaş sonrası "bu işe başladığını" kaydetti. 
     "Sokakta çalışma nedeni" olarak 39 kişi "başka iş bulma şansı olmadığını ve para kazanmak için bu işi yapmak zorunda kaldığını" ifade ederken, 8’i "cinsel yönelimleri sonucu dışlandığını", 1’i "zorla çalıştırıldığını", 2’si ise "cinsiyet değiştirme ameliyatı için para biriktirdiğini" söyledi. 
     Katılımcıların 43’ü "müşterilerden şiddet gördüklerini" belirtirken, bu kişiler "darp, gasp, alıkoyma, bıçaklama, tecavüz, öldürmeye teşebbüs gibi olaylara maruz kaldıklarını" bildirdi. Ayrıca katılanların büyük bölümü, kendilerine karşı davranışlarından dolayı polisi eleştirdi. 
     Araştırmada, katılımcıların 47’si "yaptıkları iş nedeniyle toplumdan dışlandıklarını" belirtirken, bazıları da "aşağılanmanın yanı sıra ev bulma, seks makinesi gibi görülme ve hakarete uğrama sorunları yaşadıklarını" kaydetti. 
     Katılanlar, devletten beklentilerini ise "yasal düzenleme ve sosyal güvenlik desteği, güvenli çalışma ortamı, anlayış, özgürlük ve fuhuş dışı iş verilmesi" olarak sıraladı. 
     
     "GENELEVLER GÜVENLİ YERLER" 
     Araştırma sonuçlarının açıklandığı toplantıda konuşan İnsan Kaynağını Geliştirme Vakfı Başkanı Muhtar Çokar, "genelevlerin kapatılmak istenmesiyle fuhuş yapanların güvenli olmayan ortamlarda fuhuş yapmaya zorlanacağını" ifade etti. 
     "Bunun halk sağlığı açısından tehlikeli bir durum olduğunu" kaydeden Çokar, "Bu kişilerin güvenli ortamlarda çalışmasını sağlamak gerekir. Onların da bu toplumun birer üyeleri olduğunu düşünüyorsak, bu işin güvenli hale getirilmesi gerekir. Şiddete uğramadan, kendi onayları dahilinde çalışmalarını temin etmek gerekir" dedi. 
     "Genelevlerin Fuhuşla Mücadele Tüzüğü kapsamında düzenlenen denetimli yerler olduğu için bu kişilerin sokaklarda çalışmak yerine genelevlere giriş yapmak istediğini" anlatan Çokar, "Fuhuşla Mücadele Komisyonu, genelevde çalışan sayısının artmaması için yeni başvuruları kabul etmiyor. Bu da bu kişileri güvenli olmayan ortamlarda çalışmak zorunda bırakıyor" diye konuştu. 
     Araştırmaya katılan transseksüellerden biri de, "geneleve kayıt olmak için Fuhuşla Mücadele Komisyonu’na başvurduğunu, ancak ’Türkiye genelinde kayıt alınmadığı’ gerekçesiyle geri çevrildiğini" anlatarak, "yapabileceği başka işi olmadığını, bu işi yapmaya mecbur kaldığını ve genelevde çalışmak istediğini" söyledi. 
     
</TEXT>
</DOC>
