<DOC>
<DOCNO> 406203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/spor/yersen.html </URL>
<DATE> 2005/12/24/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Kimse yok mu oralarda .. 
</HEADLINE>
<TEXT>


Şaşkınlık içinde izliyorum olup biteni. 
Seçimli genel kurul için geri sayım sürerken, futbolumuz en kötü sınavlarından birini veriyor. 
Ne Kulüpler Birliği Vakfı'ndan, ne taban birliklerinden, ne de bu oyuna ömrünü adamış futbol adamlarından ses çıkıyor. 
İnsanlar seçim kulisi yapmaktan çekiniyor. Demokratik bir ortamda başkan adayı olduğunu açıklayamıyor, herhangi bir makamdan icazet almadan "futbolu yönetmeye talibim" diyemiyor. Fikirlerini dile getiremiyor, gönlünden geçeni seslendiremiyor. 
Daha açık söyleyeyim, korkuyor bu insanlar... 
Kimden mi 
Hasan Doğan'dan elbette. 
Futbol Federasyonu başkanvekili sayın Doğan'dan... 
Türk futbolunun kaderi sanki onun iki dudağının arasında... 
Kimin başkan adayı olacağına, kimin hangi kurulda yer alacağına, kimin sesini çıkartmayacağına, hangi kulübün kimi desteklemesi gerektiğine sayın Doğan karar vermeye çalışıyor. 
Futbolu çok iyi bildiği, yıllarını verdiği, bu uğurda dirsek çürüttüğü için değil... 
Sahip olduğu güce dayanarak yapmaya çalışıyor sayın Doğan bunları. 
Ve bu gücün kendisine "yeni bir misyon" yüklediğini düşünüyor. 
Gerekçesi de son derece açık. 
Türk futbolunu içine düştüğü açmazdan kurtarmak, şiddetten, şikeden korumak 
Sayın Doğan iyi bir iş adamı, dürüst bir insan, tekstil sektöründe saygın bir yönetici olabilir. 
Bugüne kadar hakkında işittiğimiz şeyler de bundan farklı değil. 
Ancak üstlenmeye çalıştığı misyonun Hasan Doğan'ın görevi olduğunu hiç sanmıyorum. 
Kendisi 1.5 yılı aşkın bir süredir federasyonun içinde. Hem de en etkili ve yetkili görevlerden birinde. Doğan'ın, şikayet ettiği ve rahatsızlık duyduğu konulardan başkanvekili sıfatıyla sorumluluğu olduğu unutulmamalı. 
Futbol federasyonu başarısızsa, ki kendileri de öyle düşündüğü için olağanüstü genel kurul kararı aldı, sadece başkanın değil bu tabloda imzası olan tüm kadroların değişmesi gerekir. Sayın Doğan da kendisini bundan soyutlayamaz, ayrı tutamaz. 
Bıçakcı'nın yerine bir başka aday bulunup yakından kumanda edilecek ve işler 1.5 yıldır nasıl işliyorsa öyle devam edecekse, "Bunca gürültüye ne gerek vardı" diye bir soru gelebilir insanın aklına 
Düşündürücü olan, Doğan'ın soyunduğu rol için futbol ailesinin bazı üyeleri tarafından cesaretlendirilmeye çalışılması... 
Acaba diyorum, sayın Doğan sadece iş adamı kimliği ile ortaya çıksaydı, siyasi ilişkilerini hiç kullanmasaydı veya bunu hissettirmeseydi, bugün belirleyici olabilir miydi 
Hiç sanmıyorum. 
Emin olun o zaman Doğan'ın sırtını sıvazlayanlar bir başka gücün peşinde koşardı... 
Futbol kendi dinamiği içinden h l bir aday çıkaramıyor, güdümlü bir oluşum istenmeye devam ediliyorsa, sevgili Ercan Güven'in dediği gibi "Bu hepimizin ayıbıdır." 
Görüyoruz ki, siyasiler için de iyi bir deneme olmadı Levent Bıçakcı federasyonu. 
Tekrarını yaşamak istemiyorsak, bırakın bu oyun daha fazla politikaya bulaştırılmadan, insanlar birbirine düşman edilmeden, sorumlular sorunlarını kendi içinde çözmeye çalışsın, fikir üretsin, doğru alternatifleri arasın. 
Türk futbolunun saygınlığına gölge düşürmeye kalkanlar çıkarsa da, gözetim ve denetim mekanizması çalıştırılsın... 
Yoksa yakın bir gelecekte yeni bir seçim kaosu, yeni senaryolar, yeni arayışlar kaçınılmaz olur. 

Ata'nın hakemleri 

Mustafa Kemal'in Ankara'ya gelişinin yıldönümü dolayısıyla her yıl geleneksel olarak düzenlenen Büyük Atatürk Koşusu 27 Aralık Salı günü Dikmen sırtlarından başlayacak. 
O'nun ilke ve devrimlerine, laik düzene saldırılar arttıkça adı etrafında safların sıklaştığını, emanetine bağlılıkla sahip çıkıldığını görmek en büyük güvencemiz. 
Takiyyecilerin kol gezdiği, irticanın sinsi planlarını uygulamaya koymak için fırsat kolladığı bir dönemde, Cumhuriyet'e ve kurucusuna sahip çıkmak hepimizin görevi. 
Aynı gün Türk hakemliğinin önde gelen isimleri de bu görevin bir parçasını yerine getirecek. 
FIFA kokartlı Selçuk Dereli, Cem Papila, Süper Lig hakemlerinden Metin Tokat, Özgüç Türkalp ve Bülent Yıldırım'ın önderliğini yaptığı yirmiyi aşkın Ankaralı hakem, anlamlı organizasyonda koşacaklar. 
Kimseye haber vermeyeceklerdi bu saygı gösterisini. 
Öğrendim... İzinlerini de alarak sizinle paylaştım. 

Türk Sporu'nun acınacak yüzü 

Bunun adı rezalet... Bunun diğer adı kandırmaca, yutturmaca, insanları aldatmaca. 
Türk sporunu kalkındırıyoruz, sporcu sayılarını kağıt üzerinde artırıp, 'gençliği spora yönlendiriyoruz' diyenler için bir ibret tablosu bu... 
Sportif Değerlendirme Kurulu'nun Ocak ayında yapacağı toplantıda bu veriler tüm üyelerin önüne konacak. 
Belki kamuoyu ile paylaşacak, belki de bu ayıbı gizli tutmaya karar verecekler. 
Ellibir spor federasyonundan göreve geldikleri günden bu yana ne yaptıklarına dair istenen rapor, sporun içler acısı, ağlanacak halini gözler önüne koymaya yetiyor. 
İşte size en çarpıcılarından, "bu kadarına da pes" diyeceğiniz bir kaç örnek Gençlik ve Spor Genel Müdürlüğü bünyesinde faaliyet gösteren federasyonlardan beşi bugüne kadar hiç yönetim kurulu toplantısı yapmamış. 
Düşünebiliyor musunuz Koskoca bir yıl geçmiş ve beyler daha bir araya gelip görev dağılımını bile gerçekleştirememiş. Kimbilir belki de çoğu, aynı yönetimde oldukları insanların adlarını dahi bilmiyor. 
Bitmedi, devam ediyoruz... 
Bu federasyonlar arasında yirmisi bir yıl boyunca sadece bir kez toplanmış. 
Beşi ise lütfedip iki yönetim kurulu toplantısı yapmış. O da üyelerinin yarısı bile olmadan. 
Adını vermeden geçemeyeceğim. Bunlardan biri, hani son dönemde doping skandallarıyla ünlenen, istifa etmemekte direnen federasyonumuz var ya. İşte o... 
Sıkı durun. Beş federasyon da henüz yönetim kurullarını oluşturmamış. Yani icraat sıfır... 
Yirmibeşinin teknik kurulu, eğitim kurulu, sağlık ve merkez hakem kurulu belirlenmemiş. 
2005 yılına şöyle dönüp bir bakın. 
Türk sporunun uluslararası alandaki başarısızlığını sorgulamanın, nedenlerini araştırmanın bir anlamı var mı 
Tablo ortada. Veriler federasyonların kendi ifadeleri. 
Beyler kimi kandırıyorsunuz Allah aşkına 
Bu federasyonlar mı Türk sporunu geliştirecek, kalkındıracak, gençliği sokak aralarından, kahve köşelerinden kurtaracak Bu zihniyet mi projeler üretecek, rekabeti geliştirecek 
Ne diyelim 
Türk sporunu bu açmaza düşürenlere, çaresizlik içinde bırakanlara yazıklar olsun .. 



</TEXT>
</DOC>
