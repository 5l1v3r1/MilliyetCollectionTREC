<DOC>
<DOCNO> 404599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/axspo03.html </URL>
<DATE> 2005/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bruno yine sahnede 
</HEADLINE>
<TEXT>


Ribery'yi, Galatasaray'dan koparan Bruno Heiderschaht şimdi de menajerliğini yaptığı Song'u devre arasında Marsilya'ya götürmeye çalışıyor. Kamerunlu yıldızın, geçen hafta eşyalarını Fransa'ya göndermesi kafaları karıştırdı 

ERHAN TELLİ 


Menajer Bruno Heiderschaht bir kez daha Galatasaray'ın karşısına çıktı. Fransız yıldız Franck Ribery'yi, Marsilya Kulübü'ne kaçırarak sarı - kırmızılıları hem şoke eden hem de büyük maddi zarara uğratan Bruno şimdi de menajerliğini yaptığı Rigobert Song'un aklını çelmeye çalışıyor. 
Marsilya Kulübü yöneticileriyle iyi ilişkiler içinde olan menajer Bruno'nun, Ribery operasyonunda izlediği yolla Song'u da, Galatasaray'dan koparmaya çalıştığı ortaya çıktı. Bruno aracılığıyla Marsilya'dan çok cazip teklifler alan Kamerunlu savunmacının aklının karıştığı vurgulandı. 

Tomas'ı kandıramadı 
Sarı - kırmızılı kulüpten uzun süredir parasını alamayan Song'un, yakın çevresine ayrılık sinyalleri verdiği öğrenilirken, Florya'daki eşyalarını geçen hafta sürpriz bir şekilde Fransa'ya göndermesi yöneticileri huzursuz etti. 
Menajer Bruno, Marsilya'ya götürmek istediği diğer Galatasaraylı Stjepan Tomas'tan ise olumsuz yanıt aldı. Tomas'ın, sözleşmesinin devam ettiğini belirterek Bruno'nun teklifini geri çevirdiği ifade edildi. 

Bu ikili bozulmaz 

Galatasaray'ı ligin ilk yarısında toplam 22 gol kaydeden Ümit Karan-Necati Ateş ikilisi sırtladı. Ümit 13 gol atıp, 7 gol pası verirken, Necati 9 kez rakip ağları salladı, 3 de asist yaptı 

Süper Lig'de devreyi 41 puanla 2. sırada tamamlayan Cim Bom'da, Ümit Karan ve Necati Ateş başarılı performanslarıyla takımlarını zirve yarışına ortak etti. 22 gol, 10 asist üreten müthiş ikili, toplam 32 golde doğrudan pay sahibi oldu. 
Ümit Karan 13 kez rakip ağları sallayıp, 7 asist yaparak takımının en etkili gol silahı olurken, Necati Ateş 9 gol, 3 asistle kendisine eşlik etti. Galatasaray'ın ilk yarıda attığı 39 golün 22'sine imza koyan Ümit ve Necati, Süper Lig'deki birçok takımdan daha fazla gol atma başarısı gösterdi. Öte yandan Aslan dün basına kapalı yaptığı çalışmayla Türkiye Kupası'nda yarın Malatyaspor'la oynayacağı maçın hazırlıklarını sürdürdü. Bu arada Mondragon ile eşi doğum yapan Saidou izin alarak ülkelerine gitti. İki futbolcu, kupa maçında forma giyemeyecek. 

İKİLİNİN GOL RAPORU Maç Ümit Necati Skor Konyaspor - - 2-1 Ankaragücü D 1 - 1-0 Malatyaspor 3 - 5-2 Gaziantep D 1 - 2-2 Sivasspor 2 - 2-0 V.Manisa D 2 2 4-1 Samsunspor D - 2 2-1 Trabzonspor 1 1 4-1 K.Erciyes D - - 2-1 Denizlispor - - 1-1 G.Birliği D - - 1-2 Diyarbakır 1 - 2-0 Ç.Rize D - 1 3-0 Fenerbahçe - - 0-1 Ankaraspor D 1 1 2-1 Beşiktaş - 1 3-2 Kayserispor D 1 1 3-1 

Fenerbahçe'ye Kalamış taşı 

Galatasaray'ın 100. Kuruluş Yıldönümü etkinlikleri çerçevesinde düzenlenen 100. Yıl Spor Şurası sona erdi. Sarı - kırmızılı kulübün Yönetim Kurulu Genel Sekreteri Cengiz Özyalçın, Yüzme ve Sutopu Şubesi'nin Kalamış Tesisleri'nde kalmak istediğini, ancak burada yasal izinleri alabilmek için büyük zorluklar çektiklerini dile getirdi. Özyalçın, "Kalamış tesislerimizin yanındaki tesisleri Fenerbahçe yasal engellere rağmen kaçak yapmış, 12 tane yıkım kararı var ve bunun belgesi bulunuyor. Fenerbahçeli bir şehir planlamacısı bunu yetkili her organa şikayet etti, ancak en son şikayetinden 4 gün sonra yetkililer bu tesisi törenle açtı. Biz ise Milli Emlak'tan 1 belgeyi 43 gündür bekliyoruz, gelmedi" dedi. 

Gerets'ten bar kaçamağı 

HAYREDDİN DENİZ DHA 

Galatasaray Teknik Direktörü Eric Gerets, yardımcıları Erdal Keser ve Reinard Stumpf ile birlikte devre arası kamp yeri bakmak için gittiği Antalya'da gündüz otelleri, akşam ise barları gezdi. 
Gün boyunca otellerde incelemelerde bulunan Belçikalı teknik adam, akşam saatlerinde Keser ve Stump'la kentin gözde eğlence mekanlarını dolaşmaya çıktı. Sarı - kırmızılı takım, sezonun ikinci yarısı hazırlıkları için 4 Ocak tarihinde Antalya'ya giderek 3 hafta boyunca kamp yapacak. 



</TEXT>
</DOC>
