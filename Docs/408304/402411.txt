<DOC>
<DOCNO> 402411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/guncel/axgun02.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağı için şehit olmuş 
</HEADLINE>
<TEXT>


2002'de İzmir Çiğli Hava Meydanı'na indikten sonra duramayarak infilak eden F-16'nın pilotu Üsteğmen Oğuz Yenen'in, uçağı kurtarmak için hayatı pahasına iniş yaptığı ortaya çıktı 

Barkın Şık - Ankara 

Türk Hava Kuvvetleri, dönem dönem verdiği şehitlerle gündeme geliyor. Ancak pilotlarla personelin üstün feragat ve cesaretle yaptıkları hizmetler bilinmiyor. İzmir Çiğli Hava Meydanı'nda 5 Haziran 2002'de 10.16'da bir pilotun şehit düşmesiyle sonuçlanan kazanın ardından Hava Kuvvetleri'nde yaşanan bir kahramanlık öyküsü çıktı. 
Askeri yetkililerin anlatımlarına göre, Ege'deki rutin uçuşlar için 181. Filo'ya Leopar bağlı F - 16 C tipi savaş uçağıyla İzmir - Çiğli Hava Meydanı'ndan havalanan Pilot Üsteğmen Oğuz Yenen, bir süre sonra gaz kolundaki bir arıza nedeniyle acil iniş izni istedi. Ancak 8. Ana Jet Üssü 'nde görevli Yenen'in, 93 - 0002 kuyruk numaralı uçağının motoru, "military power" adı verilen yüksek devirde takılı kalması nedeniyle bir türlü hız kesmedi. Yenen, piste iniş için yaptığı üç denemede pas geçti ve dördüncü kez piste yöneldi. Yenen, saatte 450 km süratle piste teker koydu ve angajman kuralları gereği motor kapattı. Fakat Yenen'in tüm çabalarına rağmen hız kesmeyen uçak kontrolden çıktı. 

İstese atlardı 
Pist bitimindeki ağ bariyeri delen uçak, paraşütçü eğitimi için kullanılan boş alana girerek infilak etti. Uçağı kurtarmak için büyük çaba sarf eden Yenen, olay yerinde şehit düştü. Yenen istese, uçağını Ege'ye yöneltip paraşütle atlayarak kurtulabilirdi. Ancak Yenen, son dakikaya kadar kendisine teslim edilen F - 16'yı kurtarmak için mücadele etti. 
Dönemin Hava Kuvvetleri Komutanı Orgeneral Cumhur Asparuk, Üsteğmen Yenen'in tavrıyla ilgili olarak, "Bir ısrar var. O anda insanların psikolojisini anlamak zor, mümkün değil. Kendisine 'atla' denmesine rağmen uçağı terk etmemesinde bir sebep var, onu bulacağız" demişti. 

8 yıllık pilottu 

Yenen, 21 Şubat 1974'te İstanbul'da doğdu. İlköğrenimini Altınordu İlkokulu'nda, ortaöğrenimini Salihli Ortaokulu'nda, lise öğrenimini de Salihli Lisesi'nde tamamlayan Yenen, 1990'da girdiği Hava Harp Okulu'ndan 1994'te teğmen olarak mezun oldu. Mezuniyetinin ardından uçmaya başlayan Yenen, 4 Mayıs 1998'da 
8. Ana Jet Üs Komutanlığı'na atanmıştı.. 



</TEXT>
</DOC>
