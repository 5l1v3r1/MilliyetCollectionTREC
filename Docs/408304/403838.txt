<DOC>
<DOCNO> 403838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/dunya/adun.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlik seçimi 
</HEADLINE>
<TEXT>


Irak'ta ocakta yapılan seçimi boykot eden Sünniler, dünkü meclis seçimlerinde sandığa gitti. Birkaç saldırı dışında sakin geçen seçimlere katılımın da yüksek olması Irak'ın birliği için umutları artırdı 

Milliyet Irak'ta 
Namık Durukan 


Irak'ta demokratik rejim oluşturulması sürecindeki son adım dün atıldı ve Iraklı seçmenler 15 Ekim'de referandumla kabul edilen anayasa çerçevesinde 275 sandalyeli yeni meclisin üyelerini belirlemek için düzenlenen genel seçimde oy kullandı. Dünkü seçime geçtiğimiz ocaktaki milletvekili seçimini boykot eden Sünniler, tam tersi bir tutum takınarak büyük ilgi gösterdi. Böylece, Irak'ta dinsel ve etnik temelde ortaya çıkan bölünme trendinin zayıflaması ve Amerikan askerlerinin geri çekilmesi için uygun koşulların doğması yolunda umutlar arttı. 15.5 milyon kayıtlı seçmenin bulunduğu Irak'ta, seçime her kesimden yüksek katılımın olması, Saddam'ın doğum yeri Tikrit'te oranın yüzde 80'i geçmesi, yeni meclisin ülkedeki tüm grupları, Şii ve Sünni Araplar, Kürtler ve Türkmenleri temsil etme yeteneğini artırması anlamına geliyor. 

Ulema, 'Oy verin' dedi 
Irak'ın demokratikleşmesi sürecinde ilk olarak 30 Ocak'ta geçici parlamento seçimi yapılmış, ekimde de yeni anayasa referanduma sunulmuştu. 
Bu yıl içinde 3. kez sandığa giden Iraklıların seçime ocaktaki seçimden daha yüksek oranda ilgi gösterdiği bildirildi. Özellikle geçen parlamento seçiminde Sünnilerin boykotu nedeniyle seçim merkezlerinin hiç açılmadığı Ramadi, Azemiye, Haklaniya ve Felluce gibi yerlerde çok sayıda Sünni seçmen sandığa gitti. 1000'den fazla Sünni din adamı Sünni seçmeni sandığa çağırırken önde gelen isyancı gruplar seçimi sabote etmeyeceklerini bildirdi. Sünni seçmenler, geçen defa yapılan hatayı tekrarlamayacaklarını ve iktidarı Şii ve Kürtlere bırakmayacaklarını söylediler. Oyunu Süleymaniye'de kullanan Irak'ın Kürt Cumhurbaşkanı Celal Talabani, "Umarım, Irak birleşik kalır" dedi. 
Dünkü seçim sırasında küçük çaplı saldırılar düzenlendi. Telafer ve Musul'da 3 kişi ölürken, başkent Bağdat'ta da patlamalar meydana geldi. Seçmenler, otomobiller trafikten men edildiği için sandığa yürüyerek gitti. Iraklılar 275 milletvekilini belirlemek için 7.655 aday arasından tercih yaptı. Seçim sistemine göre seçmen adaylar arasında doğrudan tercih yapamıyor, bunun yerine beğendiği listeye oy verebiliyor. 
4 yıllığına seçilen yeni parlamento, ilk olarak bir devlet başkanı ve iki yardımcısını belirleyecek. Başkanlık konseyi 15 gün içinde başbakanı seçecek. Yeni başbakan da 30 gün içinde hükümeti kuracak. 

Sandıkları Sünni asiler korudu 

Boykot yüzünden ocaktaki seçimlerde seçim merkezlerinin hiç açılmadığı Sünni kenti Ramadi'de dün oy verme oranı yüksek olurken, sandıkların güvenliğini ordu ve polis yerine silahlı asiler sağladı. Militanlar seçmenlerin üzerini aradılar. 

Ankara memnun 

ANKARA Milliyet 

Irak'taki seçimlere Sünnilerin yoğun ilgi göstermesi Ankara'yı memnun ederken, Dışişleri Bakanlığı usulsüzlükler konusunda Bağdat'ı uyardı. Sünnilerin yoğun olarak yaşadığı bölgelerde seçim sandıkları önünde oluşan kuyruklara dikkat çeken diplomatik kaynaklar, bu gelişmede Sünni gruplarla ABD'nin Bağdat Büyükelçisi Zalmay Halilzad'ın Türkiye'nin girişimleriyle İstanbul'da gerçekleştirdikleri gizli buluşmanın önemli rolü olduğunu vurguladılar. Kaynaklar, Sünnilerin Irak Parlamentosu'nda güçleri oranında temsil edilmesinin, özellikle Kürt grupların temsil gücünü azaltacağının altını da çizdi. 


</TEXT>
</DOC>
