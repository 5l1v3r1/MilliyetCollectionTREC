<DOC>
<DOCNO> 406722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy20.html </URL>
<DATE> 2005/12/26/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Unakıtan Oğlum, babası Maliye Bakanı oldu diye soyadını mı değiştirecek 
</HEADLINE>
<TEXT>

     Maliye Bakanı Kemal Unakıtan, ''Unakıtan'' soyadlı kişilerin kurduğu şirketleri soran CHP'li milletvekillerine, ''Ne yiyecek bu çocuklar...Devlete girip de ihale mi almışlar '' diye sordu. 
     TBMM Genel Kurulu'nda, 2006 Yılı Merkezi Yönetim Bütçe Kanunu Tasarısı'nın 4 maddesi daha kabul edildi. 
     Anavatan Partisi Grubu adına konuşan Erzurum Milletvekili İbrahim Özdoğan, AK Parti iktidarı döneminde ''bürokratik direncin arttığını'' ileri sürerek, iktidara geldiklerinde ''bürokratik oligarşiyi kaldıracaklarını'' söyledi. 
     CHP İzmir Milletvekili Oğuz Oyan, ''hükümetin, IMF niyet mektupları doğrultusunda bütçe hazırladığını ve parlamentonun iradesine ipotek konulduğunu'' iddia ederek, ''Bu yarı sömürge tablosudur. IMF'nin kuyruğuna takılmış gidiyorsunuz'' diye konuştu. 
     AK Parti İstanbul Milletvekili Egemen Bağış, şahsı adına yaptığı konuşmada, AK Parti'nin iktidara gelmesiyle dış politika alanında çok olumlu gelişmeler kaydedildiğini anlattı. Dış politikanın ''diklenmeden, dik durma'' üzerine kurulduğunu belirten Bağış, Türkiye'nin komşularıyla ticaret ilişkilerinin arttığını kaydetti. Bağış, ''AB ile müzakereleri başlattık, inşallah müzakereleri de biz bitireceğiz'' diye konuştu. 
     Başbakan Erdoğan'ın ilklere imza attığını belirten Bağış, ''Bir şeyleri değiştirmek konusunda kararlıyız. Artık hiç bir şey eskisi gibi olmayacak. Türkiye ve insanı hak ettiği yaşam standardına kavuşacaktır'' dedi. 
     CHP Ardahan Milletvekili Ensar Öğüt, Maliye Bakanı Unakıtan'ın ''Atatürk gibi bütçe yapıyoruz'' dediğini, ancak Atatürkçü Düşünce Derneği'ne bütçeden ayrılan payı kestiğini savundu. Öğüt, Ardahan'a yatırım yapılmadığını ileri sürdü. 
     
     ''ÖĞRETMENEVLERİNİ SATMAYACAĞIZ'' 

     Milletvekillerinin sorularını yanıtlayan Maliye Bakanı Kemal Unakıtan, öğretmenevlerini satacaklarına dair kimseye bir şey söylemediklerini ifade etti. Kamu kurum ve kuruluşlarının kamplarının satıldığını, konuyu başka yerlere çekmemek gerektiğini anlatan Unakıtan, bugüne kadar öğretmene ve milli eğitime en çok değerin kendi hükümetleri döneminde verildiğini savundu. 
     Unakıtan, Başbakan Recep Tayyip Erdoğan'ın, Başbakanlık Müsteşarı Ömer Dinçer için ''benim müsteşarım'' ifadesini kullanmasının normal olduğunu belirterek, '' Başbakanı niye hala içinize sindiremiyorsunuz Recep Tayyip Erdoğan, Türkiye Cumhuriyeti'nin başbakanı...Oh diye içinize sindirin. Türkiye Cumhuriyeti'nin başbakanı, çalıştığı müsteşara ne diyecek Bana, Sayın Bakanım diyorsunuz. Bak, ne güzel... Beni benimsiyorsunuz...Bu gayet normaldir. Başka soracak sual bulamıyorsunuz'' diye konuştu. 
     Bakan Unakıtan, mayınlı arazilerin temizlenmesi için bölüm bölüm ihalelere çıkıldığını, araziyi temizleyenlere, oranın belli süre kullanma hakkının verileceğini ifade ederek, mayınlı arazilerin temizlenmesi için bütçeye ayrıca ödenek koymadıklarını kaydetti. 
     
     ''SOYADIMI TAŞIMA MI DİYECEĞİM'' 

     Maliye Bakanı Unakıtan, CHP Antalya Milletvekili Tuncay Ercenk'in ''Unakıtan soyadlı kişilerin kurduğu şirketleri'' sormasına tepki gösterdi. 
     ''Bir kişi, milletvekili, bakan, başbakan veya cumhurbaşkanı olunca çocuklarına, 'bana bak, bundan sonra şirket kurma, iş yapma, otur burada' mı diyeceğim ''diyen Unakıtan, kim politikaya atılmışsa suçlandığını, daha sonra bunun unutulup yerine gelen politikacılara aynı hareketin yapıldığını kaydetti. 
     Unakıtan, CHP'li milletvekillerinin tepki göstermesi üzerine, ''Ne yiyecek bu çocuklar ya...Benim çocuklarım, çocuk sahibi insanlar...Devlete girip de ihale mi almışlar. Bırakın Allah aşkına. Bırakın ya...Benim evladımın soyadı Unakıtan, kardeşim ya...Başka soyadı taşımıyor. Adama, 'soyadımı taşıma' mı diyeceğim. Soyadını mı değiştirecek, babası Maliye Bakanı oldu diye'' dedi. 
     CHP'li Ercenk'in ''soruma yanıt vermediniz. kaç şirket olduğunu söyleyin'' demesi üzerine Unakıtan, bir adamın çocuğunun iş yapması, şirket kurması suç mu, suç mu '' diye tepki gösterdi. 
     CHP'li milletvekilleri ile Unakıtan arasında süren tartışma, Başkanvekili Sadık Yakut'un müdahale etmesiyle sona erdi. 
     Bakan Unakıtan, oğlunun ithal ettiği mısırın TMO silolarında depolanıp depolanmadığına ilişkin soruyu yanıtlarken de ''Benim oğlumun TMO silolarında malı yok. Bu iddialar yalandır'' dedi. 
     Tasarının 20. maddesinin kabul edilmesinin ardından, birleşime ara verildi. 
     
</TEXT>
</DOC>
