<DOC>
<DOCNO> 405839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/eko04.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding SPK'nın YKB fiyatı yüksek 
</HEADLINE>
<TEXT>



Koç Holding, Sermaye Piyasası Kurulu'nun SPK Yapı Kredi Bankası için belirlediği çağrı fiyatını yüksek bulduklarını ve izlenecek sürecin Koçbank tarafından değerlendirilmekte olduğunu açıkladı. 
Koç Holding'ten İMKB'ye gönderilen açıklamada şöyle denildi 
"Çağrı fiyatı, Koçbank tarafından hisse devir sözleşmesi imzası tarihinden önceki 90 günlük piyasa fiyatı ortalaması alınarak tespit edilmiş olup, bu fiyat hisse devrinde ödenen en yüksek fiyatın da üzerindedir. Bu durum karşısında, SPK'nın yazısında belirtilen fiyatın yüksek olduğu düşünülmekte olup izlenecek süreç halen Koçbank tarafından değerlendirilmektedir." 
SPK, önceki gün yaptığı açıklamada, Koçbank'ın Yapı Kredi hissesi için önerdiği 5.35 YTL'lik fiyatı kabul etmediğini açıklamış ve işlem tarihi itibariyle yapılan hesaplamada asgari çağrı fiyatını 6.45 YTL olarak önermişti. 
Önceki gün ikinci seansta işleme kapatılan ve dün yeniden işleme açılan Yapı Kredi hisseleri yüzde 7.89 prim yaptı ve 6.15 YTL'ye yükseldi. Öte yandan, SPK, İzdemir'de çağrı fiyatını en az 3.16 YTL olarak belirlediğini açıkladı. İzdemir hisseleri dün 3.14 YTL'den kapandı. 



</TEXT>
</DOC>
