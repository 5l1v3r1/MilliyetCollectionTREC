<DOC>
<DOCNO> 400392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/spo05.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay uslanmıyor 
</HEADLINE>
<TEXT>


Köln'de oynayan milli futbolcu, Hamburg maçında rakibine dirsek attı, Almanya'yı da ayağa kaldırdı 


Milli futbolcumuz Alpay Özalan, formasını giydiği Köln'ün deplasmanda Hamburg'a 3-1 yenildiği maçta yine ortalığı karıştırdı. 
Bir serbest vuruş esnasında Hamburglu Guy Demmel'e dirsek atan Alpay'ın bu hareketini hakem gözden kaçırdı. Ancak milli oyuncu Köln Teknik Direktörü Uwe Rappolder'in büyük tepkisini topladı. Alpay'ın hocası karşılaşma sonrası zehir zemberek açıklamalarda bulundu, "Bu hareket Alpay'ın, Köln takımındaki sonu olabilir. Burası savaş alanı değil, futbol sahası. Alpay hafta boyunca İsviçre'de FIFA'ya ifade verdi. Tüm bunlara rağmen ilk çıktığı maçta nasıl böyle şeyler yapıyor anlamış değilim" ifadelerini kullandı. 
Televizyon kameralarına yansıyan hareket sık sık ekranlara gelirken, ARD kanalı, Alpay'ın büyük bir ceza alabileceğini bildirdi. Alpay'ın bir türlü akıllanmadığı yorumunu yapan ARD, Hamburg maçının milli oyuncunun Almanya'daki son maçı olabileceğini de belirtti. 


</TEXT>
</DOC>
