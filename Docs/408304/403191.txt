<DOC>
<DOCNO> 403191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas06.html </URL>
<DATE> 2005/12/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Diyet yapanlar, yapmayanlara oranla daha mutsuz 
</HEADLINE>
<TEXT>

     
     Hilal YILMAZ LONDRA, DHA 
     
İNGİLİZ bilim adamları, diyet yapan kişilerin yapmayanlara oranla daha mutsuz olduğunu keşfetti. Bristol Üniversitesi tarafından yapılan araştırmada, sık diyet yapan ve zayıf kalmaya çalışanların şişmanlara oranla daha depresif olduğu ortaya çıktı. 
     İngiliz uzmanlar, 16 yıl süren araştırmalarda diyen yapan, çok zayıf ve çok şişman olan 1 milyonu aşkın kişinin ruh hallerini inceledi. Araştırma sonucunda, zayıf kişilerin şişmanlara oranla daha stresli olduğu, hatta depresyona girip intihar eden kişilerin depresyondan kurtulanlara oranla daha zayıf olduğu anlaşıldı. Sonuçların hayli şaşırtıcı olduğunu belirten Bristol Üniversitesi’nden Prof.David Gunnell, "Araştırma, şişman insanların daha mutlu olduğunu ve intihara sürüklenmediğini gösteriyor’ dedi. 
     
     ’DİYET, ŞİŞMANLIK DUYGUSUNU TAKINTIYA DÖNÜŞTÜREBİLİR’ 
     Araştırma sonuçları, zayıf insanların işlerinde daha başarılı, hayatlarında daha mutlu ve kendilerine güvenli oldukları tezini de çürütmüş oldu. İngiltere’de ’sağlıklı diyet’ kampanyaları yürüten Huds International adlı organizasyonun sözcüsü Joanne Roper, diyet yapmanın kişide vücudunu sevmeme taıkntısı oluşturarak mutsuzluğa sürüklediğini söyledi. Roper, "Diyet yapmak insanların vücutlarını sevmemelerini ve şişmanlık duygusunun bir takıntıya dönüşmesini tetikliyor. Bu tür insanlar vücutlarını sevmedikleri için daha mutsuz oluyor" dedi. 
     
     KENDİNİZİ SEVİN 
     Uzmanlar, kişinin kendisini ve vücudunu sevmesinin, mutluluğun en önemli reçetesi olduğunun da altını çizdi. Joanne Roper, "Sahip olduğunuz ölçülerle mutlu olmayı öğrenmelisiniz. Eğer, kendinizi olduğunuz gibi kabul etmezseniz mutlu olma şansınız çok düşük" diye konuştu. Kilo vermenin en sağlıklı yolunun aşırı yorgunluğa yol açmayacak dans, paten, bisiklet ve yürüyüş gibi egzersizler olduğu da belirtildi. 
     Uzmanlar ünlü pop grubu ’Spice Girls’ ün yıldızı Geri Halliwell’in bu duruma en iyi örnek olduğu görüşünde birleşti. Yaptığı katı diyetler sonrası ’blumia’ pişmanlıktan, yediklerini çıkarma hastası olan ve depresyona giren Halliwell, "Artık vücudumu olduğu gibi kabul etmeyi ve düzenli egzersiz yapmayı öğrendim" dedi. 
     
</TEXT>
</DOC>
