<DOC>
<DOCNO> 401921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/spor/axspo02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'in çivisi çıktı 
</HEADLINE>
<TEXT>


Kurul, PFDK'nın Fenerbahçeli Semih'e verdiği üç maçlık cezayı kaldırdı. Gerekçe olarak, 4. hakemin küfürleri duymadığı, temsilci raporunun bu yüzden inandırıcılığını yitirdiği gösterildi. Bu karar Tahkim Kurulu ile federasyonu yine karşı karşıya getirdi 

CEMAL ERSEN 


Temsilci raporunu hiçe sayan Tahkim Kurulu, Fenerbahçe'li Semih'in üç maçlık cezasını kaldırarak Türk futbolunda bir ilke imza attı. Galatasaray derbisinde sarı-lacivertli takımın attığı golden sonra tribünlere koşarak "hepinizin .....na koyduk" şeklinde ağır bir şekilde küfür ettiği, maçın 80. dakikasında ise hakem Serdar Tatlı'nın duymadığı bir pozisyonda benzer hakaretini sürdürdüğü rapor edilen Semih'in, Tahkim Kurulu'na yaptığı itiraz "yıldırım hızıyla" sonuçlandırıldı ve üç maçlık cezanın tamamı kaldırıldı. 
Derbi maçında saha içinde görev yapan temsilci O.Kaya Tok tarafından küfürleri açık bir dille rapor edilen ve geçtiğimiz salı günü Disiplin Kurulu tarafından üç maç ceza verilen genç golcünün cezasının yok sayılması Futbol Federasyonu'nda da şok etkisi yarattı. Federasyonun saha içi ve tribün güvenliğini gözetmekle görevlendirdiği temsilcilerin resmi raporlarının dikkate alınmaması Tahkim Kurulu ile federasyon yönetimi arasında da yeni bir kaosun sinyallerini verdi. 

Temsilci yanlış duymuş 
Tahkim Kurulu'nun Prof. Dr. Selçuk Öztek başkanlığında dün yapılan toplantısında Semih'e verilen üç maçlık cezanın kaldırılma gerekçesi ise şaşkınlık yarattı. Temsilci O.Kaya Tok'un saha içindeki bulunduğu yerde maçın dördüncü hakemi Mehmet Fatih Gökçe'nin de görev yaptığını ileri süren kurul, dördüncü hakemin küfürleri duymamış olmasının temsilci raporunun inandırıcılığını ortadan kaldırdığı görüşünde birleşti. Böylece ilk kez bir futbolcu resmi raporlara yansıyan küfürüne rağmen ceza almadan kurtulmuş oldu. 
Tahkim Kurulu'nun Semih ile ilgili kararına bazı federasyon yöneticileri de büyük tepki gösterdi. Kurul ile federasyon arasıdaki savaşın soğumaya yüz tuttuğu bir dönemde PFDK'nın verdiği bir cezanın indirime dahi gerek görülmeden kaldırılması, Tahkim Kurulu seçimine yönelik olağanüstü genel kurul tartışmasını da yeniden gündeme getirdi. Bu arada bir süre önce yaşanan Tahkim Kurulu krizinde Fenerbahçe kulübü, bu kurulu tanımadığını açıklamasına karşın Semih'in cezası için başvuru yapılması da büyük çelişki olarak nitelendirildi. 

Samandıra'da salgın alarmı 

Fenerbahçe Sağlık Heyeti, hasta olan Teknik Direktör Daum'un ardından boğaz enfeksiyonu nedeniyle çalışmaya katılamayan Aurelio ve Servet'i iyileştirmek için çaba harcarken bir yandan da sıklaşan bu hastalıklar yüzünden oluşabilecek bir grip salgını için önlem arayışına girişti. 
Doktorlar, tüm futbolcuları gözlem altına alarak durumlarını kontrol ederken bir yandan da personele de hastalığa karşı çare üretiyor. Bu arada Aurelio ve Servet'in yanısıra sakat Selçuk, Nobre ve Anelka dünkü idmana çıkmadı. Daum'un çift kalede Tuncay'ı as takımda tek forvet oynatması dikkat çekti. Fenerbahçe bugün akşam ve yarın öğleden sonra yapacağı çalışmalarla Erciyes maçının hazırlıklarını tamamlayacak, ardından özel uçakla Kayseri'ye gidecek. 

'Daum ka-la-cak' 

Fenerbahçe Başkanı Aziz Yıldırım, Alman hocayla 2007'ye kadar sözleşmeleri olduğunu bir kez daha hatırlattı, "Kimse boşuna uğraşmasın, antrenörümüz bu süreyi tamamlayacak" dedi 

Sarı-lacivertli kulübün Başkanı Aziz Yıldırım, yoğun eleştiri alan Teknik Direktör Daum'a yeniden sahip çıktı. 
Yıldırım, Alman hocayla 2007'nin sonuna kadar sözleşmeleri olduğunu bir kez daha hatırlattı, "Hem kendisi, hem de ekibiyle olan bu anlaşmamız bitiş tarihine kadar geçerlidir. Kimse boşuna uğraşmasın. Bir maç kaybettik, Şampiyonlar Ligi'nden elendik diye sorun yapma günlerimiz geride kaldı. Biz geleceğe bakıyor ve plan yapıyoruz. Amacımız takımı, Türkiye'de şampiyon yapmak için motive etmek. Biz bu kadrodan memnunuz ve şampiyon olacağına inanıyoruz" diye konuştu. 
Başkan, forvetteki krizi de "Biz diğer oyuncularımıza güveniyoruz. Kayseri Erciyes deplasmanında galip geleceklerine inancımız sonsuz" diye yorumladı. 
Aziz Yıldırım, Kulüpler Birliği'nden ayrılmaları ve üyelik parasını istemeleriyle ilgili de "Futbol Federasyonu bu parayı, yayın paramızdan kesiyordu. Buna hakkı yok. Gerekirse ben, bu parayı yollarım. Ayrıca Birlik'i tanımadığımı daha önce de söylemiştim" ifadesini kullandı. 

Anelka su serpti 

Sakatlığı nedeniyle Galatasaray maçından bu yana sıkıntı yaşayan Anelka'nın, son üç karşılaşmada ağrıları bulunmasına rağmen kendi isteği ile sahaya çıktığı belirtildi. Fransız futbolcu bu fedakarlığın dışında Teknik Direktör Daum'a takımdan ayrılmayacağı konusunda da güvence verdi. Anelka'nın "Fenerbahçe'de kalacağım. Programınızı ona göre yapın. İkinci yarı performansım daha da artacak" dediği öğrenildi. 

Arayış sürüyor 

YUSUF KOBAL 

Fenerbahçe, PSV Eindhoven maçının moral bozukluğunu üzerinden atmış göründü. İstanbul'un alçak kesimlerinden 4-5 derece daha soğuk ve sert iklimiyle insanı titreten Samandıra Tesisleri'nde Daum, Zafer Biryol'a odaklanmıştı. Ama idmanın hemen başlarında kendisine ulaşan bir haber keyfini az da olsa yerine getirdi. Semih'in cezasının kalktığını elleri arkasında sahayı enlemesine kullandırdığı futbolcularını çift kale maçta izlerken öğrendi. Ligin kalan iki maçını kazanmak için oyuncuların başını okşamak durumunda olan Daum, bir takımda Tuncay'ı diğer takımda ise Zafer ile Semih'i yan yana forvet olarak denedi. 
Yine de yüzündeki endişe gitmiyordu. Aurelio ve Servet'in hastalıkları yüzünden çalışmaya katılamaması belki bunda etkendi ama öğrendik ki, hoca da bir süredir antrenmanlara hasta hasta çıkıyormuş. Alex mi Sahada olduğu gibi idmanda da ağır çekimdi. 


</TEXT>
</DOC>
