<DOC>
<DOCNO> 400039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo17.html </URL>
<DATE> 2005/12/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Konyaspor, taraftarlarına güveniyor... 
</HEADLINE>
<TEXT>

     Konyaspor, Gaziantepspor maçına taraftar çekebilmek amacıyla kale arkası bilet fiyatını 1, yeşil ve maraton tribünleri fiyatını ise 3 YTL olarak belirledi. 
     Konyaspor Kulübü Basın Sözcüsü Güven Öten, yarın yapılacak Gaziantepspor maçının hazırlıklarının bu akşam üzeri yapılacak antrenmanla tamamlanacağını ve Bera Otel’de kampa gireceklerini söyledi. 
     Geçen hafta iyi oynamalarına karşın yedikleri şanssız bir golle Malatyaspor’a karşı alınan yenilgiyi futbolcuların unutamadığını ifade eden Öten, "Futbolcularımız bu yenilgiyi hazmedemedi. Bu yüzden çok hırslı çalıştılar. Oyuncularımızın bu hırsı, Gaziantepspor maçında patlayacak" dedi. 
     Öten, bu yıl kendi sahalarında iyi oynadıklarını ve başarılı sonuçlar aldıklarını belirterek, şunları kaydetti 
     "Gaziantepspor da deplasmanda iyi oynuyor. Kendi sahasında kazanamayan Gaziantepspor’un deplasmanda 5 galibiyeti var. Bu yüzden maç, çok çekişmeli ve izlemeye değer olacak. Rakibimizin güçlü olduğunun bilincindeyiz. Teknik direktörümüz Aykut Kocaman da bu yönde tüm önlemlerini aldı. Kendi sahamızda özellikle son vuruşları iyi yaparak galip gelmeyi istiyoruz. Futbolcularımızın galibiyete olan inancı tam." Bu maçta taraftarlara çok güvendiklerini ifade eden Öten, "Kendi sahamızda yaptığımız maçlarda taraftarların önemi ortaya çıktı. 
     Seyircinin maça gelmesi için kale arkası bilet fiyatlarını 1, yeşil ve maraton tribünü fiyatını 3, kapalı tribün fiyatını ise 10 YTL olarak belirledik. Taraftarlarımızı maça bekliyoruz. Bu maçı taraftar alacak" diye konuştu. 
     
</TEXT>
</DOC>
