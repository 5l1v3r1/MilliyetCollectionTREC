<DOC>
<DOCNO> 405303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun42.html </URL>
<DATE> 2005/12/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Saddam'ın adamları Amerikan koruması altında 
</HEADLINE>
<TEXT>

     Iraklı avukat Badi İzzet Arif, Irak'ın devrik lideri Saddam Hüseyin yönetiminin bir süre önce serbest bırakılan üst düzey yetkililerinin çoğunun Amerikan güçlerinin koruması altında olduğunu savundu. 
     Arif, Bağdat'tan telefonla Associated Press'e yaptığı açıklamada, hafta başında Saddam yönetiminde üst düzey yetkili olan ve haklarında herhangi bir suçlama yapılmayan 25 yetkilinin serbest bırakıldığını belirterek, bu kişilerden çoğunun, Irak'ta veya yurt dışında güvenli bir yer bulana kadar ülkedeki Amerikan askerlerinin koruması altında olduklarını söyledi. 
     Eski Başbakan Yardımcısı Tarık Aziz ve diğer bazı üst düzey yetkililerin avukatı olan Arif, serbest bırakılanların nerede tutulduklarınınsa bilinmediğini belirtti. 
     Arif, serbest bırakılan Saddam dönemi Iraklı yetkililerin sayısının yakında 65'i bulacağını ifade ederek, 200'den fazla üst düzey yetkilinin tutuklu olduğunu kaydetti. 
     ABD ordusu, eski rejimin üst düzey yetkilisi olan 8 kişinin serbest bırakıldığını açıklamıştı. Serbest bırakılanlar arasında Doktor Mikrop olarak bilinen Rihab Taha ve Bayan Şarbon lakaplı Huda Salih Mehdi'nin bulunduğu bildirilmişti. 
     
</TEXT>
</DOC>
