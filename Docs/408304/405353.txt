<DOC>
<DOCNO> 405353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko30.html </URL>
<DATE> 2005/12/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Unakıtan Vergi cezaları daha fazla acıtacak 
</HEADLINE>
<TEXT>

     Maliye Bakanı Kemal Unakıtan, Türkiye'nin AB'ye üye olmak istiyorsa kayıtdışı sorununu çözmesi gerektiği söyledi. 
     İstanbul Yüksek Ticaret ve Marmara Üniversitesi İktisadi ve İdari Bilimler Fakültesi Mezunları Derneği, üniversitenin kuruluşunun 123. yıldönümü dolayısıyla Türk-İş Konferans Salonu'nda ''Kayıtdışılığın Ekonomimize ve Sosyal Yaşantımıza Etkileri ve Çözüm Önerileri'' konulu panel düzenledi. 
     Maliye Bakanı Unakıtan yaptığı açılış konuşmasında, kayıtdışılığın, Cumhurbaşkanı'ndan en mütevazı vatandaşa kadar her kesim tarafından tartışılmasından memnuniyet duyduğunu belirterek, bu sorunun aşılması için tüm kesimlerin işbirliğine ihtiyaç duyulduğunu vurguladı. 
     Unakıtan, ''Cumhurbaşkanı Ahmet Necdet Sezer'in dün bu konuya temas etmesi beni fevkalade memnun etti. Konuya çok önem vermemiz ve devlet politikası haline getirmemiz gerekir'' dedi. 
     Vergi Konseyi'nin tavsiyesi üzerine bu süreci, ''AB'ye katılım sürecinde kayıtlı ekonomiye geçiş'' olarak adlandırdıklarını kaydeden Unakıtan, 10 yıl içinde kayıtdışılığın, gelişmiş ülkeler seviyesine çekileceğini söyledi. Unakıtan, ''AB'ye üye olacaksak, çağdaş ülkeler arasında yer alacaksak kayıtdışılığı halletmek mecburiyetindeyiz'' dedi. 
     Türkiye'nin kendi ayakları üzerinde durması gerektiğini belirten Unakıtan, bunun için güçlü ekonomi gerektiğini vurguladı. ''Cebinde parası olan adamın yürüyüşü bile farklı olur'' diyen Unakıtan, Türkiye'nin ekonomisi güçlü olduğunda da Dışişleri Bakanı'nın yürüyüşünün değişeceğini kaydetti. 
     Mali disiplinin en iyi Atatürk döneminde uygulandığını kaydeden Unakıtan, ''Atatürk'ün izindeysek bu mali disipline riayet etmek mecburiyetindeyiz. Türkiye'nin alnı açık, Türk Milleti'nin başının dik olması lazım'' dedi. 
     
     ''FİŞ ALMAYI İHMAL ETMEYİN'' 
     Kayıtdışılığın, her kesimi etkilediğini ancak en fazla dar ve sabit gelirlilerin bundan zarar gördüğünü belirten Unakıtan, mücadele sürecinde her vatandaşa görevler düştüğünü vurguladı. Her vatandaşın ''fiş'' almak konusunda gerekli hassasiyeti göstermesini isteyen Unakıtan, fiş alınmadığında satıcının fiyat düşürebildiğini ancak bunun vatandaşın cebinden daha sonra fazlasıyla çıktığını söyledi. 
     Bu sırada salondan bir dinleyicinin ''Ancak KDV oranları çok yüksek'' demesi üzerine Unakıtan, bu oranları ellerinden geldiğince indirmeye çalıştıklarını, ancak gelişmiş ülkelerde de oranların çok düşük olmadığını kaydetti. 
     Unakıtan, KDV çok fazla düşürülürse bunun mali disipline, bütçeye zarar vereceğini ve bu bağlamda yine sabit gelirlinin zarar göreceğini belirtti. 
     Bir işyerinde kaçak işçi çalıştırılıyorsa, fiş verilmiyorsa vatandaşın bunu Maliye'ye bildirilmesi gerektiğini kaydeden Unakıtan, bunun ''ihbarcılıkla'' alakası olmadığını, tümüyle vatandaşlık bilincine dayandığını kaydetti. 
     
     KAYITDIŞI İLE MÜCADELE 
     Maliye Bakanlığı'nın kayıtdışılıkla mücadele kapsamında yürüttüğü çalışmalar hakkında bilgi veren Unakıtan, 2006'dan itibaren herkesin TC kimlik numarasının aynı zamanda vergi numarası olacağını ve böylece takibin daha kolay bir hale geleceğini söyledi. 
     ''Hamiline çek düzenlemesini de kaldırıyoruz. Avrupa'daki standarta getireceğiz'' diyen Unakıtan, yılbaşından sonra konuyla ilgili mevzuatların teker teker Meclis'e geleceğini kaydetti. 
     Unakıtan, vergi cezalarının da artırılacağına işaret ederek, ''Artık eskisi gibi olmayacak, daha fazla acıtacak, daha fazla korkutacak. Yükümlülüklerini yerine getirmeyenlerin icabına bakacağız'' dedi. 
     Vergi aflarının bundan sonra gündeme gelmeyeceğini ifade eden Unakıtan, ''Elimden gelse Anayasa'ya Bundan sonra vergi affı yok diye bir madde koydururum'' diye konuştu. 
     Vergi tabanını genişletmek için de çalışma yürüttüklerini anlatan Unakıtan, yaptığı harcamalar ve gayrimenkulleri dikkate alındığında gayet iyi bir yaşam standardı olan bazı kişilerin kendini asgari ücretli gösterdiğini, her yıl zarar beyan ettiğini anlatan Unakıtan, ''Babacığım her sene zarar ediyorsa niye tutuyorsun bu işyerini'' sözleriyle tepkisini dile getirdi. Denetimlerde, teknolojiden olabildiğince faydalandıklarını ve bir standarda kavuşturduklarını belirten Unakıtan, ''Vergi dairesine uğramamış binlerce kişiyi tespit ederek, sisteme kattıklarını'' söyledi. 
     Pompalara yazarkasa uygulamasının son aşamaya geldiğini, gelecek yıldan itibaren menkul kıymetlerin vergilendirilmeye başlanacağını anlatan Unakıtan, ''İleri ülkeler arasında yer almak istiyorsak kalkınmak zorundayız. Kalkınmanın temeli de kayıtlı ekonomidir'' dedi. 
     
</TEXT>
</DOC>
