<DOC>
<DOCNO> 401382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko46.html </URL>
<DATE> 2005/12/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Cari açık Ekim'de yüzde 378 arttı... 
</HEADLINE>
<TEXT>

     Merkez Bankası, 2005 yılı Ekim ayında cari açığın, bir önceki yılın aynı ayına göre yüzde 377,8 artışla 884 milyon dolar olarak gerçekleştiğini açıkladı. 
     Merkez Bankası'nın Ocak-Ekim dönemi ödemeler dengesi gelişmeleri raporuna göre, cari açıkta en büyük paya sahip olan dış ticaret açığı, ödemeler dengesi tablosunda yer aldığı şekliyle, bir önceki yılın aynı ayına göre yüzde 78,6 oranında artarak 2 milyar 475 milyon dolara ulaşmışken, net turizm gelirleri, bir önceki yılın aynı ayına göre yüzde 18,1 oranında artarak 1 milyar 808 milyon dolara yükseldi. 
     Böylece, 2004 yılı Ocak-Ekim döneminde 10 milyar 804 milyon dolar olarak gerçekleşen cari işlemler açığı, 2005 yılının aynı döneminde yüzde 58,4 artışla 17 milyar 114 milyon dolara ulaştı. 
     
     HİZMETLER DENGESİ 

     Hizmetler kalemi, Ocak-Ekim 2005 döneminde bir önceki yılın aynı dönemine göre yüzde 14 oranında artarak 13 milyar 390 milyon dolar tutarında fazla verdi. 
     Ekim ayı için kullanılan tahmini verilere göre Ocak-Ekim dönemi turizm gelirleri, bir önceki yılın aynı dönemine göre yüzde 15,4 oranında artarak 16 milyar 594 milyon dolara ulaşmışken, turizm giderleri yüzde 10,7 artarak 2 milyar 334 milyon dolara yükseldi. 
     Bunun sonucunda, bir önceki yılın Ocak-Ekim döneminde 12 milyar 266 milyon dolar olan net turizm gelirleri, bu yılın aynı döneminde yüzde 16,3 oranında artarak 14 milyar 260 milyon dolara çıktı. 
     Taşımacılıkta ise gelirler, geçen yılın Ocak-Ekim dönemine göre yüzde 21,5 oranında artarken, navlun giderlerinde ithalattaki artışa paralel olarak gözlenen yüzde 23,9'luk artıştan dolayı taşımacılık giderleri yüzde 21 oranında arttı. Böylece net taşımacılık giderleri, bu yılın ilk 10 ayında 2004 yılının aynı dönemine göre yüzde 19,4 oranında artarak 1 milyar 94 milyon dolara yükseldi. 
     
     YATIRIM GELİRİ DENGESİ 

     2004 yılının on aylık döneminde 4 milyar 594 milyon dolar net çıkışla sonuçlanan yatırım geliri kalemi, 2005 yılının aynı döneminde de 4 milyar 717 milyon dolar net ödemeyle sonuçlandı. 
     Bu yılın Ekim ayında yatırım geliri dengesi kaleminin altında yer alan doğrudan yatırımlar, portföy yatırımları ve faizlerden oluşan diğer yatırımlarda gerçekleşen net çıkışlar, sırasıyla 10 milyon, 1 milyon ve 317 milyon dolar oldu. 
     
     CARİ TRANSFERLER 

     Bir önceki yılın Ocak-Ekim dönemiyle karşılaştırıldığında cari transferler, 2005 yılının aynı döneminde yüzde 28,8 oranında artarak 1 milyar 209 milyon dolar oldu. 
     Söz konusu dönemde, işçi gelirleri ve resmi transferlerden kaynaklanan girişler sırasıyla 685 milyon ve 524 milyon dolar olarak gerçekleşti. 
     
     SERMAYE VE FİNANS HESAPLARI 

     2005 yılının Ocak-Ekim döneminde finans hesaplarında gerçekleşen net sermaye girişi, 2004 yılının aynı dönemine göre yüzde 29,1 artarak 13 milyar 531 milyon dolar oldu. 
     Yurtdışında yerleşik kişilerin yurtiçinde yaptıkları net yatırımlar, 2005 yılının Ekim ayında bir önceki yılın aynı ayına göre yüzde 11,5 azalarak 254 milyon dolar olurken, Ocak-Ekim döneminde bir önceki yılın aynı dönemine göre yüzde 63,7 artarak 4 milyar 39 milyon dolara yükseldi. 
     On aylık dönemde, yurtdışında yerleşik kişilerin Türkiye'de gerçekleştirdikleri net gayrimenkul alımlarının 1 milyar 211 milyon dolara ulaştığı tahmin ediliyor. 
     
     YURTDIŞINA YATIRIMLAR 

     Yurtiçinde yerleşik kişilerin yurtdışında yaptıkları net yatırımlar, 2004 yılı Ocak-Ekim döneminde net 716 milyon dolar olurken, 2005 yılının aynı döneminde net 834 milyon doları buldu. 
     Sonuç itibariyle, 2005 yılının Ocak-Ekim döneminde doğrudan yatırımlar kaleminde gerçekleşen net girişler, bir önceki yıla oranla yüzde 83 artarak 1 milyar 751 milyon dolardan 3 milyar 205 milyon dolara çıktı. 
     
     PORTFÖY YATIRIMLARI 

     Portföy yatırımlarında 2004 yılının Ocak-Ekim döneminde 5 milyar 623 milyon dolar olarak gerçekleşen net sermaye girişi, 2005 yılının aynı döneminde 8 milyar 716 milyon dolara yükseldi. 
     Bu yılın Ocak-Ekim döneminde IMF kredileriyle ilgili olarak Merkez Bankası'nın 2 milyar 556 milyon dolar, genel hükümetin de 2 milyar 371 milyon dolar net kredi geri ödemesi yaptığı görüldü. 
     Aynı dönemde, Genel Hükümet'in yurtdışı piyasalar ve diğer uluslararası kuruluşlardan sağladığı uzun vadeli kredi tutarı 921 milyon doları bulurken, gerçekleştirdiği geri ödeme 2 milyar 728 milyon doları oldu. 
     
     BANKACILIK SEKTÖRÜNÜN KULLANDIĞI KREDİ 

     Bu dönemde bankacılık sektörünün yurtdışından kullandığı net kredi tutarı 2004 yılının aynı dönemine göre yüzde 69,7 artarak 5 milyar 958 milyon doları, diğer sektörlerin net kredi kullanımı da yüzde 26,4 artışla 5 milyar 972 milyon doları buldu. 
     Mevduat hesapları, 2004 yılı Ocak-Ekim döneminde net olarak 1 milyar 164 milyon dolar artarken, 2005 yılının aynı döneminde Merkez Bankası nezdindeki kredi mektuplu döviz tevdiat ve süper döviz hesaplarının 646 milyon dolar azalmasına rağmen bankalardaki mevduatın 2 milyar 260 milyon dolar artması sonucunda toplamda 1 milyar 614 milyon dolar arttı. 
     
</TEXT>
</DOC>
