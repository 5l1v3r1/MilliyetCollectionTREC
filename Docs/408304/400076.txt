<DOC>
<DOCNO> 400076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur26.html </URL>
<DATE> 2005/12/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Malatya'da durumu iyi olmayan öğrencilere kantinlerde su kaynatılıyor 
</HEADLINE>
<TEXT>

     Malatya’da son günlerde artan ishal vakaları nedeniyle okullarda maddi durumu iyi öğrencilerin ambalajlı su tüketmeleri yönünde uyarıldığı, imkanı olmayan öğrencilere ise kantinlerde suyun kaynatıldıktan sonra verildiği bildirildi. 
     Milli Eğitim Müdür Yardımcısı Ramazan Demirhan, AA muhabirine yaptığı açıklamada, ishal vakalarının artış göstermeye başlaması ile kentteki tüm okullarda birtakım tedbirlerin alındığını söyledi. 
     Özellikle anaokullarında hassasiyet gösterildiğini dile getiren Demirhan, şu bilgiyi verdi 
     "Okul müdürlerine gerekli önlemleri almaları için talimat verdik. İl Hıfzıssıhha Kurulu kararları doğrultusunda ishal vakaları son buluncaya kadar öğrencilere okullarda şebeke suyu içirilmemesi için talimat verdik." 
     
     "KANTİNLERDE SU KAYNATILIYOR" 

     Maddi durumu iyi öğrencilerin ambalajlı su tüketmeleri konusunda uyarıldığını vurgulayan Demirhan, şöyle dedi 
     "Maddi durumu iyi olan öğrencilerin ambalajlı su tüketmeleri istendi. İmkanı olmayan öğrencilere ise kantinlerde sular kaynatıldıktan sonra veriliyor. Bu işlem, okul müdürlükleri ve idareciler tarafından denetlenecek." 
     
     4 BİN 659 ÖĞRENCİ SEVK YAPTIRDI 

     Öte yandan Malatya’da 3 bin 304 ilköğretim okulu öğrencisi, 126 anaokulu öğrencisi ve bin 229 lise öğrencisi olmak üzere toplam 4 bin 659 öğrencinin ishal şikayetiyle sevk aldığı ifade edildi. 
     HAASTANEYE BAŞVURANLARIN SAYISI 7 BİN 838'E ULAŞTI 
     Malatya Vali Yardımcısı Bayram Öz, kentte son günlerde görülen ishal vakaları nedeniyle hastaneye başvuranların sayısının 7 bin 838’e ulaştığını bildirdi. 
     Bayram Öz, AA muhabirine yaptığı açıklamada, ishal vakalarının başladığı günlere oranla sağlık kuruluşlarına yapılan günlük başvuruların yarı yarıya azaldığını söyledi. 
     Hastanelerde yatak, doktor ve sağlık personeli sorunu bulunmadığını dile getiren Öz, şöyle dedi 
     "28 Kasım 2005 tarihinde sağlık kuruluşlarına ishalle ile ilgili başvuru sayısı bin 78 iken, dün 9 kişi müracaat etti. Başvurularda yarı yarıya düşüş var." 
     
</TEXT>
</DOC>
