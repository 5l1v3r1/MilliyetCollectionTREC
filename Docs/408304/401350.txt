<DOC>
<DOCNO> 401350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko13.html </URL>
<DATE> 2005/12/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dacia yeni otomobilini tanıttı... 
</HEADLINE>
<TEXT>

     Ahmet İzgi AA 

Dacia tarafından yeni üretilen Logan 1.5 dci 65 hp otomobili, Romanya'nın başkenti Bükreş'te tanıtıldı. 
     Sofitel Otelde düzenlenen basın toplantısında konuşan Dacia'nın Türkiye Genel Müdürü R. Merih Tüzün, Dacia'nın Türkiye'de 2002 yılının sonunda Renault sermayesi ile kurulmuş bir şirket olduğunu hatırlatarak, ''Dacia, Mayıs 2003'te Türkiye'de pikap satışı ile başladı. Türkiye genelinde Renault ile ortaklı olarak 55 yetkili satıcı tarafından Dacia markalı araçlar satılıyor'' dedi. 
     Dacia'nın Türkiye'de 60 noktada 80 showroom'unun bulunduğunu dile getiren Tüzün, şunları söyledi 
     ''2005 yılının ilk 10 ayına bakıldığında Dacia araçlarının satış miktarı 6 bin 305 adede yükselmiştir. Satışlarımızda, bunların sadece 6 bin 168 tanesi Dacia'nın Logan marka otomobillerini oluşturuyor. 
     Yüzde 0.5 ile başlayan pazar payımız bugün yüzde 2'lere ulaşmıştır. Dolayısıyla ciddi bir gelişme olduğunu görebiliriz. Dacia firmasının arkasındaki Renault güvencesini de kabul etmek gerekiyor. İçinde bulunduğumuz Aralık ayında da yapacağımız satışlarda, hedefimiz olan Logan markalı otomobillerden 8 bin adet satacağız.'' 
     
     DİZEL MOTORLU LOGANLAR 
     Romanya'da Eylül ayından beri satılan Dacia Logan Enjeksiyonlu 1.5 turbo dizel motorlu otomobiller hakkında bilgi veren Dacia'nın Logan Ürün Direktörü Leonard Papo-Nika ise büyük başarı gösteren Logan 1.5 dCİ turbo dizel araçların yeni pazarda satış kabiliyetini artırdığını kaydetti. 
     Logan 1.5 dCi 65 hp motor seçenekli otomobillerin Türkiye'de bu ayın ikinci yarısından itibaren satışa sunulacağını kaydeden Popa-Nika, şöyle dedi 
     ''İkinci kuşak Common Rail direkt enjeksiyon sistemli bu motor Clio, Kangoo, Modus, Megane ve Scanic modellerinde büyük beğeni kazanmıştır. Logan 1.5 dCi 65 hp, karma parkurda 100 kilometrede sadece 4.8 litre tüketim ve düşük devirlerden itibaren yakaladığı 160 Nm tork gücüyle kendi pazarında görülmemiş düzeyde ekonomiktir. Aynı zamanda yüksek sürüş zevki sunmaktadır.'' 
     
</TEXT>
</DOC>
