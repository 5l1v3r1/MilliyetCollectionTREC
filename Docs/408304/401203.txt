<DOC>
<DOCNO> 401203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun03.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol muayenesini kabul etmeyenlere iki kat ceza 
</HEADLINE>
<TEXT>


İçişleri Bakanlığı'nın hazırladığı Trafik Kanunu'ndaki değişiklik tasarısı TBMM'de bugün görüşülüyor. Tasarı yasalaşırsa halen uygulamada olan adli tıbba sevk işlemi yasallaşmış olacak 

ANKARA Milliyet 

Yürürlükteki Karayolları Trafik Kanunu'nda KTK AB'deki uygulamalar kapsamında yapılacak değişiklikler çerçevesinde hazırlanan tasarının yasalaşmasıyla, halen uygulamada yapılan adli tıbba sevk işlemi yasalaşmış olacak. 
Bu uygulamayla, trafik görevlilerinin alkollü araç sürücüleriyle tartışmaktan kurtarılması ve adli tabiplikte geçecek zaman nedeniyle sürücülerin alkol kullanmaktan caydırılması amaçlanıyor. 

Alkollü sürücü adli tabibe 
İçişleri Bakanlığı tarafından hazırlanan yasa tasarısı, TBMM İçişleri Komisyonu'nda bugün görüşülmeye başlanacak. 
Tasarıya göre, alkol muayenesine izin vermeyen sürücüler, doğrudan adli tabibe sevk edilecek. Burada da alkol kontrolüne tabi tutulmak istemeyen sürücülere, alkollü içkilerin etkisi altında araç kullanma cezası uygulanacak. 
Bu kişilerden, muayene sonucu alkol sınırını aştığı tespit edilenler ile adli tabipte de alkol kontrolüne tabi tutulmak istemeyen sürücülere, iki kat para cezası verilecek. 

İşte çarpıcı düzenlemeler 

Okul taşıtlarında her öğrenci için emniyet kemeri zorunlu olacak. Öğrenci servisinde emniyet kemeri bulundurmayan araçlar, eksiklikleri giderinceye kadar trafikten men edilecek. Okul taşıtları "dur" işaretini yaktığında bütün araçlar duracak, ancak bu işaret sadece öğrencilerin binmeleri ve inmeleri sırasında yakılacak. Yaya ve okul geçitlerinde geriye doğru 5 yıl içinde "asli kusurlu" olarak yaralamalı trafik kazasına sebep olan sürücülerin birincide 3, ikincide 6 ay, üçüncüde 2 yıl süreyle ehliyetleri alınacak. Yayalar da trafik kazalarında asli kusurlu olabilecek. Ölüm ve yaralanmayla sonuçlanan kazalarda motorlu araç işletmesinin sahipleri de sorumlu tutulacak. Trafik para cezası kredi kartı ile ödenebilecek. Yasa yürürlüğe girdikten sonra, değiştirilmesi zorunlu ehliyetleri değiştirme işlemlerinden harç alınmayacak. Ehliyet almaya hak kazananlara, stajyer sürücü belgesi verilecek. Bu ehliyetin geçerli olacağı 2 yıl içinde 5 kez kırmızı ışıkta geçen, 5 kez hız sınırlarını aşan, alkollü veya uyuşturucu alarak araç kullanan, asli kusurlu olarak ölümlü veya yaralamalı trafik kazasına sebebiyet veren, 75 ceza puanını dolduran sürücülerin ehliyetleri iptal edilecek. Çeşitli sağlık sorunları olanlar da ehliyet alabilecek. Yönetmeliklere aykırı "otopark" ücreti alanlar, 3 - 6 ay hapis ile 379 - 760 YTL para cezasına çarptırılacak. 


</TEXT>
</DOC>
