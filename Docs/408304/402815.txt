<DOC>
<DOCNO> 402815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo40.html </URL>
<DATE> 2005/12/12/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Trabzonspor Başkan adayı Albayrak 'Dev'in uzama zamanıdır 
</HEADLINE>
<TEXT>

     Trabzonspor'da 18 Aralık'da gerçekleştirilecek seçimli mali genel kurul için başkan adaylığını açıklayan Nuri Albayrak, kendisi ve ekibinin göreve geldiğinde maddi ve manevi her alanda Trabzonspor'un ayağa kalkacağını savundu. 
     Albayrak, yaptığı yazılı açıklamada, Türk futbolunun tartışmasız liderlerinden biri olan Trabzonspor camiasının her şeyi hak ettiğini belirterek, ''Artık uyuyan devin uyanma zamanıdır. Hedefimiz önümüzdeki yıl şampiyonluğa ulaşmak ve Avrupa'da başarılara ulaşmaktır'' ifadelerini kullandı. 
     Trabzonspor taraftarının, kulübünden bir tek şey istediğini ifade eden Albayrak, açıklamasında, ''O da Türkiye'nin gururu, Anadolu'nun lideri Trabzonspor'un tekrar şahlanmasıdır ki bu son derece yerinde bir istek. Artık yüzlerin gülme zamanıdır. Çünkü Trabzon'un yenilgisine sadece Trabzon değil, Samsunlusu da Sivaslısı da Malatyalısı da üzülür. Gurbetteki insanımız da üzülür. Trabzon halkın takımı. 22 senedir şampiyonluğa hasret. Ancak sessiz kalacak, sıkıntısını içine atacak kadar gerçek taraftar. Bunun için de şampiyonluk serilerini tekrar yakalamalıyız'' görüşlerine yer verdi. 
     Trabzonluların futbolla yatıp, futbolla kalktığını dile getiren Albayrak, şunları kaydetti 
     ''Sevincimizin de hüznümüzün de kaynağı belli. Kulübün başarısıdır. Efsanemizin tekrar ayağa kalkması, haklarının yenmemesi için artık sabretme lüksümüz yok. Camia bizim gelmemizi istedi ve biz de Trabzon için varız. Hüseyin Avni Aker Stadı'nın modern hale getirilmesi şart. Hedefimiz Avrupa'da başarılı olabilecek kadroyu kurmak. Ancak bunun da ötesindeki ilk sorunumuz, stadımızın sorunları. Artık dünya markası ve kulübü olan Trabzonspor'u kendisine layık olan bir stada kavuşturmanın da zamanı gelmiştir. Bunun için dünyanın en önemli stat projelerini ve modellerini uygulamak için ekiplerimiz çalışmalarını başlattı.'' 
     
     ''ÜRÜNÜMÜZ PAZARLANMALI'' 
     Trabzonspor'un çok güçlü bir marka olmasına rağmen yeterince iyi pazarlanamadığını anlatan Albayrak, ''Bu markayı dünyaya en iyi şekilde açmalıyız. Daha önceki yönetimlerimiz bazı uygulamalar yaptı. Ancak bunun da ötesine geçerek, Avrupa'nın önemli şehirlerinde ve Türkiye'nin her bölgesinde taraftarımızın ürünlerimize rahatlıkla ulaşabileceği yerler kurmayı hedefliyoruz. Trabzonspor'un özlemini duyduğu bir kadroyu kurmak istiyoruz. Hedeflerimiz ve yelpazemiz çok geniş. Bunun için de güçlü bir kadro kurmak istiyoruz. Özünü Trabzonluların oluşturduğu ve Trabzonspor'umuzu başarıdan başarıya koşturacak bir ekip kurmak için bu göreve soyunduk. Bunun için de ne gerekiyorsa yapacağız'' dedi. 
     
     ''HALİLHODZİÇ'İ BEĞENİYORUM'' 
     Vahid Halilhodziç'i beğendiğini belirten Albayrak, ''Kendisinin kariyeri ve icraatları iyi. Göreve gelirsek, yönetim kurulu arkadaşlarımızla beraber, oturup kendisiyle konuşacağız. Bir takımın senede 3 teknik adam değiştirmesi doğru değil. İlkemiz istikrardan yana. Ancak olmaması halinde de yine Trabzon'a en çok yakışacak isim göreve getirilir'' görüşlerini savundu. 
     Trabzonspor'da başkanlık yarışı son derece ilginç ve çekişmeli geçeceğine inandığını vurgulayan Albayrak, ''Şua nda sadece İskender Önal aday. Özkan Sümer'in de aday olacağı söyleniyor. Ancak kimlerin seçime girdiği çok önemli değil. Çünkü Trabzonspor için çok güçlü ve her alanda masaya yumruğunu vurabilecek bir ekip hazırladık. Artık bunun takdirini saygı değer genel kurul üyelerimiz verecek'' dedi. 
     
     ''BİR YILDIZI HİBE EDECEĞİM'' 
     Albayrak, eksik olan bir mevkiye bir yıldız oyuncuyu alacağını belirterek, ''Hocamızla görüşeceğiz. Hangi mevkiimizde eksik varsa, o mevkiye bir yıldız alacağım. Ve bunun bütün masrafını ben üstleneceğim. Bu alacağımız isim de herkesi ayağa kaldıracak bir isim olacak'' sözünü verdi. 
     Başkan adaylığını açıkladıktan sonra birçok kişiyle görüşmeler yaptığını ifade eden Albayrak, açıklamasında şu ifadelere yer verdi 
     ''Trabzon valimizle, belediye başkanımızla görüşmeler yaptık. Onlarla bilgi alış verişinde bulunduk. Camianın önde gelen bütün isimleriyle görüşüyoruz. Hepsinin bize bakış açısı son derece olumlu. Bu da bizi fazlasıyla memnun ediyor. Çünkü artık camianın bir bütün olması lazım. Artık güçlerimizi ikiye bölmemeliyiz. Bunun için de Trabzonspor'un yeni olağanüstü kongre kaldıracak gücü yok. Bir bütünün bölünmez parçaları olmalıyız.'' Nuri Albayrak'ın, Trabzonspor camiasının önde gelen isimleriyle görüşmeler yaptıktan sonra dün de eski başkanlardan Mehmet Ali Yılmaz ve İbrahim Cevahir ile görüşerek desteklerini aldığı öne sürüldü. 
     
</TEXT>
</DOC>
