<DOC>
<DOCNO> 405094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo20.html </URL>
<DATE> 2005/12/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Serhat Akın, Anderlecht'te kalıyor... 
</HEADLINE>
<TEXT>

     Fenerbahçe'den Belçika'nın birinci lig takımı Anderlecht'e transfer olan Serhat Akın, teknik direktör Frank Vercauteren ile konuştuğunu ve kulüpten ayrılmayacağını açıkladı. 
     Kendi bünyesinde derin bir kriz yaşayan, 18 maçta sadece 36 puan alan Anderlecht Kulübü'nün teknik direktörü Vercauteren, ''aptalca şeyler yazdıkları'' gerekçesiyle basına ambargo koydu ve gazetecilerin sorularını yanıtlamayı reddediyor. 
     ''La Derniere Heure'' gazetesi, bugünkü baskılarında, Serhat Akın'ı kulüpteki kriz çerçevesinde ''sesini yükselten tek futbolcu'' olarak nitelendirdi ve ''Anderlecht Serhat'ı sakinleştirmeyi başardı'' dedi. 
     Serhat Akın, bu gazetede yayımlanan açıklamasında, özetle şunları söyledi 
     ''Kulüpten ceza almayacağım. Antrenör beni neden sık sık saha kenarında bıraktığını bana anlattı. Anlattıklarını anladım ve kendime saklıyorum. Ben de kendisine burada başarılı olmak için daha fazla oyun zamanına ihtiyacım olduğunu söyledim. Güven istiyorum. Antrenör de beni anladı.'' Akın, ''Kulüpten ayrılmak istediğimi hiçbir zaman söylemedim. Önce kulüp içinde bir çözüm aranması gerektiğini, bu gerçekleşmediği takdirde başka tarafa bakacağımı söyledim. Şimdi iyi bir görüşme yaptığımıza göre sorun kalmadı'' dedi. 
     ''Vercauteren'i veya menajer Herman Van Holsbeeck'u hiçbir zaman eleştirmedim. Kendimi Anderlecht'te iyi hissediyorum, ama oynamak istiyorum'' diyen Serhat Akın, attığı 7 golü ve yaptığı 5 asisti yetersiz bulduğunu, Anderlecht'e gol krallığı sunmak istediğini söyledi. 
     Akın, ''egoist olmadığını'' ve rotasyon sistemini kabul ettiğini de sözlerine ekledi. 
     
</TEXT>
</DOC>
