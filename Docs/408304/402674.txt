<DOC>
<DOCNO> 402674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun17.html </URL>
<DATE> 2005/12/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yeni işkence skandalı .. 
</HEADLINE>
<TEXT>

     Irak'ta İçişleri Bakanlığı'na ait bir gözaltı merkezinde, işkence gördüğü belirtilen 13 kişinin bulunduğu bildirildi. 
     Washington Post gazetesinin haberine göre, Iraklı bir yetkili, gözaltındaki 13 kişiden 12'sinin elektro şok dahil çeşitli işkencelere maruz kaldıklarını söyledi. Yetkili, söz konusu kişilerden 2'sinin tırnaklarının çekildiğini anlattı. 
     Haberde yer verilen Irak İnsan Hakları Bakanlığı'nın açıklamasında, aşırı kalabalık gözaltı merkezinde bulunan 13 kişinin ''tıbbi tedaviye'' ihtiyacı olduğu ve bulguların ''soruşturma konusu'' olacağı ifade edildi. 
     Açıklamada ayrıca, gözaltı merkezinde bulunan 56 kişinin soruşturmanın ardından hemen serbest bırakıldığı, 75'inin başka bir yere nakledildiği kaydedildi. 
     Yeni işkence iddialarının, perşembe günü yapılacak genel seçimler öncesinde Başbakan İbrahim Caferi hükümetini olumsuz etkileyeceği belirtiliyor. 
     Irak'ta geçen ay da İçişleri Bakanlığı'na ait bir gözaltı merkezinde işkence ve kötü muameleye tabi tutulan 173 kişi, Amerikan güçlerinin operasyonu sonucu bulunmuştu. 
     
</TEXT>
</DOC>
