<DOC>
<DOCNO> 402358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur06.html </URL>
<DATE> 2005/12/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Taksi ve dolmuşlardan çalışma ruhsatı bedeli olarak 500 YTL alınacak 
</HEADLINE>
<TEXT>

     Sergül Yolcu 

İstanbul Büyükşehir Belediyesi, kentte çalışma ruhsatı karşılığı olarak taksilerden yıllık 250 YTL, taksi dolmuşlardan da 500 YTL alacak. 
     Getirilen bu yeni uygulamayla İstanbul'da bulunan 18 bin taksiden 4 milyon 500 bin YTL, 600 taksi dolmuştan da 300 bin YTL olmak üzere toplam 4 milyon 800 bin YTL toplanacak. 
     Düzenlemeye ilişkin AA muhabirine açıklama yapan İstanbul Büyükşehir Belediyesi Genel Sekreter Yardımcısı Rafet Bozdoğan, daha önce taksilerle ilgili bütün ruhsat işlemlerinin Emniyet Müdürlüğü tarafından yapıldığını anlatarak, İl Trafik Komisyonu'nun yetkilerinin Büyükşehir Belediyesi'ne geçmesi üzerine de belediyenin, her türlü toplu taşıma aracının ruhsatlandırılması ve kayıt altına alınması için bir çalışma başlattığını söyledi. 
     Taksileri de bu kapsamda değerlendirdiklerini ifade eden Bozdoğan, şunları kaydetti 
     ''Biz minibüsleri nasıl kayıt altına almışsak, ruhsat veriyorsak, taksileri de, deniz motorlarını da aynı şekilde kayıt altına alarak ruhsatlandırmamız gerekiyor. Bununla 2 şey hedeflendi birincisi, illegal çalışmaları minimize etmek veya tamamen kaldırmak. İkincisi ise bunlara ileriki yıllarda standart getirmek.'' Bozdoğan, toplu ulaşım hizmetleriyle ilgili çalışmaları yapmak üzere Toplu Ulaşım Hizmetleri Müdürlüğü kurduklarını ve bu müdürlüğün ''İstanbul'da kaç tane taksi, minibüs, motor, servis aracı olduğu, bunların çalışma sistematiği ve şartlarının ne durumda bulunduğu, bundan sonra nasıl olacağına'' ilişkin çalışmalar yapacağını bildirdi. 
     Öncelikle tüm bu araçların sicil kayıtlarının çıkarılarak ruhsatlandırılacağını, daha sonra da bunlarla ilgili standart ve yönergeler oluşturacaklarını dile getiren Bozdoğan, ''Şu anda fotoğrafı çekmeye çalışıyoruz'' dedi. 
     Rafet Bozdoğan, İstanbul'da 18 bin taksi, binin üzerinde deniz motoru, 50 bine yakın servis aracı, 7 bine yakın minibüs bulunduğunu, ayrıca marketlere ve şehirlerarası otobüslere ait servis araçları olduğunu vurgulayarak, bütün bu araçların ruhsatlarının kendileri tarafından verileceğini söyledi. 
     İstanbul'da toplu taşımacılık yapan her türlü aracın yanı sıra belde ve köylerdekileri de kayıt altına alacaklarını ifade eden Bozdoğan, ''Böylece İstanbul'da kayıtsız, ruhsatsız, toplu taşımacılık olmayacak. Herkes hukuki bir altlık içine getirilecek. Ondan sonra standartlarla ve yönergelerle uğraşacağız'' diye konuştu. 
     
     ESNAF ODASINDAN ELEŞTİRİ 
     İstanbul Otomobilciler Esnaf Odası Başkanı Semih Kaçanoğlu ise taksi ve taksi dolmuşlardan ''çalışma ruhsatı'' adı altında para talep edilmesini eleştirerek, şu görüşleri savundu 
     ''İstanbul Büyükşehir Belediye Başkanı Kadir Topbaş, geçen yıl yapılan 'Taksi Zirvesi'nde, 'esnafın sorunlarını bildiğini, araçların İstanbul'a yakışır şekilde değiştirileceği ve bu konuda her türlü desteği vereceğini' söylemişti. Ancak sorunların düzeltilmesi bir yana, yakıt, yedek parça, lastik, akü ve diğer giderlerin artmasına rağmen yüzde 20'lik zammı vermedikleri gibi İstanbul'da 18 bin taksiden yıllık 250 YTL, 600 taksi dolmuştan da 500 YTL istemektedir. 
     Bu kadar sorun yaşayan taksici esnafımızın İstanbul halkına daha kaliteli hizmet vermesi için, İstanbul Büyükşehir Belediye Başkanımızın aileleriyle birlikte 200 bin kişiyi ilgilendiren zam konusunu tekrar gözden geçirmesini rica ediyoruz.'' 
     
     BELGE DÜZENLEME TARİFESİ 
     İstanbul Büyükşehir Belediyesi Ulaşım Koordinasyon Müdürlüğü'nün bu yıl için hazırladığı servis araçları ile taksi ve taksi dolmuş belge düzenleme tarifesi de şöyle 
     Kamu kurum ve kuruluşlarının personel servis aracı güzergah kullanım izin belgesi 1 aylık 5 YTL, 3 aylık 15 YTL, 6 aylık 25 YTL, 1 yıllık 40 YTL, okul servis araçları 1 aylık 5 YTL, 3 aylık 15, 6 aylık 25, 1 yıllık 50 YTL, personel ve turizm servis araçları yıllık 40 YTL, ücretsiz yolcu servis araçları yıllık 25 YTL, ağır tonajlı araçlar en fazla 4 gün için 10 YTL, 1 aylık 20 YTL, 3 aylık 40 YTL, 6 aylık 75 YTL, 1 yıllık 125 YTL, taksiler için yıllık 250 YTL 2 taksit , dolmuş taksiler için 500 YTL 2 taksit . 
     
</TEXT>
</DOC>
