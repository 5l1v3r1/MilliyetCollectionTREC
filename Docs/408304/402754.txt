<DOC>
<DOCNO> 402754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy05.html </URL>
<DATE> 2005/12/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
CIA Başkanı Goss polisleri atlattı 
</HEADLINE>
<TEXT>

     Ankara'ya dün akşam saatlerinde gelen CIA Başkanı Porter Goss bugün Başbakan Recep Tayyip Erdoğan'la görüşecek, MİT ve Genelkurmay'da temaslarda bulunacak. 
     Ankara hem 15 aralıktaki seçimler sonrası Irak'ın geleceğiyle ilgileniyor hem de PKK'ya karşı etkin önlem alınması için girişimlerini sürdürüyor. 
     Türk yetkililerin Goss'la görüşmelerinde PKK'ya karşı daha etkin önlemler alınması konusunu gündeme getirmesi, örgütün lider kadrosuyla ilgili bilgileri CIA başkanına sunması bekleniyor. 
     Görüşmede ayrıca, Kuzey Irak'taki Kürt grupların ileride Kürt devleti kurulmasına olanak sağlayacak girişimlerinden duyulan rahatsızlık da dile getirilecek. 
     CIA Başkanı Porter Goss'un ise Türkiye'ye de iniş yaptığı öğrenilen CIA uçaklarıyla ilgili bilgi vermesi bekleniyor. 
     
     Gazetecileri ve polisleri atlattı 
     Goss'u taşıyan ABD Hava Kuvvetleri'ne ait özel uçak, Esenboğa Havalimanı’na dün 16.00'da indi. 
     Havalimanında ABD Ankara Büyükelçiliği ve MİT yetkilileri tarafından karşılanan Goss, gazetecilerin görüntü almaması için VIP yerine Esenboğa Gümrük Kapısı'ndan çıkarıldı. Ankara Emniyet Müdürlüğü'nün Goss'u koruması için görevlendirdiği VIP kapısında bekleyen iki ekip de, gümrük kapısından çıkarak Esenboğa'dan ayrılan Goss'u takip edemedi. Goss geceyi Ankara Hilton Oteli'nde geçirdi. 
     
</TEXT>
</DOC>
