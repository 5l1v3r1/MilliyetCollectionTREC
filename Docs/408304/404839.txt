<DOC>
<DOCNO> 404839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur46.html </URL>
<DATE> 2005/12/19/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Yine öğrenciler zehirlendi... 
</HEADLINE>
<TEXT>

     Rize'nin Güneysu İlçesi'nde 15 öğrenci ile 1 öğretmen zehirlendi. 
     Edinilen bilgiye göre, Rize'nin Güneysu İlçesi Merkez İlköğretim Okulu'nda 15 öğrenci ile 1 öğretmen, akşam saatlerinde mide bulantısı ve solunum problemleri nedeniyle Rize Devlet Hastanesi'ne kaldırıldı. 
     Hastanede yapılan tedavinin ardından öğrenciler ve öğretmen, serum takılarak müşahede altına alındı. 
     Olay sonrası Güneysu Belediye Başkanı Ahmet Minder ve Rize İl Milli Eğitim Müdürü Rasim Çelik, hastaneye gelerek öğrencilere, ailelerine ve öğretmene geçmiş olsun dileklerinde bulundu. 
     Belediye Başkanı Minder, yaptığı açıklamada ilk belirlemelere göre olayın, kullanılan temizlik maddelerinden kaynaklandığını tahmin ettiklerini söyledi. Minder, ''Yetkililerle görüşerek gerekli bilgileri kendilerine verdik. Yarın olayın neden meydana geldiği yönünde detaylı bir araştırma yapacağız. Hepimize geçmiş olsun'' dedi. 
     Milli Eğitim Müdürü Çelik de, olayla ilgili inceleme başlatacaklarını belirterek, ''Şu an olayın neden kaynaklandığı yönünde bir açıklama yapmak için erken. Yarın yapılacak incelemelerden sonra olayın nedenini tam olarak öğrenmiş olacağız'' diye konuştu. 
     
</TEXT>
</DOC>
