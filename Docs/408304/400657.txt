<DOC>
<DOCNO> 400657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun43.html </URL>
<DATE> 2005/12/05/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
CIA uçakları, 2001-2005 arası Avrupa üzerinde 800 uçuş yapmış 
</HEADLINE>
<TEXT>

     Uluslararası Af Örgütü, Amerikan Merkezi Haberalma Teşkilatı'nın CIA uçaklarının, 2001-2005 yılları arasında, terörizm zanlısı mahkumları taşımak için, Avrupa havaalanları üzerinden 800 uçuş yaptığını belirtti. 
     İnsan hakları savunucusu örgütün verilerine göre, CIA tarafından kullanılan 6 uçağın uçuş belgeleri, söz konusu yıllar arasında, uçakların yaklaşık 800 kere Avrupa havaalanlarına iniş ve bu havaalanlarından kalkış yaptığını kanıtlıyor. 
     Örgüt, belgelerin ABD Federal Havacılık İdaresi'nden elde edildiğini belirtirken, bu rakamların, CIA'ya yöneltilen ''terörizm zanlısı mahkumları Avrupa'daki ya da işkence uygulanan herhangi bir ülkedeki gizli Amerikan hapishanelerine götürdüğü'' suçlamasını kuvvetlendirdiği yorumu yapılıyor. 
     Uluslararası Af Örgütü Bölgesel Programlar Direktörü Claudio Cordone, tutukluların işkence ya da kötü muamele görebileceği ülkelere götürülmesinin, sözde ''diplomatik güvence'' olsun olmasın, uluslararası hukukun doğrudan doğruya ihlal edilmesi anlamına geldiğini dile getirdi. 
     Cordone, ''Bu güvenceler anlamsızdır. Sistematik işkence uyguladıkları bilinen ülkeler bu tür uygulamaların var olduğunu her zaman inkar ederler'' dedi. 
     Uluslararası Af Örgütü, Avrupa ülkelerine de çağrıda bulunarak, CIA'nin tutukluları işkence, kötü muamele ve ''kayıp'' edilme riskiyle karşı karşıya kalabilecekleri ülkelere gizlice nakletmek için yaptıkları uçuşlara yardımcı olmak için topraklarının kullanıldığına dair iddiaları vakit geçirmeden kapsamlı olarak soruşturmasını istedi. 
     Örgüt, Avrupa ülkelerinden, bu soruşturmalar sürerken tüm topraklarının ve tesislerinin bu teslimat uçuşlarına yardım için kullanılmamasını garanti altına almasını da talep etti. 
     ABD Dışişleri Bakanı Condoleezza Rice, özellikle Avrupa'dan bu yönde gelen suçlamalara karşılık olarak bugün yaptığı açıklamada, ''İşkenceye hiçbir şekilde izin vermeyiz, hoşgörülü bakmayız ve işkenceyi affetmeyiz'' diye görüş belirtmişti. 
     
</TEXT>
</DOC>
