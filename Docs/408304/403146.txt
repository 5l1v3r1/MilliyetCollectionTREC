<DOC>
<DOCNO> 403146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur01.html </URL>
<DATE> 2005/12/13/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Yine öğrenciler, yine yemek, yine zehirlenme... 
</HEADLINE>
<TEXT>

     Akdağmadeni İlçesi'nde taşımalı eğitimden yararlanan öğrenciler öğle yemeğinden zehirlendi. 
     Akdağmadeni İlçesi'ne bağlı köylerde taşımalı eğitim alan bin 521 öğrenci, eğitim gördükleri 18 okulda öğle yemeğinde verilen köfte ve makarna yedi. Başçatak, Davulbaz ve Yukarı Çulhalı köylerinden 35 öğrenci, akşam saatlerinde gıda zehirlenmesi şikayeti ile Akdağmadeni Devlet Hastanesi'ne kaldırıldı. 
     İlçe Milli Eğitim Müdürü Kazım Göçürücü, taşımalı eğitim programında bulunan köylerin muhtarlarını arayarak, diğer öğrencilerin de tedbir amacıyla hastaneye getirilmesini istedi. 
     Akdağmadeni Devlet Hastanesi Başhekimi Uzman Dr. Cüneyt Uğur, çocuklarda gıda zehirlenmesinin tespit edildiğini ve büyük ihtimalle yedikleri köfteden zehirlenmiş olabileceklerini belirtti. Dr. Uğur, ''Tedbir amacıyla zehirlenme belirtisi görülmeyen diğer öğrencileri de hastanemize çağırarak, muayene yapıyoruz. Şu ana kadar 50 öğrencide gıda zehirlenmesi tespiti yapılarak, mideleri temizlendi, serum takıldı'' dedi. 
     Dr. Uğur, gıda zehirlenmesine neden olduğu belirtilen, öğrencilerin öğlen yedikleri köfte ve makarna numunelerinin tahlil için Çorum'da bulunan laboratuara gönderildiğini ifade etti. 
     
</TEXT>
</DOC>
