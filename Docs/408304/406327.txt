<DOC>
<DOCNO> 406327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonyas02.html </URL>
<DATE> 2005/12/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kış aylarında yürümenin püf noktaları... 
</HEADLINE>
<TEXT>

     İbrahim Özçekiç 

Erciyes Üniversitesi EÜ Acil Tıp Anabilim Dalı Başkanı Yrd. Doç. Dr. İbrahim İkizceli, kış şartları nedeniyle kırık ve çıkık vakalarında artış yaşandığını belirterek, kışın yürümeye ilişkin bilimselliği kanıtlanmış püf noktalarını uygulayarak yaralanmaların önlenebileceğini bildirdi. 
     Yrd. Doç. Dr. İkizceli, AA muhabirine yaptığı açıklamada, artan kış şartları ile birlikte acil servislerin kırık ve çıkıklı hastalar ile dolmaya başladığını söyledi. 
     Soğuk ve karlı havalarda zemin buzlu olduğu için düşme olaylarında artış yaşandığını kaydeden İkizceli, bunların basit kırık çıkıklar olabileceği gibi ölümcül olabilen ağır kafa travmalarının da görülebildiğini belirtti. 
     İkizceli, bilimselliği kanıtlanmış püf noktalar hakkında şu bilgileri verdi 
     ''Uygun tabanlı ayakkabı giyilmeli, kısa, dengeli ve yavaş adımlar atılmalı, yere bakarak yürünmeli, hızlı ve ani hareketlerden kaçınmalıdır. Denge unsurunu gözönünde tutarak eller cepte olmamalı, uzun ve sıkı pantolon ile görüşü engelleyecek giysiler giyilmemelidir. Yürürken kuru ve buzlu zemin yerine karlı ve yumuşak zemin tercih edilmelidir.'' Düşerken refleks olarak kol ve bacaklar öne doğru hareket ettiği için kırıkların genellikle el ve ayak bileklerinde görüldüğüne dikkat çeken İkizceli, bu nedenle, el bileğini koruyan eldiven ile ayak bileğini koruyan botların giyilmesini önerdi. 
     İkizceli, yoldan geçerken yolun tamamen boş olduğundan emin olunması gerektiğine işaret ederek, aksi takdirde, buzlu yolda aracın durma mesafesinin artmasından kaynaklanan kazaların yaşanabileceğini söyledi. 
     Karlı havada güneş ışınlarının göze daha fazla zarar verebileceğinden güneş gözlüğü takılmasını isteyen İkizceli, yaşlıların daha çok dikkatli olması gerektiğini vurguladı. 
     Yrd. Doç. Dr. İkizceli, ''Yaşlılarda kemik erimesi olduğu için basit bir düşmede bile ciddi kemik kırıkları görülebilir. Bu nedenle yaşlılar mümkünse dışarı çıkmamaya ve buzlu zeminde yürümemeye özen göstermelidir'' diye konuştu. 
     
</TEXT>
</DOC>
