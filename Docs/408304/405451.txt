<DOC>
<DOCNO> 405451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur07.html </URL>
<DATE> 2005/12/21/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Çuval krizi'nin tercümanının annesi konuştu 
</HEADLINE>
<TEXT>

     BÜLENT CİVANOĞLU Bursa 

Irak'ın kuzeyindeki Süleymaniye kentinde, 11 Türk askerini gözaltına alıp, başlarına çuval geçiren ABD askerlerine tercümanlık yapan iki Türk’ten Tuncay Çelik’in Bursa’da yaşayan annesi Nimet Çelik, oğlunun Süleymaniye'de olduğunu bilmediğini belirterek "Biz onu güney sahillerinde turist gezdirdiğini zannediyorduk" dedi. 
     İbrahim Paşa Mahallesi’nde İç Hastalıkları Uzmanı doktor eşi Osman Çelik ile birlikte yaşayan emekli öğretmen Nimet Çelik, oğlunun ABD askerlerine tercümanlık yaptığı haberleri karşısında şoke olduklarını söyledi. Yüksek tansiyon hastası olduğunu ve olaylar karşısında fenalık geçirdiğini anlatan Çelik, şöyle konuştu "Tuncay, işlettiği anaokulunu kapattıktan sonra rehberlik yapacağını söyledi ve Bursa'dan ayrıldı. Biz onu turist rehberliği yapıyor zannediyorduk. Zaman zaman bizi telefonla arayarak hatırımızı soruyordu. Daha sonra ABD’ye yerleştiğini söyledi. Başlarına çuval geçirerek gözaltına alınan Türk askerlerine tercümanlık yaptığını gazetelerden öğrendik. Şu anda kimsenin yüzüne bakamıyoruz." 
     
     AİLE ZİLDEKİ İSİMLERİ DEĞİŞTİRDİ 
     Irak'ın kuzeyindeki Süleymaniye kentinde bulunan Türk Özel Harekat Merkezi'ne baskın yaparak 11 Türk askerini gözaltına alıp, başlarına çuval geçiren ABD askerlerine tercümanlık yapan iki Türk'ten biri olan Tuncay Çelik’in Bursa’da yaşayan babası Dr. Osman Çelik ile annesi emekli öğretmen Nimet Çelik, olayın basında yer almasından sonra, apartmanlarında kendi adlarına yazılan isimlerini Coşkun Altuğ adına değiştirdiler. 
     Evden çıkmayan, kimseyle görüşmeyen aile için İbrahim Paşa Mahallesi’nin kadın Muhtarı, Mizyal Tunçman, ABD askerlerine tercümanlık yaptığı söylenen Tuncay’ı görmedim, tanımıyorum. Fakat aile, torunlarını Türk Marşlarıyla yetiştiririyorlardı. Bunu biliyorum. Ayrıca, Nimet ve Osman Çelik çifti mahallede sevilip, sayılan ve milliyetçi bir aile olarak tanınıyor. Aile için çok üzüldüm'' dedi. 
     Komşuları ise Tuncay Çelik’in ağabeyi olan Tunay Çelik’in Bursa’da Diş Hekimleri Odası 2. Başkanı olduğunu belirtip, Böyle bir aileden böyle bir çocuğun nasıl böyle bir şey yaptığına inanamıyoruz'' dediler. 
     
</TEXT>
</DOC>
