<DOC>
<DOCNO> 405500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonyas08.html </URL>
<DATE> 2005/12/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bilim bu yıl boş durmadı... İşte 2005'in birbirinden ilginç buluşları 
</HEADLINE>
<TEXT>

     AFP 

      Nota duyduğunda renk gören kadının hastalığı teşhis edildi. Bir partinin sonunda yiyecek kalıntılarından, davetlilerin DNA profili çıkarıldı. Fil ve papağanın ortak yönü keşfedildi... 
     Bilim dünyası, 2005'i hareketli geçirirken, neşeli olaylara da imza attı 
     İsviçreli bir kadının, müzik duyduğunda renkler gördüğü ve çeşitli tatları duyumsadığı belirtildi. Zürih Üniversitesi'nin araştırması, 'Fa' duyduğunda mor, 'Do' duyduğunda kırmızı gören 27 yaşındaki müzisyenin, 'sinestezi' adlı az rastlanır bir fenomene sahip olduğunu gösterdi. 
     California National Üniversitesi'nden araştırmacılar bir akşam yemeği düzenledi ve partiden sonra yiyecek kalıntılarını inceleyerek konukların DNA örnekleri bırakıp bırakmadığını analiz etti. Örneklerin yüzde 43'ü kullanılarak eksiksiz profiller edinilirken, yüzde 33'ü kullanılarak kısmi profillere ulaşıldı. Bu çalışmanın, hırsızların yakalanmasında yararlı olacağı çünkü, birçok hırsızın girdikleri evlerin mutfaklarında atıştırmayı sevdiği belirtildi. 
     ABD'li ve Norveçli bilim adamları, Afrika fillerinin papağanlarla ortak bir yönünü ortaya çıkardı. Afrika filleri depapağanlar gibi sesleri taklit ediyormuş. 
     ABD'deki Brown Üniversitesi'nden yaratıcı öğrenciler, kullanıcısının beyin dalgalarını izleyerek onu en uygun zamanda uyandıran bir alarm saati icat etti. 
     
     Akıldan hesapladı ama... 
     24 yaşındaki Fransız öğrenci Alexis Lemaire, 200 basamaklı bir sayının 13. kökünü, akıldan hesaplayarak bir dünya rekoru kıracağını öne sürdü. Noter huzurunda gerçekleştirilen rekor denemesinde, Lemaire'in hesaplamayı yapması tam 48 dakika 51 saniye sürdü. 
     Japon psikiyatrist Akira Haraguchi, Pi sayısının 83 bin 431 basamağını hafızadan söyledi. Haraguchi'nin yine bir Japona ait olan 54 bin basamaklık önceki rekoru kırması tam 13 saat sürdü. 
     
     Başkan ve arkadaşları 
     Yeni bulunan üç mantar ağızlı böcek türüne, ABD Başkanı George W. Bush, Başkan Yardımcısı Dick Cheney ve Savunma Bakanı Donald Rumsfeld'in isimleri verildi. Böcek uzmanları, yeni bulunan böcek türlerinin adlarını, Agathidium bushi, Agathidium cheneyi ve Agathidium rumsfeldi olarak tescil ettirdi. 
     Laos'ta bir pazarda, eti için satılan garip görünüşlü bir kemirgene rastlandı. Bilim adamları bu canlının yeni bir tür olmakla kalmayıp, 30 yıldan beri yeni bir memeli ailesine mensup olduğu anlaşılan ilk hayvan olduğunu belirtti. 
     
     Çalıp kaçan saat 
     Her yıl verilen Ig Nobel ödülleri, bilim adamlarının mizah duygusunun eksik olmadığını kanıtlıyor. Bu yılın ödülleri çaldıktan sonra kaçıp saklanan ve bu sayede kullanıcısını uyandırmayı garanti eden alarmın mucidine, insanların suda mı yoksa şurupta mı daha hızlı yüzdüklerini araştıran bilim adamlarına, Star Wars izleyen bir çekirgenin beyninde elektriksel aktiviteyi analiz eden Britanyalı ve penguenlerin tuvalet sırasındaki basıncını ölçen Alman bilim adamlarına verildi. 
     
</TEXT>
</DOC>
