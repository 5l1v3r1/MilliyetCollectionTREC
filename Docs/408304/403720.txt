<DOC>
<DOCNO> 403720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy11.html </URL>
<DATE> 2005/12/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ciner Bakan Ersümer'in ne baskısı, ne de bilgisi oldu 
</HEADLINE>
<TEXT>

     Eski Enerji ve Tabii Kaynaklar Bakanları Cumhur Ersümer ile Zeki Çakan’ın Yüce Divan’da yargılandıkları davada tanık olarak dinlenilen işadamı Turgay Ciner, Esenboğa Mobil Santral İhalesi’ni kazanan firmayı, daha sonra satın aldıklarını belirterek, "İşlemler sırasında Bakan Ersümer’in ne baskısı ne bilgisi ne de bakanla bir görüşmemiz olmuştur" dedi. 
     Yüce Divan’daki duruşmaya, sanıklar Ersümer, Çakan ve avukatları ile müdahil avukatları katıldı. Tanıkların yoklaması sırasında, işadamı Turgay Ciner’in hazır bulunmadığı görüldü. Yüce Divan Başkanı Tülay Tuğcu, Ciner’in yolda olduğunu, duruşmaya katılacağını söyledi. 
     Ciner, duruşmaya verilen aranın ardından saat 10.30’da Anayasa Mahkemesi’ne gelerek tanık olarak ifade verdi. 
     Yüce Divan Başkanı Tuğcu’un sorularını yanıtlayan Ciner, Esenboğa Mobil Santrali İhalesi’ne teklif verdiğini, ancak ihaleyi kazanamadığını belirterek, kazanan firmayla ortaklığı bulunmadığını söyledi. Firma sahibinin yakın arkadaşı olduğunu belirten Ciner, ihaleden sonra kazanan şirketi satın aldığını anlattı. 
     Tuğcu’nun soruları üzerine Ciner, bu şirketin yanı sıra devletten başka ihaleler kazanan bazı şirketleri de satın aldığını, bu işlemlerinin hukuk çerçevesi içinde gerçekleştirdiğini söyledi. 
     "Firma ihaleyi kazandığına göre neden size sattı" sorusu üzerine Ciner, Esenboğa Mobil Santrali İhalesi’ni kazanan şirketin o dönemde iki-üç ihaleyi daha kazandığını belirti. Ciner, "Dostluğumuz vardı, şirketi bize satarak finansman yükünden de kurtuldular. 52 megawatlık bir santral bizim için de o şirket için de çok önemli bir büyüklük değil" diye konuştu. 
     Söz konusu firmanın satın alınması sırasında dönemin Enerji ve Tabii Kaynaklar Bakanı Cumhur Ersümer’in bir talepte bulunup bulunmadığı sorusuna karşılık Ciner, Ersümer’in bu işlemden haberdar olduğunu tahmin etmediğini söyledi. İşlemleri yaparken bakanlıktan izin almadıklarını dile getiren Ciner, "işlem gerçekleştikten sonra haberdar olmuş olabilir" dedi. 
     Turgay Ciner, kazanamadıkları ihalelerde imkanları oldukça ihaleyi kazanan firmayı satın olma yoluna gittiklerini kaydetti. 
     Yargıtay Cumhuriyet Başsavcıvekili Abdurrahman Yalçınkaya’nın da sorularını yanıtlayan Ciner, "İşlemler sırasında Bakan Ersümer’in ne baskısı ne bilgisi ne de bakanla bir görüşmemiz olmuştur. İddia, iddia sahibini bağlar. İşlemden sonra bakanlık bürokratlarına konuyu bildirdik" diye konuştu. 
     Turgay Ciner, hisseleri neden aldığına ilişkin soruyu yanıtlarken de Ankara’daki santral hatlarının kendi üzerlerinde olduğunu, kömürden petrol üretecek bir teknolojiye sahip bulunduklarını söyledi. Ciner, "Ürettiğimiz petrolü bu santralde tüketmeyi planlamıştık. Aslında bu ticari bir sırdır. Ama Yüce Divan’da açıklamaktan çekinmiyorum" dedi. 
     
</TEXT>
</DOC>
