<DOC>
<DOCNO> 405746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo11.html </URL>
<DATE> 2005/12/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gaziantepspor'da Fenerbahçe galibiyeti sevinci yaşanıyor 
</HEADLINE>
<TEXT>

     Fortis Türkiye Kupası maçında deplasmanda Fenerbahçe'yi 2-0 yenmeyi başaran Gaziantepspor'da sevinç yaşanıyor. 
     Gaziantepspor Teknik Direktörü Hüseyin Kalpar, AA muhabirine yaptığı açıklamada, Fenerbahçe maçı için çok yoğun bir hazırlık döneminden geçtiklerini belirterek, ''İnandık, iyi mücadele ettik ve hak ettiğimiz bir galibiyet aldık'' dedi. 
     Fenerbahçe maçının zor bir maç olacağını bildikleri için çok iyi hazırlandıklarını kaydeden Kalpar, ''Futbolcularım, bu maçın önemini çok iyi biliyordu. Güçlü rakibimiz Fenerbahçe maçı için futbolcularımız hırlı ve istekli çalıştı. Sahaya da bu inanç ve kararlılıkla çıktık ve hedefimize ulaşmayı başardık'' diye konuştu. 
     Futbolcularının Fenerbahçe maçında ortaya koyduğu futboldan ve skordan memnun olduğunu ifade eden Kalpar, açıklamasını şöyle sürdürdü 
     ''Futbolcularım, kendilerine inanarak ve güvenerek sahaya çıktı. Maça iyi başlayan taraf olduk. Futbolcularım, ikinci yarıda biraz zorlanmalarına karşın 90 dakika boyunca oyun disiplininden kopmadan takım ruhunu sahaya yansıttı, 2 gol atmayı başardı. Üçüncü golü de atabilirdik. Olumsuzluklara karşın aldığımız galibiyet nedeniyle çok sevinçliyiz. 
     Bu galibiyet, insani yaklaşımın ne kadar önemli olduğunu da ortaya koydu. Futbolcuların kendilerine inanarak güverek sahaya çıkması halinde her maçın kazanılabileceği görüldü. Fenerbahçe maçında golcü futbolcumuz Lazarov, Erdal Güneş ve kalecimiz Kenan Hasagiç gibi üç as futbolcudan da yoksunduk.'' 
     
</TEXT>
</DOC>
