<DOC>
<DOCNO> 403861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/guncel/gun04.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski vekilin iki yeğeni kaçırıldı 
</HEADLINE>
<TEXT>


BEŞİRİ AA 

Eski Batman Milletvekili Burhan İsen'in 2 yeğeni iki gün önce teröristlerce kaçırıldı. Edinilen bilgiye göre, akşam saatlerinde Beşiri ilçesinden Örensu Köyü'ne gitmekte olan Maşuk İsen 30 ve Yunus İsen'in 32 içinde bulunduğu otomobil, Tekağaç Köyü yakınlarında bir grup terörist tarafından durduruldu. Teröristler Maşuk İsen ve Yunus İsen'i kaçırdı. Bulunmaları için geniş çaplı operasyon başlatılan Maşuk ve Yunus İsen'in önceki gün telefonla bir yakınlarını aradıkları bildirildi. Maşuk İsen'in babası Mehmet Salih İsen, "Düşmanımız olmadığı için çocuklarımızın sağ salim döneceğine inanıyoruz" dedi. 
Öte yandan İsenler'in yakınları ve komşu köylülerden oluşan 200 kişi önceki gün bölgeye bakan jandarma karakolunun önüne geldi ve görgü tanıklarının ifadelerine dayanarak kaçırılan 2 kişinin jandarma tarafından gözaltına alındığını iddia etti. Jandarma, bu kişilerin gözaltına alınmadığını açıkladı. 



</TEXT>
</DOC>
