<DOC>
<DOCNO> 401850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas16.html </URL>
<DATE> 2005/12/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"The Cronicles of Narnia" filminin sahneleri Türk lokumuna ilgiyi artırdı 
</HEADLINE>
<TEXT>

     İngiltere’de gelecek günlerde gösterime girecek "The Cronicles of Narnia" adlı filmdeki lokum sahnelerinin Türk lokumu satışlarını artırdığı bildirildi. 
     Edinilen bilgiye göre, İngiltere’de Noel öncesi gösterime girecek The Cronicles of Narnia Narina’nın Seyir Defteri adlı filmdeki lokum sahneleri ve bu konuda The Independent gazetesinde yer alan haberler adada lokum satışlarında artış yaşatırken, bu satışlar Türkiye’den İngiltere’ye olan ihracatı da artırdı. 
     Samsun’da kurulu bulunan İngiliz ortaklı firmanın, son 2 gün içinde bu nedenle önemli sipariş aldığı belirtildi. Üretiminin tamamına yakınını İngiltere’ye ihraç eden firmanın üretim müdürü Mevlüt Osman Akgül, filmin çok önemli bir reklam sağladığını söyledi. 
     2001 yılında kurulan firmalarının her yıl 1200 ton dolayında 
     ihracat gerçekleştirdiğini anlatan Akgül, İngiltere’deki tüm süpermerketlere ürün sattıklarını anlattı. Büyük alışveriş mağazalarına da fason üretim yaptıklarını anlatan Akgül, şunları kaydetti "Firmamız Türk-İngiliz ortaklığı ile 2001 yılında kuruldu. O günden bu yana da İngiltere’ye lokum ihraç ediyoruz. Ancak Narnia’nın Seyir Defteri adlı filmdeki lokum sahneleri hiç beklemediğimiz bir reklam sağladı. Son 2 gün içinde de önemli talep artışı oldu. Bu duruma biz de şaşırdık ama bunun Türk lokumu imajı için çok önemli olduğunu düşünüyoruz." 
     
</TEXT>
</DOC>
