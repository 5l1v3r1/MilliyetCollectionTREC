<DOC>
<DOCNO> 403006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun24.html </URL>
<DATE> 2005/12/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD, İran'a güvence vermeye soğuk... 
</HEADLINE>
<TEXT>

     ABD, Uluslararası Atom Enerjisi Kurumu UAEK Başkanı Muhammed El Baradei'nin, ''İran'ın nükleer programıyla ilgili kesin bir anlaşma yapılmadan önce, ABD'nin İran'a güvenlik garantisi vermesi'' yönündeki çağrısını soğuk karşıladı. 
     ABD Dışişleri Bakanlığı sözcü yardımcısı Adam Ereli, düzenlediği basın toplantısında, AB ülkeleri Almanya, Fransa ve İngiltere'nin İran'ı nükleer heveslerinden caydırmak için sarfettikleri çabaları desteklediklerini söyledi. 
     Ereli, İran ile bütün ilişkilerin ''İran'ın taahhütlerini yerine getirmediği yönünde bir şemaya'' odaklanması gerektiğini belirterek, ''ABD'den bir şey istenmeden önce, İran'ın soruları yanıtlaması, uluslararası toplumun sorumlu bir üyesi gibi davranması ve Avrupa troykası ve diğer ülkelerle imzaladığı anlaşmaları ihlal etmeye bir son vermesi gerekir'' dedi. 
     İran ABD'nin vereceği güvenceye ihtiyacımız yok 
     İran Ulusal Yüksek Güvenlik Konseyi UYGK Genel Sekreteri Ali Laricani, "ABD'nin güvenlik konusunda kendilerine vereceği güvenceye ihtiyaçları olmadığını" belirtti. 
     Laricani, Hamas lideri Halid Meşal ile görüşmesinde, gazetecilerin sorularını yanıtladı. 
     Hamas'ın Filistin halkını koruyan aktif örgütlerden biri olduğunu ifade eden Laricani, "İsrail'in İran'a yönelik tehditlerini ciddiye almadıklarını, bunların bir propagandanın ürünü olduğunu" kaydetti. 
     Ali Laricani, Uluslararası Atom Enerjisi Kurumu UAEK Başkanı Muhammed El Baradei'nin "ABD'nin İran'a güvenlik garantisi vermesi gerektiği" şeklindeki sözlerinin hatırlatılması üzerine, "İran kendisini korumak için yeterli güce sahiptir. Bizim güvenlik konusunda ABD'nin vereceği güvenceye ihtiyacımız yoktur" dedi. 
     Ortadoğu'da bazı ülkelerin nükleer silaha sahip olduklarına dikkati çeken Laricani, "Biz bu konunun iyi anlaşılmasını istiyoruz. Sayın El Baradei de bunu söylemek istiyor" diye konuştu. 
     UAEK Başkanı Muhammed El Baradei, dün İran'ın nükleer programıyla ilgili kesin bir anlaşma yapılmadan önce, ABD'nin bu ülkeye güvenlik garantisi vermesi gerektiğini söylemişti. 
     
     'ABD'NİN GELEBİLECEĞİ BİR SOFRA KURMADIK' 

     "Nükleer silaha sahip olan ülkeler, başkalarına nasihat edemezler" diyen Laricani, şunları söyledi 
     "İran UAEK'nin bir üyesidir ve Nükleer Silahların Yayılmasının Önlenmesi Antlaşması'nı NPT da kabul etmiştir. Be nedenle kendi hakkından vazgeçemez. 
     Nükleer teknolojiye sahip olmak tüm İran halkına ait bir haktır ve değiştirilebilecek bir konu da değildir. Hiçbir sorun İran'ı kendi nükleer faaliyetlerinden vazgeçiremez." Laricani, ABD şirketlerinin İran'ın nükleer çalışmalarına katılıp katılamayacaklarına ilişkin soruya da, "ABD şirketlerinin İran'ın nükleer çalışmalarına katılmasına ihtiyacımız yoktur. Çünkü birçok ülke bu faaliyetlere katılmaya hazırdır. Biz onların ABD gelebileceği bir sofra kurmadık" yanıtını verdi. 
     İran Dışişleri Bakanlığı sözcüsü Hamid Rıza Asefi, ABD'li şirketlerin de gerekli şartları yerine getirmeleri durumunda, İran'ın nükleer çalışmalarına katılabileceklerini açıklamıştı. 
     
     TAHRAN'DA DÜŞEN UÇAK 

     Ali Laricani, Tahran'da düşen C-130 uçağıyla ilgili bir soru üzerine de uçağın düşmesinde ABD'nin İran'a uyguladığı yaptırımların etkisi olduğunu, ancak bunun büyütülecek bir konu olmadığını söyledi. 
     ABD'lilerin, davranışları nedeniyle kendilerini suçlu hissetmeleri gerektiğini söyleyen Laricani, "ABD'nin siyasi ve ekonomik hakimiyeti, bölgede ortaya bir tür modern faşizm çıkarıyor" dedi. 
     Tahran'da geçen hafta, ülkenin güneyindeki Bandar Abbas kentinde yapılacak askeri tatbikatı izlemeye giden gazetecilerin de aralarında bulunduğu 94 kişiyi taşıyan C-130 nakliye uçağı, kalkıştan hemen sonra acil iniş için Mehrabad Havalimanı'na dönmüş, ancak havaalanının yakınındaki 10 katlı bir binaya çarparak düşmüştü. Kazada, toplam 108 kişi hayatını kaybetmişti. 
     
</TEXT>
</DOC>
