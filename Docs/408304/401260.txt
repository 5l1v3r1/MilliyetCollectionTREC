<DOC>
<DOCNO> 401260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/yasam/yas05.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanic bilinenden daha hızlı batmış 
</HEADLINE>
<TEXT>



Kanada'nın Newfoundland eyaleti açıklarında buzdağına çarparak batan Titanic'in enkazında geminin omurgasında bulunan iki büyük parçanın, transatlantiğin sanılandan daha hızlı battığını gösterdiği bildirildi. 
Bilim adamları, omurga parçalarının, geminin yapısındaki önemli bir bölüm olduğunu ve enkazın yeri 1985 yılında tespit edildiğinde kayıp olan, geminin kıç tarafını oluşturduğunu söyledi. Bulguyu inceleyen gemi inşaatçısı Roger Long, omurgaya bağlı kıç tarafı kırıldığında, baş ve kıç bölümlerinin de ayrıldığını belirterek, olay sırasında çok sayıda kişinin bulunduğu bu tarafın, beş dakikada okyanus dibine batmış olabileceğini kaydetti. 

20 dakika sürdüğü sanılıyordu 
Titanic'in daha önce baş ve kıç olmak üzere iki büyük parçaya ayrıldığı ve geminin kıç tarafının batmasının 20 dakika sürdüğü düşünülüyordu. Daha önce tek bir bölüm olduğu belirtilen parçalardan birinin 12, diğerinin 27 metre uzunluğunda olduğu belirtildi. 


</TEXT>
</DOC>
