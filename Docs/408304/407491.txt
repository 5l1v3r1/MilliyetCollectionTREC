<DOC>
<DOCNO> 407491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun09.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
5 gaspçı hastane basıp bıçakla doktor kovaladı 
</HEADLINE>
<TEXT>


İzmit'te devlet hastanesini bıçakla basıp, cüzdan çalan 5 kişi olaya müdahale etmek isteyen doktorlara da saldırdı 

ŞENOL AYDIN Kocaeli DHA 

İzmit'in Gebze ilçesinde Fatih Devlet Hastanesi'ni basan 5 kişi, bıçak zoruyla bir vatandaşın cüzdanını gasp etti. Zanlılar kendilerine müdahale etmek isteyen doktorları da hastane içinde kovaladı. 
Önce doktor Hikmet Güven'i tekme tokat döven gaspçılar, bağrışma üzerine olay yerine gelen başhekim yardımcısı Vahap Turfanda ile diğer doktorları ve hasta yakınlarını koridorlarda bıçakla tehdit etti. Bir anda karışan hastanede, çıkan panikten yararlanan 5 kişi kaçmayı başardı. 

'Önlemler yetersiz' 
Olay yerine gelen polis araştırmayı sürdürürken, cüzdanı gasp edilen vatandaşa da henüz ulaşılamadı. 
Gebze Fatih Devlet Hastanesi Başhekim Vekili Op. Dr. Atakan Özkan, hastanede güvenlik önlemlerinin yetersizliğinden yakındı. Ocak ayından itibaren takviye gelmesini beklediklerini kaydeden Dr. Özkan, hastaneye günde 2 binin üzerinde insanın geldiğini belirtti. 
Kocaeli Tabip Odası Yönetim Kurulu Üyesi Dr. Burhan Çağlar Usta ise sorunun basit bir güvenlik sorunundan öte olduğunu belirterek, "Biz hastanelerde kalıcı önlem talep ediyoruz. Her şeyden önce sağlık çalışanlarının can güvenliği sağlanmalıdır" diye konuştu. 



</TEXT>
</DOC>
