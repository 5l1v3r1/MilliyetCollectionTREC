<DOC>
<DOCNO> 407775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas17.html </URL>
<DATE> 2005/12/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"O şimdi asker" şarkısı için suç duyurusu 
</HEADLINE>
<TEXT>

     "O şimdi asker" adlı şarkının bestecisi olduğunu öne süren Kerem Özdemir, parçanın yorumcusu Tuğba Ekinci, yapımcı Şahin Özer ile besteci Yalçın Polat hakkında savcılığa suç duyurusunda bulundu. 
     İstanbul Adalet Sarayı’na avukatları Feyyaz Eskioğlu ve Faruk Zorba ile gelen Kerem Özdemir, suç duyurusu dilekçesini İstanbul Cumhuriyet Başsavcılığı’na verdi. 
     Dilekçede, yorumcu Kader’in 1995 yılında seslendirdiği, "Olura olmaza" adlı şarkının söz ve müziğinin Kerem Özdemir’e ait olduğu belirtildi. 
     Söz konusu eserin müziği ile Tuğba Ekinci’nin seslendirdiği "O şimdi asker" adlı parçanın müziğinin aynı olduğu belirtilen dilekçede, Özdemir’in başvurusu üzerine MESAM Teknik Bilim Kurulu’nun, her iki eserin birbirinden farklı melodik yapılara sahip olmakla birlikte nakarat ve aranağmede kullanılan iki ölçülük melodinin benzer nitelikte olduğunu ve eserlerin genel karakterini belirleyici nitelikte bulunduğunu tespit ettiği kaydedildi. 
     Eserin yüzde 60’ından fazlasının, bu iki ölçülük melodinin tekrarından oluştuğu, her iki eser dinlendiğinde bu iki ölçülük melodinin akılda kaldığının belirlendiği anlatılan dilekçede, bu incelemenin ardından Kerem Özdemir’in "O şimdi asker" adlı parçanın bestecisi sıfatıyla MESAM’a kayıt edildiği belirtildi. 
     Plak şirketinin Özdemir’e müracaat etmediği ve muvafakatını almadığı için Kültür ve Turizm Bakanlığı’ndan albüm basımı için gerekli olan bandrolü alamadığı öne sürülen dilekçede, soruşturmanın sonucuna değin albümün satışının engellenmesi, görsel ve işitsel yayın organlarında yayınının durdurulması, yorumcunun şarkıyı konser ve sahne çalışmalarında seslendirmesinden men edilmesi istendi. 
     Eserin Özdemir’e ait nakarat ve aranağmesinin cep telefonu melodileriyle ticari amaçla satışa sunulması konusunda da tedbir kararı alınması istenen dilekçede, yorumcu Tuğba Ekinci, Şahin Özer Müzik Yapımcılığı ve Ticaret A.Ş’nin yetkilisi Şahin Özer ile parçanın bestecisi olarak belirtilen Yalçın Polat hakkında 5846 sayılı Fikir ve Sanat Eserleri Kanunu uyarınca dava açılması talep edildi. 
     Adliyeden ayrılırken basın mensuplarına açıklama yapan Özdemir, konservatuvar eğitimi aldığını, "Ağlama sen", "Hadi hadi meleğim", "Sevdim seni çok sevdim" ve "Omuz omuza" adlı parçaların da aralarında bulunduğu 350 kadar bestesinin olduğunu söyledi. 
     "Ne yazık ki, ülkemizde hiçbir müzik becerisi olmayan insanlar ’kopyala yapıştır’ yöntemiyle bilgisayar başında beste yapmaktadır" diyen Özdemir, 1995 yılında yaptığı şarkısının bire bir kopyasının "O şimdi asker" adlı şarkı olarak piyasaya sürüldüğünü iddia etti. 
     MESAM’a başvurusu üzerine aldığı rapor sonucunda haklarında suç duyurusunda bulunduğu kişilerin uğradığı zararı karşılamak zorunda olduğunu söyleyen Özdemir, "Aynı zamanda bu intihal, Fikir ve Sanat Eserleri Kanunu’na göre suç oluşturduğundan ’O şimdi asker’ adlı albümle ilgili olarak tedbir konulması talebiyle birlikte icracısı Tuğba Ekinci, yapımcısı Şahin Özer ve sanal bestecisi Yalçın Polat hakkında şikayette bulundum" dedi. 
     
</TEXT>
</DOC>
