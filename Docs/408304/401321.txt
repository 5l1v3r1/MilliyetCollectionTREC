<DOC>
<DOCNO> 401321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun42.html </URL>
<DATE> 2005/12/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Torino-Lyon hızlı tren hattı İtalya'yı karıştırdı 
</HEADLINE>
<TEXT>

     İtalya'nın kuzeyindeki Torino ile Fransa'nın Lyon kentini birbirine bağlayacak hızlı tren hattına karşı çevreciler ve bölge halkı tarafından düzenlenen protesto gösterileri, siyasileri de birbirine düşürdü. 
     Bölgedeki protesto gösterileri bugün de devam ederken, İtalya Başbakanı Silvio Berlusconi, eylemlerden solcuları sorumlu tuttu ve ''Aşırı solun kargaşayı başka kentlere de yaymalarına izin vermeyeceğiz'' dedi. 
     Gösterilere polisin müdahalesini de protesto eden eylemciler, bugün bir süre Torino-Frejus arasındaki A32 otobanında yürüyüş yaparak, karayolu trafiğinin saatlerce aksamasına yol açtılar. 
     Tren hattı şantiyesinin kurulacağı Susa vadisinin çevreyle bağlantısını sağlayan 24 ve 25 numaralı otobanlar da göstericiler tarafından uzun süre trafiğe kapatıldı. 
     Torino-Modane arasındaki demiryolu ulaşımı da göstericiler tarafından iki saat boyunca engellendi. 
     Napoli'de ise merkez tren istasyonunda düzenlenen gösteriyle kuzeydeki protestoculara destek verildi. 
     İtalya Ulaştırma Bakanı Pietro Lunardi, bugün düzenlediği basın toplantısında, Cumhurbaşkanı Carlo Azeglio Ciampi'yi projeye karşı çıkan kesimleri ikna etmek için girişimde bulunmaya çağırdı. 
     Lunardi, protestolara bir anlam veremediğini belirterek, ''Bu son derece anlamsız protesto, sadece kamu düzeniyle alakalı bir mesele. Fransa'daki çevreciler bile nakliye işlemlerini karayoluyla yapmaya devam etmenin anlamsızlığını idrak etmiş bulunuyor'' dedi. 
     İtalya İçişleri Bakanı Giuseppe Pisanu ise bugün güvenlik birimleriyle olayları değerlendirmek amacıyla yaptığı toplantının ardından, yaşananların ''sadece kamu düzeniyle ilgili bir mesele'' gibi görülemeyeceğini söyledi. 
     Başbakan Berlusconi ise konuya ilişkin açıklamasında, ''İtalya'daki aşırı sol grupların hızlı tren projesini protesto bahanesiyle sahneye dönme tehlikesine'' işaret ederek, ''Kuzeydeki barışçı protestoyla hiçbir alakaları bulunmayan aşırı sol grupların planlarına karşı hükümet gerekeni yapacaktır'' dedi. 
     Buna karşılık, merkez sol muhalefet ise polislerin göstericilere karşı zaman zaman kaba kuvvet kullanmasını eleştirdi. İtalyan Komünistler Partisi olaylarla ilgili bir soruşturma komisyonu oluşturulmasını önerirken, Yeşiller Partisi ise hükümeti, bölgedeki belediye ve yerel yönetimlerle diyaloga geçmeye çağırdı. 
     
</TEXT>
</DOC>
