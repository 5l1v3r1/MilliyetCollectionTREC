<DOC>
<DOCNO> 400995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko05.html </URL>
<DATE> 2005/12/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Erdemir, artık OYAK'ın... 
</HEADLINE>
<TEXT>

     Ereğli Demir ve Çelik Fabrikaları T.A.Ş.'nin özelleştirilmesinde süreç tamamlandı. Özelleştirme Yüksek Kurulu ÖYK , Erdemir'in Oyak Holding'e satışına onay verdi. 
     ÖYK'nın bugünkü Resmi Gazete'de yayımlanan Kararı'na göre, Erdemir'deki yüzde 46.12'lik kamu hissesi, yapılan ihalede 2 milyar 770 milyon dolar ile en yüksek teklifi veren Ordu Yardımlaşma Kurumu Genel Müdürlüğü'nün oldu. 
     Oyak'ın hisse satış sözleşmesini imzalamaması ya da diğer yükümlülüklerini yerine getirmemesi halinde bu kuruluşun yatırdığı teminat irat kaydedilecek ve söz konusu hisseler, ihalede 2 milyar 720 milyon dolar ile en yüksek üçüncü teklifi veren NLMK-Open Joint Stock Company Novolipetsk Iron and Steel Corporation'a devredilecek. 
     Bu kuruluşun da yükümlülüklere uymaması halinde, onun teminatı da irat kaydedilecek ve ihalenin iptali yoluna gidilecek. 
     Erdemir'in özelleştirilmesi için 4 Ekim 2005 tarihinde gerçekleştirilen ihalede en yüksek teklifi, 2 milyar 770 milyon dolar ile Oyak Holding vermişti. İhalede ikinci en yüksek teklif Ereğli Ortak Girişim Grubu'ndan, üçüncü en yüksek teklif ise NLMK'den gelmişti. 
     İhalenin tamamlanmasının ardından Rekabet Kurumu da Erdemir'in Oyak'a satışını onaylaşmıştı. 
     Kurum, Ereğli Ortak Girişim Grubu'na ise izin vermemişti. 
     
     YENİ ÖZELLEŞTİRMELER 

     Bu arada Özelleştirme Yüksek Kurulu, Türkiye Şeker Fabrikaları A.Ş.'nin Bor, Ereğli ve Ilgın Şeker Fabrikalarını, tüm çalışanlarıyla birlikte özelleştirme programına aldı. 
     ÖYK'nın Resmi Gazete'de yayımlanan Kararında, 3 fabrikanın satış yöntemi ile özelleştirilmesi, bu işlemin de 18 ay içinde tamamlanması öngörüldü. 
     ÖYK'nın diğer kararları ile de, Emekli Sandığı Genel Müdürlüğü'ne ait olan Foça Tatil Köyünün kullanımında bulunan araziler ve TÜRKŞEKER'e ait Sarmısaklı Tarım İşletmesi'nin varlıkları da özelleştirme programına dahil edildi. 
     Sarmısaklı Tarım İşletmesinin özelleştirme kapsamında satılacak arazi adedi de 71 olarak belirlendi. 

     
</TEXT>
</DOC>
