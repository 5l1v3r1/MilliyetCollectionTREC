<DOC>
<DOCNO> 401480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sontur36.html </URL>
<DATE> 2005/12/07/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
TOKİ konutları görücüye çıkıyor 
</HEADLINE>
<TEXT>

     Bünyamin YIL ADANA, DHA 
TOPLU Konut İdaresi'nin TOKİ satışa çıkardığı Yüreğir İlçesi'ndeki 720 konut 11 Aralık'ta görücüye çıkacak. Atakent Mahallesi'nde yapımı süren 140 metrekarelik 540 konut ile 216 adet 94 metrekarelik dairelerden satın almak isteyenlerin "evleri yakından görüp, inceleyelim" talebi üzerine yetkililer pazar günü saat 10.00-14.00 arasında ev sahibi olmak isteyenlere şantiye kapılarını açma kararı aldı. 
     İnşaat çalışmaları devam ettiği için herhangi bir kaza riskine karşı şantiyeye ziyaretçi alınmadığını öğrenen AKP Adana Milletvekili Abdullah Torun, TOKİ konutlarından ev sahibi olmak isteyen vatandaşların bilgilendirmesi için girişimde bulundu. TOKİ yetkilileriyle görüşen Abdullah Torun, konutlar hakkında ayrıntılı bilgi almak ve inşaat kalitesini yakından görmek isteyen vatandaşları 11 Aralık günü saat 10.00-14.00 arasında şantiyeye davet etti. 
     Torun 23 Aralık'a kadar sürecek başvuruların ilk gününde 339 müracaat yapıldığını, yoğun ilginin sevindirici olduğunu kaydetti. Torun bu sayının katlanarak artacağına inandığını belirtip, noter huzurunda yapılacak kura çekimiyle hak sahiplerinin belirleneceğini bildirdi. 
     140 metrekarelik konutlar 7 bin 25 YTL peşinat ve 10 yıl vadeli 331 YTL taksitle, 94 metrekarelik konutların ise 4 bin 713 YTL peşinat ve 10 yıl vadeli 222 YTL taksitlerle satılıyor. Toplam 792 konutluk projede 24 derslikli ilköğretim okulu ve ticaret merkezi, genel altyapı hizmetleri ve çevre düzenlemesi de yer alıyor. 
     
</TEXT>
</DOC>
