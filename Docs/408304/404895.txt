<DOC>
<DOCNO> 404895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/siyaset/axsiy02.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a İzmir tepkisi 
</HEADLINE>
<TEXT>


Başbakan'ın, İzmir için 'Üzerine yakıştırılan ifadeleri ilk seçimde silip atacaktır' diyerek 'g vur' imasında bulunduğu iddiaları tepki çekti. İzmirliler, "Kentimiz herkesten daha çok milliyetçi, Müslüman ve vatanseverdir" karşılığını verdi 

HABER MERKEZİ 


Başbakan Recep Tayyip Erdoğan'ın İzmir'de AKP İl Teşkilatı yöneticileri ile yaptığı toplantıda, "İzmir'in üzerinde zaman zaman bazı yakıştırmalar vardır ya, inşallah bu yakıştırmaları ilk seçimde silip atacaktır" sözleri, "g vur İzmir" imasında bulunduğu iddialarına neden oldu. İzmirliler Başbakan Erdoğan'a tepki gösterdi. İşte tepkiler... 
CHP İzmir Milletvekili Ahmet Ersin "İzmir, her zaman çağdaş sosyal demokrat bir kent olmuştur. Bence bunu kastediyor. Seçimde bunu değiştirme iddiasında bulunuyor. Ancak eğer 'g vur İzmir' demek istediyse bunu şiddetle kınıyorum. Bu İzmir'e en büyük hakaret olur. Çünkü İzmir bu ülkede Kurtuluş Savaşı'nı başlatan kenttir. Çağdaş Türkiye'nin de aydınlık yüzüdür." ANAP İzmir İl Başkanı Sedat Demirer "Erdoğan bu sözlerle İzmir'i g vur olarak gördüğünü söylemiş. 'AKP'ye oy verin, sizi aklayalım' demeye getirmiş. İzmir'i AKP aklayacaksa g vur kalsın daha iyi. İzmir, herkesten daha çok milliyetçi, Müslüman ve vatanseverdir. İzmir hiçbir zaman bu zihniyete oy vermeyecektir." CHP İzmir İl Başkanı Selçuk Ayhan "İzmir Kurtuluş Savaşı meşalesinin yandığı ve düşmanın denize döküldüğü, ülkenin Batı'ya açılan penceresidir. Hiçbir karanlık düşüncenin İzmir'in bu çağdaş kimliğini değiştirmeye gücü yetmeyecektir. İzmir laik cumhuriyete her zaman sahip çıkacaktır. Gerici anlayışın kümelendiği yerlerdeki güçler, İzmir'i aklayamaz. AKP laik cumhuriyeti yok etmeye yönelik bir çabanın içindedir. Bağnaz kafaların rejim üzerindeki tehdidi sürüyor. Başbakan'ın ifade ettiği güç de bu güçtür."İzmir Baro Başkanı Nevzat Erdemir NTV'ye yaptığı açıklama "AKP Türkiye'deki rejimi ılımlı İslam rejimine çevirmeye çalışıyor. Türkiye adı konulmamış bir savaşla karşı karşıyadır. Bir yandan Türkiye'deki rejimin niteliği değiştirilmek istenirken, öte taraftan Türkiye adım adım parçalanmaya doğru sürüklenmektedir. Bunu yapanlar da inançlı insanların desteğini arkalarına almaya çalışmaktadır. Sanki İzmir halkı tercihini teokratik devletten yana kullanırsa, haksız bir önyargıdan kurtulacak deniliyor."SHP İzmir İl Başkanı Mustafa Korkmaz "Menemen Olayı'nda İzmir'in çağdaşlığını anlayamayan mollalar kente 'g vur' diyordu. Başbakan'ın kafasının ardında da bu görüş var. İzmir, her zaman Türkiye'nin Batı'ya açılan penceresi oldu ve öyle olmaya devam edecek." Kent tarihçisi Prof. Dr. Şadan Gökovalı NTV'ye yaptığı açıklama "İzmir, birçok medeniyeti barındırıyor. Yüzyıllardır her türlü yeniliğin öncelikle İzmirliler tarafından benimsenmesi nedeniyle gerici çevreler 'g vur İzmir' ifadesini kullanıyor." 

Erdoğan ne demişti 

Başbakan Erdoğan, önceki gün AKP İzmir İl Teşkilatı'nın Buca Gölet'te düzenlenen teşkilat yemeğinde, partililerle yaptığı toplantıda, "İzmir'in üzerindeki o zaman zaman yakıştırılan bazı ifadeler vardır ya, bu ifadelerin olmadığı görülecektir. Çünkü İzmir'in aslı bu değildir. O yakıştırmalar değildir. İnşallah bu yakıştırmaları da ilk seçimde silip atacaktır üzerinden. Ben buna inanıyorum" ifadelerini kullanmıştı. 


</TEXT>
</DOC>
