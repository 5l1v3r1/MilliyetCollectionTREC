<DOC>
<DOCNO> 407085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur01.html </URL>
<DATE> 2005/12/27/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
'Öğretmenevinde fuhuş' haberine Milli Eğitim Müdürü'nden ağır cevap 
</HEADLINE>
<TEXT>

     Eskişehir Milli Eğitim Müdürü Ekrem Toklucu, Eskişehir Öğretmenevi'nde 28 Ekim'de çekildiği ve kendisinin de yer aldığı iddia edilen güvenlik kamerası görüntüleriyle ilgili olarak, ''İftira edenler, komplo kuranlar adli makamlar önünde hesap verecekler'' dedi. 
     Toklucu, yaptığı yazılı açıklamada, bu konuda yürütülen adli ve idari incelemenin kendi isteği üzerine başlatıldığını kaydederek, görüntülerin çekildiği iddia edilen 28 Ekim'de Eskişehirliler Derneği'nin Ankara'da düzenlediği programa ve sonrasında iftara katıldığını bildirdi. 
     Toklucu, açıklamasında şu görüşlere yer verdi 
     ''İftar yemeğinde AK Parti Eskişehir Milletvekilleri Muharrem Tozçöken, Fahri Keskin, Keçiören Belediye Başkanı Turgut Altınok ve çok sayıda üst düzey yönetici ve işadamı katıldı. İftar yemeğinden sonra burada bulunan kişilerle bire bir görüşmelerde bulunduktan sonra takriben 01.00 civarında Ankara'dan ayrıldık. Saat 04.30 civarında Eskişehir'e geldik. İddia edilen gün ve saatlerde Ankara'dan Eskişehir'e doğru seyahat etmekteydim. Yukarıda bulunan kişiler bunlara şahittir. İftira edenler, komplo kuranlar adli makamlar önünde hesap verecekler.'' Valilik, 22 Aralık'ta Milli Eğitim Müdürü Ekrem Toklucu ve üst düzey bir bürokratın Eskişehir Öğretmenevi'nde kadınlarla birlikte olduğunu gösterdiği iddia edilen güvenlik kamerası görüntüleri hakkında soruşturma başlatmıştı. 
     
</TEXT>
</DOC>
