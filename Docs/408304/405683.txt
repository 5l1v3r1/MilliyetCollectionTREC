<DOC>
<DOCNO> 405683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko36.html </URL>
<DATE> 2005/12/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rahmi Koç Şirket portföylerimizde bazı azaltmalar yapacağız 
</HEADLINE>
<TEXT>

     Şah Tanyeri AA 

Koç Holding Şeref Başkanı Rahmi M. Koç, Tüpraş'ı devraldıktan sonra şirket portföylerinde bazı azaltmalar yapacaklarını bildirdi. 
     St. Petersburg ve Moskova'da Ramstore alışveriş merkezleri ile Moskova'da Edwards mağazasının açılışlarını gerçekleştiren Rahmi Koç, basın mensuplarının sorularını da yanıtladı. 
     Koç, özelleştirme ihalesini kazandıkları Tüpraş'la ilgili bir soru üzerine, varil başına 5.5 dolar rafinaj ücreti hesabıyla verdikleri paranın doğru değer olduğunu söyledi. 
     Tüpraş'ı parasını ödeyip devraldıktan sonra, bankacılık tabiriyle, portföylerinde bazı azaltmalar yapacaklarını belirten Koç, ''Onun çalışmasını yapıyoruz. Arkadaşlar bize bir liste getirecekler. Bazı sektörlerde odaklaşmaya karar verdik'' dedi. 
     Koç, Tüpraş için ortaklıklar teklif edildiğini, düşüneceklerini belirtti. 
     Tüpraş'ta ihale bittiği zaman telefonların kilitlendiğini, tanıyan tanımayanın kendilerini tebrik ettiğini kaydeden Koç, Petrol Ofisi'nin rafineri kurmayı planladığına ilişkin haberler konusundaki bir soru üzerine, rafineri kurmanın 5 yıl sürdüğünü belirterek, ''Rafineri öyle Migros açar gibi değil. Bence 'kuruyorum' demek başka, kurmak başka. Kurabilir. Kurmak çok uzun sürer. O kadar tahammülü var mı bilmiyorum'' dedi. 
     Rahmi Koç, bir başka soru üzerine, ülkenin savunmasıyla ilgili konular dışındakileri stratejik görmediğini söyledi. 
     Telekomünikasyonun da stratejik olmadığı görüşünü dile getiren Koç, Telsim'e en yüksek fiyatı veren dünyanın en büyüğü Vodafone'un dünyanın her yerinde olduğuna dikkat çekerek, ''Stratejik olsa sokarlar mı '' dedi. 
     GSM sektöründeki fırsatları daha kurulurken kaçırdıklarını, günümüzde de GSM'in büyük yatırım gerektirdiğini kaydeden Koç, ''O kadar büyük rekabet olacak ki kar marjı ya var ya yok. O da size, bize, tüketiciye yarayacak'' dedi. 
     Rahmi Koç, 3 büyük satın alma gerçekleştiren Koç Holding'in yeni fırsatlar çıkarsa ne zaman tekrar satın alma noktasına geleceğine ilişkin bir soru üzerine, tüm şirketlerin ayakta durması için yılda 1 milyar avroya yakın yatırım yaptıklarını, yeni bir satın alma için zaman gerekeceğini ifade etti. 
     
     ''SAKIP BEY ZAMK GİBİ AİLEYİ BİR ARADA TUTMUŞ'' 
     Rahmi Koç, Sabancı'da Sakıp Sabancı'nın vefatından sonraki gelişmelere ilişkin soru üzerine de ''Sakıp bey bu aileyi zamk gibi bir arada tutmuş, onun değeri şimdi anlaşılıyor'' yanıtını verdi. 
     Koç'un yabancılarla ortaklıklarında Sabancı'dan farklı olarak yönetimi üstlenmeyi tercih ettiğini kaydeden Rahmi Koç, büyükbabasının bakkal dükkanı da katılırsa, 4. jenerasyonun yönetimde olduğuna işaret etti. Rahmi Koç, ''Bizim bu kadar götürebilmemiz, aile geleneği, aile görgüsü ve rahmetlinin Vehbi Koç koyduğu prensiplerden'' dedi. 
     Rahmi Koç, ''alt-üst kimlik'' tartışmaları konusunda ''Ben onu hiç anlayamadım ne olduğunu. Kim alt, kim üst, kim orta, anlamadım'' derken, ''dinin çimento işlevi'' konusundaki soruya da ''Onları hiç sorma, bildiğim işler değil'' ifadesini kullandı. 
     
     -TÜRKÜM, DOĞRUYUM, ÇALIŞKANIM 
     Koç, Türklük konusunda ise ''Ne demiş Atatürk, 'Ne mutlu Türküm diyene'. Çok güzel söylemiş. Başka türlü düşünmek mümkün mü Türküm doğruyum çalışkanım'' dedi. 
     Orhan Pamuk'un hakkında dava açılmasına neden olan sözlerine ilişkin olarak da ''Hayret ediyorum bu gelişmelere'' diyen Rahmi Koç, devamla şunları şu görüşleri dile getirdi 
     ''Arkadaşımızı, Orhan beyi tanımıyorum. Kitabını da okumadım. Ama böyle bir davalı duruma girmiş olması -ben dünya basınından takip ediyorum- fevkalade aleyhimize bir gelişme oldu. Türkiye için hiç iyi bir şey olmadı. Şimdi mahkeme etmekten vazgeçerlerse o zaman daha da beter bir durum. Öyle kendimizi köşeye sıkıştırdık ki Benim kanaatim, hiç başlamamız lazımdı, yanlış oldu.'' Koç, Pamuk'un iddiasının bu kadar kolay telaffuz edilip edilmeyeceğine ilişkin soru üzerine de ''sormalı 'neye dayanarak bunu söylüyorsun ' diye. Yani o şekilde müzakere etmeli'' derken, New Orleans'ı su bastığında belediye başkanının ABD Başkanı Bush'a televizyonda söylediği sözler nedeniyle hiç kimsenin bir şey yapmadığını kaydetti. 
     
     BEŞİKTAŞ 
     Beşiktaşlı olan ve kendi evinde Trabzonspor'a 1-0 yenildiği için ''Yüreğimiz kan ağladı'' ifadesini kullanan Rahmi Koç, Beşiktaş'ın Fenerbahçe ve Galatasaray ile yaptığı maçlara gittiğini söyledi. 
     Koç, Fenerlilerin kendisine ''uğursuz geliyorsun'' dediklerini belirterek, ''Maça giderken Beşiktaş fuları takarım. Onu da çıkarırlar. 'Başımıza iş açma, içeride tekrar giyersin' derler. İçeride tekrar giyerim'' şeklinde konuştu. 
     Fenerbahçe'yi tutan bir garson nedeniyle Mustafa ve Ali Koç'un Fenerbahçeli olduğunu kaydeden Koç, ''Ömer ise Beşiktaşlı. Evde 2-2'yiz'' dedi. 
     Kendisinden konferans talebi üzerine, müzeye bağış olarak 10 bin dolar istediğini, ancak bir daha ses çıkmadığını belirten Koç, yarıyı geçtikleri tekneyle dünya turunda 22 bin 500 mil yaptıklarını, Phuket'ten Srilanka, Hindistan'ın batısı, Maldiv adaları, Arap Yarımadası'nı geçip dünya turunu tamamlayacaklarını bildirdi. 
     
</TEXT>
</DOC>
