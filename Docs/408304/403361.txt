<DOC>
<DOCNO> 403361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko15.html </URL>
<DATE> 2005/12/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Aygün Telefonların kayıt altına alınması vergiye dönüştü 
</HEADLINE>
<TEXT>

     Ankara Ticaret Odası ATO Başkanı Sinan Aygün, 5 YTL ödeyerek cep telefonlarının kayıt altına alınması işleminin, yaşanan karmaşa ve kaos nedeniyle adı konmamış bir vergiye dönüştüğünü belirtti. 
     Aygün, yaptığı yazılı açıklamada, cihazları kayıt altında bulunan cep telefonu sahiplerinin bile, kuyruğa girmemek için 5 YTL ödemeyi tercih ettiğine dikkat çekerek, 35 milyon cep telefonu abonesinin tedirgin edildiğini, binlercesinin kuyrukta çile çektiğini ifade etti. 
     Sinan Aygün, cep telefonlarının kayıt altına alınması işleminin, yaşanan karmaşa ve kaos nedeniyle adı konmamış bir vergiye dönüştüğünü kaydetti. 
     Tanınan sürenin bitmiş olmasına rağmen, belirsizliğin hala ortadan kalkmadığını dile getiren Aygün, yeni bir yasa çıkarılarak tanınan sürenin bir süre daha uzatılmasını istedi. 
     Aygün, bu kadar çok kaçak telefonun Türkiye'ye girmesinde, hükümetlerin sorumlu olduğunu ifade etti. 
     
     ''FATURALI TELEFONLAR BİLE ZAN ALTINDA KALDI'' 
     Aygün, 18 milyon telefonun 6 milyonunun klonlu olduğunu, yeni alınan telefonların bile klonlu çıktığı konusunda şikayet aldıklarını belirterek, şunları kaydetti 
     ''Telefonlar değil, vatandaş klonlanmış. Telefonların kayıt altına alınması elbette olması gereken bir operasyon. Ancak, uygulama göstermiştir ki, faturalı telefon almış vatandaşlar bile zan altında kaldı. Alan da satan da ne yapacağını bilemiyor. Temiz sayfa açacağız diye tüketicinin hayatı karartılmamalıdır.'' 
     
     VATANDAŞLARDAN GELEN ŞİKAYETLER 
     Telefonların kayıt altına alınması sırasında tüketicilerden çok sayıda şikayet aldıklarını ifade eden Aygün, bu şikayetleri şöyle sıraladı 
     ''-Faturalı telefon aldım, ancak faturamı kaybettim. Şimdi ispat edemiyorum. 
     -Faturam var, ancak faturada IMEİ numarası yer almıyor. 
     -Aynı gün aynı yerden aldığım iki telefonun birine ''klonlu'' mesajı geldi. 
     -Uyarı mesajında yer alan cihaz numarasının benim telefonumla bir ilgisi yok. 
     -3 ayrı operatörden de mesaj aldım, hangisine başvurayım 
     -Faturamı ibraz etmeye gittim kuyruğu görünce geri döndüm. 5 milyon ödemeyeyim diye yarım gün harcadım ve 10 YTL yol parası ödedim. 
     -Mesaj gelmedi, telefonumun durumunu nasıl öğrenebilirim '' 
     
</TEXT>
</DOC>
