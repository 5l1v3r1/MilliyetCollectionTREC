<DOC>
<DOCNO> 402795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo20.html </URL>
<DATE> 2005/12/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kayserispor Galatasaray'ın bize karşı önlem alması gerekiyor... 
</HEADLINE>
<TEXT>

     Kayserispor, Galatasaray maçı hazırlıklarını sabah idmanıyla sürdürürken, teknik direktör Ertuğrul Sağlam, futbolcularına, ''Bizim Galatasaray'a değil, onların bize ve sistemimize karşı önlem alması gerekiyor'' düşüncesini aşılamaya çalışıyor. 
     Turkcell Süper Ligi'nde, cuma günü Galatasaray ile karşılaşacak Kayserispor, hazırlıklarını kulüp tesislerinde yaptığı idmanla sürdürdü. 
     Rashad'ın dışındaki futbolcuların tam kadro hazır bulunduğu idman öncesinde, futbolcularıyla toplantı yapan Sağlam, bazı futbolcularda gözlemlediği aşırı motivasyonu düşürmeye çalıştı. 
     Futbolcularına, lig üçüncüsü olduklarını, özverili ve başarılı futbolları yüzünden bu noktaya geldiklerini hatırlatan Sağlam, Galatasaray'ın kendilerine karşı önlem alması gerektiği üzerinde durdu. 
     Isınma hareketleri ve tek pas çalışması yapan futbolcular, daha sonra yarı sahada çift kale maç yaptı. Sarı-Kırmızılı futbolcuların oldukça hırslı olduğu ve kimi zaman birbirleriyle şakalaştıkları görüldü. 
     Teknik direktör Sağlam, AA muhabirine yaptığı açıklamada, devrenin son maçı ve Galatasaray'ın lig ikincisi olması nedeniyle maçın ayrı bir önemi bulunduğunu kaydetti. 
     Lig üçüncülüğünü matematiksel olarak garantilediklerini, ancak kendi saha ve seyircisi önünde maçı kazanarak devre arasına moralli girmek istediklerini ifade eden Sağlam, Vestel Manisaspor maçının sıkıntılarını üzerilerinden attıklarına ve gerekli dersi çıkarttıklarına dikkat çekti. 
     Hazırlıkların son derece güzel ve istediği gibi geçtiğini vurgulayan Sağlam, şunları söyledi 
     ''Türk futbolcusuna böyle büyük maçlardan önce ekstra motivasyon unsurları yüklemek gereksiz. Zaten onlar gerektiği şekilde motive oluyorlar maça. Bazen, aşırı motivasyonu düşürmek gerekiyor. Kendi sahamızda oynayacağımız maçta kesinlikle kazanmak için oynayacağız. Onlar da iyi bir takım, iyi kadroları var, ama rakibe önlem almaktansa kendi oyunumuzu sahaya yansıtıp bizim futbolcularımıza, bizim sistemimize önlem almalarını sağlamamız gerekiyor. Bunu oyuncularıma da söyledim. Kaldı ki biz de lig üçüncüsüyüz. Belli bir kalitemiz var. Dolayısıyla bu kaliteyi sahaya yansıttığımızda bu maçı alacağımıza inanıyorum.'' Ertuğrul Sağlam, son iki maçta 1 puan alan futbolcularının, puan kayıplarını telafi etmek için bu maçta daha iyi mücadele edeceklerine inandığını da bildirdi. 
     
</TEXT>
</DOC>
