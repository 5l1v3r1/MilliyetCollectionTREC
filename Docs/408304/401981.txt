<DOC>
<DOCNO> 401981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun18.html </URL>
<DATE> 2005/12/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İran Cumhurbaşkanı Ahmedinecad İsrail Avrupa’ya taşınsın 
</HEADLINE>
<TEXT>

     İRAN Cumhurbaşkanı Mahmud Ahmedinecad, İsrail devletinin Avrupa’ya taşınmasını önerdi. İran Resmi Haber Ajansı’nın İRNA haberine göre Ahmedinecad, Suudi Arabistan’ın Mekke kentinde bugün sona eren İslam Konferansı Örgütü zirvesinin ardından düzenlediği basın toplantısında, Yahudi soykırımı konusundaki ’şüphelerini’ dile getirdi. 
     Bazı Avrupa ülkelerinin, Hitler’in milyonlarca masum Yahudi’yi fırınlarda yaktığında ısrar ettiğini’ söyleyen Ahmedineced, bu ısrarın soykırım tezini reddedenleri hapse atacak dereceyi bulduğunu savundu. İran lideri, "Biz bu iddiayı kabul etmesek de, doğru olduğunu varsayarsak, Avrupalılara şunu soruyoruz Kudüs’ü işgal edenlere verdikleri desteğin gerekçesi masum Yahudilerin Hitler tarafından öldürülmesi midir " dedi. 
     Avrupa’yı dürüstlüğe çağıran Ahmedinecad, "Eğer Avrupalılar dürüstse Avrupa’da bazı bölgeleri Siyonistlere vermeliler. Siyonistler Avrupa’da kendi devletlerini kurabilir. Avrupa’nın bir kısmını verin, biz de destekleyelim" dedi. 
     
     İSRAİL VE ABD’DEN TEPKİ 

     İran Cumhurbaşkanı Mahmud Ahmedinejad’ın "Hitler’in Yahudileri yaktığı iddialarını kabul etmedikleri" ve İsrail’in Avrupa’ya taşınması önerisiyle ilgili açıklamalarına İsrail ve ABD tepki gösterdi. 
     Ahmedinejad’ın, İslam Konferansı Örgütü’nün İKÖ Mekke’deki olağanüstü zirvesinden sonra gazetecilere yaptığı söz konusu açıklamasıyla ilgili olarak İsrail Dışişleri Bakanlığı sözcüsü Mark Regev, "Maalesef, İran Cumhurbaşkanı, Yahudileri ve İsrail’i ilgilendiren öfke uyandırıcı, hatta ırkçı düşüncelerini ilk defa dile getirmiyor" dedi. 
     Regev, "Ahmedinejad’ın sadece İsrail’i ilgilendiren bir sorun olmadığı bütün uluslararası toplum için kaygı verici olduğu" ifadesini kullandı. 
     İsrail Başbakanı Ariel Şaron’un sözcülerinden Raanan Gissin de "Ahmedinejad’ın Arap dünyasındaki bir çok grupta olan, Yahudilerin atalarından kalma topraklarda bir Musevi, demokratik devlet kurma hakkı olmadığı yönündeki ortak anlayışı seslendirdiğini" söyledi. 
     "Sayın Ahmedinejad, sizin atalarınızdan çok önce bizlerin burada olduğunu unutmayın"diyen Gissin, atalarının topraklarında yaşama hakları bulunduğunu ifade etti ve "Tanrıya şükür ki, böyle bir açıklamanın gerçeğe dönüşmesini engelleyecek gücümüz var" diye konuştu. 
     ABD’den de Beyaz Saray sözcüsü Scott McClellan tarafından yapılan açıklamada, "Bunun Ahmedinejad’ın açıklaması , Washington’un İran’daki rejime ilişkin kaygılarını vurgulayan yeni bir unsur ve bu rejimin neden nükleer silah geliştirme gücünün olmaması için daha fazla neden olduğu" kaydedildi. 
     Ahmedinejad, Mekke’de İKÖ zirvesi sonrasında yaptığı açıklamada, "Hitler’in Yahudileri yaktığı iddialarını kabul etmediklerini" ifade ederek, "Eğer Avrupalılar çok istiyorlarsa Avrupa’dan siyonistlere yer versinler" demişti. 
     İran Cumhurbaşkanı, "Bazı Avrupa ülkeleri, Hitler’in milyonlarca mazlum Yahudi’yi fırınlarda yaktığında ısrar ediyor. Bunun aksini söyleyeni yargılayıp cezaevine gönderiyorlar, ama biz bu iddiaları kabul etmiyoruz. Eğer böyle bir şey varsa bizim Avrupalılara sorumuz şudur Acaba mazlum Yahudilerin Hitler tarafından öldürülmesi işgalci Siyonist rejimi desteklemelerinin bir nedeni mi 
     Eğer Avrupalılar doğru söylüyorlarsa kendileri Avrupa’da, mesela Almanya’da, Avusturya’da veya başka Avrupa ülkelerinde birkaç eyaleti siyonistlere versinler ve Siyonistler kendi devletlerini Avrupa’da kursunlar. Siz Avrupa’da onlara bir yer verin o zaman biz de bunu destekleriz. Biz onların aleyhine hiçbir şey söylemeyiz" diye konuşmuştu. 
     Ahmedinejad’ın, Ekim ayında, "Siyonistsiz Dünya" başlıklı bir konferansta yaptığı konuşmada da "İsrail haritadan silinmeli" şeklindeki sözleri tepkilere yol açmıştı. 
     
</TEXT>
</DOC>
