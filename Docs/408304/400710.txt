<DOC>
<DOCNO> 400710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko53.html </URL>
<DATE> 2005/12/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Serdengeçti 2005 yılında yapılan döviz alımı, en yüksek tutardır 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası'nın 2002-2 Aralık 2005 döneminde toplam net döviz alım tutarının 37.5 milyar dolara ulaştığını söyledi Serdengeçti, Merkez Bankası'nda düzenlediği basın toplantısında, Enflasyon Hedeflemesi Rejiminin Genel Çerçevesi ile 2006 Yılı Para ve Kur Politikası konularında açıklamalarda bulundu. 
     Süreyya Serdengeçti, Merkez Bankası'nın 22 Aralık 2004 tarihinde başladığı günlük döviz alım ihalelerinde 2 Aralık 2005 tarihi itibarı ile toplam 7.1 milyar dolar alındığını bildirdi. 
     Söz konusu dönem içinde düzenlenen toplam 231 ihalede ortalama alım tutarının ise 30.9 milyon dolar olduğunu ifade eden Serdengeçti, ayrıca, döviz kurlarında oluşan ya da oluşması beklenen aşırı oynaklık üzerine, Merkez Bankası'nın 2005 yılı içinde döviz piyasasına altı defa doğrudan alım yönünde müdahalede bulunduğunu kaydetti. 
     Uygulanmakta olan para ve kur politikalarının bir gereği olan ve sürekli geliştirilen şeffaflık ilkesi çerçevesinde, 2002 yılından itibaren gerçeklestirilen doğrudan döviz alım satım müdahalelerine ilişkin verilerin 21 Ekim 2005 tarihinden itibaren Merkez Bankası'nın internet sitesinde yayımlanmaya başladığını belirten Serdengeçti, şöyle devam etti 
     ''2005 yılı içinde, 2 Aralık 2005 tarihi itibarıyla ihaleler ve müdahaleler yoluyla alımı yapılan toplam döviz tutarı 21.5 milyar dolar olmuştur. Merkez Bankası'nca 2005 yılında alımı yapılan döviz tutarı, şimdiye kadar Merkez Bankası'nca bir takvim yılı içinde alınan en yüksek tutardır. 2002 - 2 Aralık 2005 döneminde toplam net döviz alım tutarı 37.5 milyar dolara ulaştı'' 
     
     ''GÜNLÜK DÖVİZ ALIM İHALELERİNE DEVAM EDİLECEK'' 
     Uygulanmakta olan ekonomik program ile 3 Ekim 2005 tarihinde baslayan AB'ne katılım müzakere sürecinin, hem ters dolarizasyon sürecini hem de ödemeler dengesini olumlu biçimde etkilemeye devam etmesinin beklendiğini ifade eden Serdengeçti, 2006 yılında da döviz arzının yüksek seyredeceği öngörülerek günlük döviz alım ihalelerine devam edilmesine karar verildiğini söyledi İhalelerde alımı yapılacak tutarın ise 2006 yılı başından itibaren günlük 15 milyon dolardan 20 milyon dolara çıkarılacağını söyleyen Serdengeçti, 2006 yılında da döviz likiditesinde olağanüstü farklılaşmalar görülmedikçe bu programda değişikliğe gidilmeyeceğini belirtti. 
     
     DÖVİZ ALIM İHALELERİNDE GÜNLÜK ALIM TUTARI ARTIRILDI 
     Döviz alım ihale esaslarını açıklayan Serdengeçti, şöyle devam etti 
     ''2 Ocak 2006 tarihinden itibaren baslamak üzere 2006 yılı için günlük ihale tutarı 20 milyon dolar olarak belirlendi. Türkiye'de işgünü olmasına ragmen ABD'nde ödeme sistemlerinin tatil olduğu günlerde, yarım işgünlerinde ve ihale öncesinde Merkez Bankası'nca dövize doğrudan alım ya da satım yönünde müdahale edilen günlerde ihale düzenlenmeyecek. 
     Sadece ihalede kazanan bankalara mahsus olmak üzere, ihalede gerçekleşen ortalama fiyat üzerinden ek satım opsiyonu tanınacak. Bu şekilde kullanılabilecek opsiyon tutarı her bankanın ihalede sattığı tutarın yüzde 200'ü kadar olacak. 
     Böylelikle, 20 milyon dolar ihale ve 40 milyon dolar opsiyon hakkı olmak üzere günlük olarak alınacak tutar en fazla 60 milyon dolar olacak.'' Bankaların ihale tekliflerini saat 13.30-13.45 arasında verebileceklerini belirten Serdengeçti, döviz alım ihalesiyle ilgili diğer koşulların değiştirilmediğini, önceki dönemdeki gibi uygulanmaya devam edileceğini söyledi. 
     Serdengeçti, diğer taraftan, büyük bir dışsal şok ya da öngörülemeyen olağanüstü gelişmeler nedeniyle döviz piyasasında derinliğin kaybolması, buna bağlı olarak döviz fiyatlarında ortaya çıkabilecek aşırı oynaklık ve saglıksız fiyat oluşumlarının gözlenmesi halinde, önceden kamuoyuna duyurularak döviz alım ihalelerine ara verilebileceğini bildirdi. 
     
     ''DÖVİZ KURLARI PİYASADA BELİRLENECEK'' 
     Sonuç olarak, 2006 yılında da döviz kurları piyasada arz ve talep koşulları tarafından belirleneceğini ifade eden Serdengeçti, döviz arz ve talebini belirleyen esas unsurların ise, uygulanan para ve maliye politikaları ile yapısal reform süreci tarafından belirlenen ekonomik temeller ve bekleyişler olduğunu söyledi. 
     Kuşkusuz, ekonomik temeller ve istikrar programına ilişkin gelismeler ile bekleyişlerde bozulmaların ortaya çıkması halinde döviz kurunda dalgalanmaların gözlenebileceğini anlatan Serdengeçti, şöyle devam etti 
     ''Unutulmaması gerekir ki, dalgalı döviz kuru rejiminde ekonomik birimler kur riskinin piyasada olduğu bir ortamda faaliyette bulunmaktadırlar. Ancak, Merkez Bankası'nca sürekli vurgulandığı üzere kur riski yönetilebilir bir risk olup, ekonomik birimlerin bu riskin etkin bir şekilde yönetilebilmesini sağlayacak mekanizmaları olusturmaları gerekmektedir.'' 
     
     LİKİDİTE 
     Geçici nitelikte likidite sıkışıklıkları yaşansa da, Merkez Bankası'nın 2005 yılında döviz alım ihaleleri ve doğrudan alım müdahaleleri ile temel senaryoda öngörülen tutarın çok üzerinde döviz alması ve karşılığında piyasaya büyük miktarda Türk parası likidite vermesi sonucu, piyasadaki fazla likidite koşulları yıl boyunca devam ettiğini belirten Serdengeçti, piyasadaki fazla likidite tutarının, 2 Aralık 2005 itibarıyla 6.6 milyar YTL düzeyinde olduğunu söyledi. 
     Serdengeçti, mevcut verilere göre, yılın kalan döneminde ve 2006 yılında, piyasadaki likiditeyi asıl olarak, para tabanı talebi artışı, Hazine'nin Merkez Bankası'na olan kupon ve anapara itfaları ve Hazine hesaplarındaki artış azaltıcı yönde etkilerken, Merkez Bankası'nın net döviz alımları, Merkez Bankası'nın zorunlu karşılıklar ve fazla likiditeyi çekmek için yapacağı faiz ödemeleri ve Hazine'nin net döviz cinsi girişlerinin Türk parası cinsi borç ödemelerinde kullanılmasının artırıcı yönde etkileyeceğini kaydetti. 
     
     DÖVİZ KURLARI 
     Daha önceki dönemlerden farklı olarak, 2006 yılında Hazine'nin döviz cinsi gelir gider dengesinin likidite üzerinde daha fazla önem kazanabileceğini belirten Serdengeçti, zira, özelleştirme gelirleri ile TMSF'nin varlık satışlarından elde edilecek gelirlerin yüksek tutarlara ulaşacağını ifade etti Bu gelirlerin Merkez Bankası nezdindeki Hazine hesaplarına aktarılacak kısmının büyük oranda döviz cinsinden olacağının öngörüldüğü bildiren Serdengeçti, bu nedenle, Hazine'nin döviz işlemleri piyasadaki likidite üzerinde azaltıcı etki yapmayabileceğini vurguladı Serdengeçti, ''diğer bir ifade ile, 2005 yılının kalan dönemi ile 2006 yılında Hazine'nin, özelleştirme gelirleri ve TMSF varlık satıslarından elde edeceği gelirler ile döviz cinsi borçlanma tutarı, iç ve dış borç dahil döviz cinsi borç ödemelerinin karşılanmasına ya da önceki yıllardan farklı olarak önemli bir açık vermemesine neden olabilecektir'' dedi. 
     
</TEXT>
</DOC>
