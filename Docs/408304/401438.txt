<DOC>
<DOCNO> 401438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo20.html </URL>
<DATE> 2005/12/07/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
FIFA davalık oldu 
</HEADLINE>
<TEXT>

     Fransa Birinci Futbol Ligi takımlarından Olympique Lyon, FIFA'nın milli takıma çağırılan oyuncuları kulüplerin göndermesini zorunlu kılmasıyla ilgili uygulaması hakkında dava açtı. 
     Olympique Lyon'un, savunma oyuncusu Eric Abidal'ı Fransa Milli Takımı'na göndermesi ve Kosta Rica ile oynanan özel maçta bu futbolcunun ayağının kırılması üzerine FIFA'ya dava açtığı belirtildi. 
     Fransız kulübü, FIFA'nın tutumuna itiraz ederek, kulüplerin oyuncularını FIFA baskısı altında milli takımlara gönderdiğini ve sakatlık durumunda tüm giderleri ve sorunları futbolcunun kulübünün karşıladığını açıkladı. 
     Kulüp Başkanı Jean Michel Aulas, davayı değerlendirerek, ''Fransız ve Avrupa anayasasına aykırı bir durum. Avrupa'nın en büyük kulüplerinin dahil olduğu G-14'ün ve Fransa Profesyonel Kulüpler Derneği'nin desteğini alarak mahkemeye gittik'' dedi. 
     
</TEXT>
</DOC>
