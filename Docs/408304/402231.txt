<DOC>
<DOCNO> 402231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/siyaset/axsiy01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne Sayın Bakan 
</HEADLINE>
<TEXT>


İçişleri Bakanı Aksu'nun, 'İçkili yerler kaldırılmayacak' demesine rağmen, 'Kırmızı sokak' kervanına Üsküdar Belediyesi de dahil oldu. İlçe Belediye Meclisi, 'içki yasağı uygulanacak yerler raporu'nu kabul etti 

Gürkan Akgüneş - İstanbul 


İçişleri Bakanı Abdülkadir Aksu'nun, "İçkili yer bölgelerinin daraltılması, kaldırılması, içki içmenin yasaklanması gibi bir uygulama, düzenleme kesinlikle söz konusu değil" açıklamasına rağmen, içki yasağı uygulanacak yerleri belirleyen belediyelere İstanbul'un göbeğindeki Üsküdar Belediyesi de katıldı. 
Üsküdar Belediye Meclisi'nde dün, Hukuk ve Çevre Komisyonu'nca hazırlanan "ilçede içki yasağı uygulanacak yerleri belirleyen rapor" görüşüldü. Raporun onayı öncesi CHP'li meclis üyeleri söz aldı. CHP Meclis Grubu Sözcüsü Harun Cömert'in isteği üzerine, raporla birlikte hazırlanan "İçkili Yerler Karar Krokisi" meclis salonuna asıldı. 
Krokide kırmızıyla işaretlenen yerlerin içkili alandan çıkarılacağına dikkat çeken Cömert, "Kırmızı bölgelerdeki mevcut içkili yerler bir defadan fazla el değiştirirse, içkili olmaktan çıkacak. Yeşil yerler ise alternatif yerler. Bölgeyi gezdim. Yeşil yerlerin yüzde 80-90'ı, yeşil alan, park ya da yalı. Burada istesen de içkili yer yapamazsın. 5 veya 10 yıl içinde Üsküdar içkisiz hale getirilecek" dedi. 
CHP Grup Başkan Vekili Ayhan Algantürk de, komisyon başkanının raporu tek başına hazırladığını ve komisyonda görüşülmediğini öne sürerek, "Bu konu 10 bin kişinin geçimini sağladığı bir sektörü ilgilendiriyor. Konumuz içki yasağıdır. Bugün içkili lokantaların bulunduğu bölgeler kaldırılacak" diye konuştu. 

Raporu savundu 
Raporu hazırlayan komisyonun başkanı Hilmi Türkmen de, söz alarak raporu savundu. Kırmızı çizgili yerlerin emniyet ve kültür turizm müdürlüğü ile belediye görevlilerince belirlendiğini, buralardaki içkili yerlerin kapatılmayacağını, ancak yeni yerler açılamayacağını vurgulayan Türkmen, şunları söyledi 
"Ruhsatını bir kez devretmek isteyenlere engel yok. İçki satışının yasaklanması söz konusu değildir. Halk tarafından beğenilmezse halk gereğini yapacaktır. Rapora CHP dışındakiler onay vermiştir. Raporun, komisyondan geldiği şekilde geçmesi gerekmektedir." 

9 ret, 18 kabul 
Tartışmaların ardından yapılan oylamada, raporun komisyona iade edilmesi talebi reddedildi. Daha sonra komisyon raporu oylamaya sunuldu. 37 üye mecliste oylama öncesi Saadet Partili iki üye dışarı çıktı. Bunlara AKP'li 2 üyenin de eşlik ettiği gözlendi. Rapor, oylamaya katılan 27 üyeden 18'inin oyuyla kabul edildi. Meclise toplantısına başkanlık yapan Meclis 2. Başkan Vekili Hüseyin Özdemir, konunun saptırıldığını öne sürerek, "Kırmızı yerlerde kapatma yok, yenisi açılamıyor. Yenisi yeşil olan yerlerde açılabiliyor" dedi. 




</TEXT>
</DOC>
