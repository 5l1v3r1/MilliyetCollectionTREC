<DOC>
<DOCNO> 406387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/spor/spo03.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral fedak rlık 
</HEADLINE>
<TEXT>


Ayak baş parmağından sakatlığı bulunan Hakan Şükür, Gerets'in, "Sana ihtiyacım var" demesi üzerine ameliyatını sezon sonuna bıraktı 

ERHAN TELLİ 


Galatasaray'ın golcüsü ve kaptanı Hakan Şükür, fedak rlık yaparak ayak baş parmağındaki sakatlık nedeniyle ameliyat olmaktan vazgeçti. Kulüp doktorlarının kontrolleri sonucunda ameliyat masasına yatması gündeme gelen tecrübeli forvet, Teknik Direktör Eric Gerets'in isteğiyle operasyonu sezon sonuna bıraktı. 
Ameliyat olması halinde en az 2 ay süreyle sahalardan uzak kalması gündeme gelen Hakan, Gerets'in, "Şampiyonluk yarışında sana ihtiyacımız var" demesi üzerine rotasını İtalya'ya çevirdi. Milli futbolcu, Milano'ya giderek özel bir tedavi göreceğini söyledi. Sağ ayak baş parmağındaki sakatlığın giderilmesi için iğne tedavisi uygulanacak olan Hakan'ın ligde ikinci yarının ilk maçına kadar hazır duruma getirilmesi hedefleniyor. 

Emrah iddiası 

Sarı - kırmızılı takımda, Trabzonspor'da kadro dışı bırakılan Emrah Eren'in transferi gündeme geldi. Sezon başında Galatasaray'la her konuda anlaşmasına rağmen, yoğun baskılar nedeniyle Karadeniz ekibiyle sözleşme yenileyen tecrübeli sağ kanat futbolcusunun, bordo - mavili takımdan ayrılarak eski kulübüne dönmek istediği öğrenildi. Emrah'ın önümüzdeki günlerde sözleşme imzalayabileceği belirtildi. 

Takım da şokta 

Riva Projesi için düzenlenen genel kurulun ertelenmesi sezon başından bu yana paralarını alamayan futbolcuları da şoke etti. Yaklaşık 7 milyon euro tutarındaki alacaklarını tahsil etmek için bütün umutlarını genel kurula bağlayan sarı - kırmızılılar erteleme kararıyla hayal kırıklığı yaşadı. Bazı üyeler, "İstediğimiz oldu ama şimdi futbolcuların çekleri nasıl ödenecek Paralar verilmezse şampiyonluk da gider" yorumları yaptı. Bazı gazetecilerin ise oyuncuları telefonla arayarak erteleme kararı alındığını bildirmesi de dikkat çekti. 

Gerets'ten tatil ödevi 

Galatasaray Teknik Direktörü Eric Gerets'in, Malatyaspor'la oynanan Fortis Türkiye Kupası maçı ardından devre arası tatiline çıkan futbolcularına özel olarak hazırladığı antrenman programları verdiği ortaya çıktı. Her oyuncunun fizik durumuna göre idman programı tespit eden Gerets, sarı - kırmızılı futbolculardan verdiği çalışmaları aksatmadan yapmalarını istedi. Belçikalı hocanın, izin dönüşü ağır kondisyon idmanları yaptıracağı, oyuncularını bu şekilde hazır durumda tutmak istediği belirtildi. 


</TEXT>
</DOC>
