<DOC>
<DOCNO> 403136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo31.html </URL>
<DATE> 2005/12/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ziya Doğan Düşme hattından çıkabilmek için Gaziantep'i yenmeliyiz 
</HEADLINE>
<TEXT>

     Malatyaspor Teknik Direktörü Ziya Doğan, deplasmanda Samsunspor karşısında 9 puanlık bir galibiyet aldıklarını belirterek, ''Düşme hattından çıkabilmek için Gaziantepspor maçını da mutlaka kazanmamız gerekiyor'' dedi. 
     Ziya Doğan, AA muhabirine yaptığı açıklamada, Samsunspor galibiyetinin takım için çok önemli olduğuna işaret ederek, ''Ligin ikinci devresinde ümidimizin artması ve alt sıralardan kurtulabilmemiz bakımından bu maç önemliydi. İyi konsantre olduk ve 5 eksiğimiz bulunmasına karşın galip gelmesini bildik'' dedi. 
     Samsunspor maçının geride kaldığını dile getiren Doğan, önlerinde çok önemli bir Gaziantepspor maçının bulunduğunu ifade ederek, şöyle dedi 
     ''Samsunspor maçını artık geride bıraktık. Futbolda bugün yoktur, yarın vardır. Biz de Gaziantepspor maçına konsantre olmak durumundayız. Rehavete kapılmak gibi bir lüksümüz olamaz. Henüz her şey bitmiş değil. Düşme hattından çıkabilmek için kendi sahamızda oynayacağımız Gaziantepspor maçını da mutlaka kazanmamız gerekiyor.'' 
     
     TRANSFER 
     Ziya Doğan, şu anda yurt içinde alabilecekleri futbolcu olmadığını, özellikle üç büyüklerden futbolcu transfer etme gibi bir düşüncelerinin bulunmadığını kaydetti. 
     Doğan, şunları söyledi 
     ''Basında çıkan üç büyüklerden futbolcu alacağımız yönündeki transfer haberleri gerçekleri yansıtmıyor. Çünkü bu futbolcuların maliyeti çok yüksek. Transfer çalışmalarımızı yurt dışında sürdürüyoruz. Kulüp başkanımız Hikmet Tanrıverdi, transfer komitesindeki yöneticilerimiz ve teknik heyet olarak bizler, sık sık yurt dışına çıkarak futbolcu izliyoruz.'' 26 Aralık'ta yapacakları ikinci yarı hazırlık kampına yurt dışından transfer etmek istedikleri futbolcuları da dahil edeceklerini belirten Doğan, alınacak yabancı oyuncuların belirlendiğini sözlerine ekledi. 
     
</TEXT>
</DOC>
