<DOC>
<DOCNO> 403300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun06.html </URL>
<DATE> 2005/12/14/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Köpeğin yuttuğu burnu çıkarıp diktiler 
</HEADLINE>
<TEXT>

     LONDRA, DHA 

FRANSA’da dünyanın ilk yüz nakli operasyonunun gerçekleştirilmesinin ardından bu kez de Çek Cumhuriyeti’nden bir ’tıpta ilk’ haberi geldi. 
     Burnu bir köpek tarafından ısırılıp yutulan çocuk, götürüldüğü hastanenin doktorları tarafından eski burnuna kavuşturuldu. Bu başarılı ameliyat, doktorların, köpeğin midesini açıp ısırılan burnu tek parça halinde bulması sayesinde gerçekleşti. 
     İngiliz Daily Telegraph gazetesindeki habere göre, ’alanında bir ilk’ olarak nitelendirilen operasyon, ismi açıklanmayan çocuğun Lipova köyünde bir köpeğin saldırısına uğramasının ardından gerçekleştirildi. Saldırının ardından babası çocuğu derhal hastaneye götürdü. Brno’daki St. Anna Hastanesi cerrahları, çocuğun burnunun kopmuş olduğunu görünce, köpeği itlaf etmekle görevli veterinere telefon etti ve kendisinden, köpeğin midesinde çocuğun burnunu bulmasını istedi. 
     
     ESKİSİ GİBİ KOKU ALABİLİYOR 

     Veteriner de bunun üzerine hayvanın karnını açarak, şans eseri tek parça halinde kalmış olan burnu köpeğin midesinden çıkardı. Kopmuş burun parçası, enfeksiyon riskine karşı sterilize edilerek, 11 saatlik bir ameliyatla çocuğun yüzüne dikildi. Operasyonun ardından koku alma duyusunu kaybetmediği anlaşılan çocuğun rahatlıkla burnundan nefes alıp verebildiği de belirtildi. 
     Hastanenin baş estetik cerrahı olan Prof. Jiri Vesely, "Kopardığı burnu yutmadan önce çiğneyip çiğnemediğini görmek için köpeğin midesini kontrol etmeyi uygun bulduk. Burnu bir bütün olarak çıkarabilmemiz harika oldu" diye konuştu. 
     
</TEXT>
</DOC>
