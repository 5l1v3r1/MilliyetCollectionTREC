<DOC>
<DOCNO> 404986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sondun30.html </URL>
<DATE> 2005/12/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İsrail'de namus cinayeti İki kişi, kız kardeşlerini boğarak öldürdü 
</HEADLINE>
<TEXT>

     İsrailli Arap toplumunda, namus cinayetlerine bir yenisi eklendi. 
     Galile bölgesinde yaşayan iki Arap vatandaşı, kız kardeşlerini evlilik dışı ilişkiye girdiği gerekçesiyle, boğarak öldürdüklerini itiraf ettiler. 
     Hasan ve Enver Salame kardeşler, 23 yaşındaki Abir'i öldürdükleri şüphesiyle Cumartesi akşamı gözaltına alındıktan sonra polise verdikleri ifadede, Abir'i anne ve babasıyla yaşadığı eve giderek otomobille aldıktan sonra yakındaki koruluğa götürdüklerini anlattılar. İki kardeş, ''Hiç direnç göstermedi, sakindi. Evden aldık, korulukta, son nefesini verinceye kadar ellerimizle boğduk'' dediler. 
     Polis, Abir'in Karmiel yakınlarındaki köyde bir erkekle evlilik dışı ilişkide bulunduğunu belirtti. 
     Arap kardeşlerin avukatı ise suçun itiraf edilmesi nedeniyle, cezayı düşürmeye çalışacağını belirtti. Olayın trajik olduğunu, modern dünyanın mantığından uzak, eskimiş sosyal kurallar doğrultusunda bir genç kadının hayatını yitirdiğini söyleyen avukat, ciddi bir sosyal sorunun söz konusu olduğunu kaydetti. 
     Namus cinayeti, İsrail'deki kadın örgütlerince de kınandı. Şiddet Karşıtı Kadınlar Örgütü, Arap toplumu liderlerini, genel olarak kadınlara karşı şiddet uygulamalarında ve özel olarak namus cinayetlerinde sessiz kalmakla suçladı. 
     
     12 KADIN NAMUS CİNAYETİ KURBANI 
     Örgütün sorumlusu Ayda Tume Süleyman, bu yıl 12 İsrailli Arap kadının namus cinayetlerine kurban gittiğini belirtirken, ''sessizlik'' devam ettikçe bir sonraki cinayetin çok uzakta olmadığını ifade etti. 
     Kayan adlı örgüt de, Arap Gözlem Komitesi'ne ve toplumun dini liderlerine başvurarak, bu tür cinayetlerin önlenmesi amacıyla acil toplantı yapılmasını istedi. 
     Namus cinayetlerine Batı Şeria ve Gazze Şeridi'nde de sıkça rastlanıyor. Filistin Kadın Sorunları Bakanlığı'na göre, geçen yıl aynı nedenle öldürülen genç kız ve kadınların sayısı 20 oldu. Bununla birlikte, ortaya konulan bu rakamların gerçeği yansıtmaktan uzak olduğu belirtiliyor. 
     Arap Müslüman ve Hıristiyan toplumun iç içe, ancak birbirinden uzak yaşadığı Filistin'de, genç kız ve kadınların evlilik dışı ilişkilerinin yanı sıra bir diğer dinden erkekle duygusal ilişkiye girmelerine de kötü gözle bakılıyor ve ''aile şerefini lekelemek'' olarak kabul edilen ilişkinin cezası genelde ölüm oluyor. 
     Ramallah yakınlarındaki Carir köyünden Müslüman bir kızın geçen aylarda Taybe'li bir Hıristiyan erkeğe aşık olması aynı sonucu getirti. Durumu öğrenen aile, genç kızı ''zehir içmeye zorlayarak'' ölümüne neden olmuş, köyün sakinleri de genelde Hıristiyan Arapların yaşadığı Taybe'yi basarak, bazı ev ve araçları ateşe vermişti. 
     
</TEXT>
</DOC>
