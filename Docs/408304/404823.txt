<DOC>
<DOCNO> 404823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur30.html </URL>
<DATE> 2005/12/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kaza yapan ambulanstaki 5 kişi yaralandı 
</HEADLINE>
<TEXT>

     Antalya’da, kamyonla çarpışan ambulansta bulunan 5 kişi yaralandı. 
     AA muhabirinin aldığı bilgiye göre, Havaalanı Yolu’nda meydana gelen trafik kazasında, Uğur Şengün yönetimindeki 07 ANY 98 plakalı Kadın Sağlığı Merkezi’ne JİNEFEM ait ambulans, Ali Ünal yönetimindeki 07 RR 414 plakalı kamyon ile çarpıştı. Çarpmanın etkisiyle savrulan ambulans bir süre sürüklendi ve daha sonra devrildi. Devrilerek sürüklenmeye devam eden ambulans, yol kenarındaki ağaca çarparak durabildi. 
     Kazada ambulansta bulunan hemşireler Aysu Bağdatlı, Gülcan Esen, Hande Yılmaz ile sağlık görevlisi Hüseyin Bilen ve ambulans şoförü Uğur Şengün hafif yaralandı. 
     Sağlık görevlisi Hüseyin Bilen, AA muhabirine yaptığı açıklamada, kazadan sonra ambulansın savrulmaya başladığını belirterek, ne olduğunu anlayamadığını söyledi. 
     Yaralılar başka bir ambulans ile Antalya Devlet Hastanesi’ne kaldırılarak, ayakta tedavi edildiler. 
     
</TEXT>
</DOC>
