<DOC>
<DOCNO> 407350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy19.html </URL>
<DATE> 2005/12/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Skandal "evlilik rehberi"... Belediye İlgili müdür görevinden alındı 
</HEADLINE>
<TEXT>

     Altındağ Belediyesi önünde toplanan çeşitli kadın örgütlerinin temsilcileri, belediye tarafından hazırlanan "Evlilik ve Nikah Merkezi" kitapçığının dağıtılmasını protesto etti. 
     "Ankaralı Feministler", "Mor Çatı" ve "Kadın Eğitim ve İstihdam Derneği" gibi çeşitli sivil toplum kuruluşlarının temsilcileri adına Altındağ Belediyesi önünde basın açıklamasını okuyan Kadın Dayanışma Vakfı Genel Sekreteri Nurşen Ayaz, "Evlilik ve Nikah Rehberi" isimli kitapçıkla erkeklere hitap edildiğini ve kadının varlığının yok sayıldığını savundu. 
     Kitapçıkta, evlenen çiftlere, "mutluluğa giden yol, kadının erkeğin kölesi olmaktan geçer" görüşünü içeren tavsiyeler bulunduğunu ifade eden Ayaz, şunları kaydetti 
     "Altındağ Belediyesi’nin, bu kitapçıkta yer verdiği ’Anasına bak kızını al, babasına bak oğluna var’ ifadesiyle, evliliği kadını bir mal gibi almak-vermek şeklinde algıladığı, ’Erken kalkmayan avrat, söz dinlemeyen evlat, mahmuzla gitmeyen at kapında varsa kaldır at’ ifadesiyle, erkeği, kadını ve çocuğu istediğinde kapı dışarı edebilecek bir sahip olarak gördüğü, ’Kadının şamdanı altın olsa mumu dikecek erkektir" ifadesiyle de kadının tek başına bir hiç olarak gördüğü ortadadır. 
     Biz kadınlar, belediye başkanının kitapçığın önsözünde ’Çağı yakalamış bir neslin özlemini çekiyoruz’ gibi bir ifade kullandıktan sonra, çiftleri mutlu bir evliliğe hazırlamak adı altında, erkeğin istek ve talepleri doğrultusunda oluşan bir evlilik kurumunu onaylamasının ne tür bir çağa özlemin ifadesi olduğunu soruyor ve erkeği kadından üstün kılan, kadının sahibi gibi gören erkek egemen görüşün, insanlara mutluluk reçetesi gibi sunulmasını reddediyoruz." 
     
     TİRYAKİ’DEN YAZILI AÇIKLAMA 
     Protestocuların açıklamasının ardından, basın mensuplarına, bir belediye görevlisi tarafından, Altındağ Belediye Başkanı Veysel Tiryaki imzasının yer aldığı yazılı bir basın açıklaması dağıtıldı. 
     Açıklamada, "kitapçıkla ilgili basında çıkan birtakım olumsuz haberlerin izlendiği" belirtilerek, şöyle denildi 
     "Yaklaşık 1 yıl önce belediyemiz Basın Yayın ve Halkla İlişkiler Müdürlüğü görevini yürüten İsmet Kiremitçi tarafından hazırlatılmış ve basımı sağlanmış olan ilgili rehberin dağıtımına başlatılmasından bir süre sonra içerik olarak uygun görülmediğinden dağıtımı durdurulmuş ve akabinde ilgili müdür görevinden alınmıştır. 
     Ancak belediyemize yapılan evlendirme müracaatlarında toplam 5 kitaptan oluşan, set halindeki kitapçıkların Ailem Türkiye, Bir Yastıkta Bir Ömür, Aile Ev Rehberi, Aile Hukuk Rehberi, Sağlık Rehberi ve Yaşadığım Yer dağıtımı sürdürülmektedir." 
     
</TEXT>
</DOC>
