<DOC>
<DOCNO> 402520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy11.html </URL>
<DATE> 2005/12/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Prof.Dr. Kaynak Türk siyasetinde büyük değişime şahit olacağız 
</HEADLINE>
<TEXT>

     Prof. Dr. Mahir Kaynak, ''Türk siyasetinde çok büyük bir değişime şahit olacağız'' dedi. 
     Prof. Dr. Kaynak, Türk Ocağı Eskişehir Şubesi'nce düzenlenen etkinlikte verdiği ''Türkiye Üzerinde Oynanan Oyunlar'' konulu konferansta, ekonomisi siyasete bağlı Türkiye'nin üzerinde büyük çatışma yaşandığını öne sürerek, bu çatışmanın taraflarının ABD Başkanı Bush'un temsil ettiği ulusal sermaye ile küresel sermaye olduğunu savundu. 
     Türkiye'deki iktidarın küresel sermaye tarafından desteklendiğini ileri süren Prof. Dr. Kaynak, şu iddialarda bulundu 
     ''ABD Başkanı Bush'un çevresi Türkiye'deki iktidara ateş püskürüyor. Türkiye'nin kaderini ABD içindeki iki grubun çatışması belirleyecek. Bush iktidarı Türkiye'deki mevcut iktidarla çatışma içinde. Küresel sermaye ise Ben Türkiye'ye yerleştim. Bu iktidarı devirir, başka birini getirirsen onu da ben deviririm diyor. 2007 yılına kadar Türkiye üzerinde bu çatışmaları göreceğiz. Bu süreçte de bazı ekonomik sıkıntılarla karşılaşacağız.'' Prof. Dr. Kaynak, 2007 yılı seçimleri öncesi TBMM'de önemli bir dağılma ve yeniden yapılanmanın oluşacağını tahmin ettiğini anlatarak, ''Önümüzdeki günlerde böyle bir dağılmaya şahit olacağız. AK Parti'ye alternatifin kim olacağını bilmiyorum. Önce insanlarda beklenti oluşacak. İnsanların kafasında kim gelecek, nasıl kurtulacağız sorusu oluştuktan sonra birisini önümüze koyacaklar. Türk siyasetinde çok büyük bir değişime şahit olacağız'' diye konuştu. 
     
</TEXT>
</DOC>
