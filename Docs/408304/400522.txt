<DOC>
<DOCNO> 400522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur21.html </URL>
<DATE> 2005/12/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Acılı anne İsviçre hükümeti ve köpeğin sahibine dava açacağım 
</HEADLINE>
<TEXT>

     İsviçre'nin Zürih kenti yakınlarındaki Oberglatt banliyösünde, pitbull cinsi 3 köpeğin saldırısı sonucu hayatını kaybeden 6 yaşındaki Süleyman Yıldırım'ın annesi Adile Oymak, ailelere çocuklarına sahip çıkmaları çağrısında bulundu. 
     Oymak, İsviçre Hükümeti ve köpeğin sahibi hakkında dava açacağını söyledi. 
     Denizli'nin Acıpayam İlçesi'ne bağlı Kumavşar Beldesi'ndeki cenaze töreninden sonra babası Süleyman Oymak'ın evinde taziyeleri kabul eden ve sık sık fenalık geçiren Adile Oymak, eşi Bekir Yıldırım'dan bir süredir ayrı yaşadığını ve oğlunun kendisinin yanında kaldığını söyledi. 
     Olayı polisten öğrendiğini ifade eden Oymak, ''Normalde zincirlere bağlı olarak köpekleri gezdiriyorlardı. O gün 3'ü kaçmış ve içlerinden biri oğluma saldırmış. Korkudan okulun bahçesine kaçmış. O sırada öğretmeni görmüş ama Süleyman'a yetişememiş. İsviçre Hükümeti ve köpeğin sahibi hakkında dava açacağım. Aileler çocuklarına sahip çıksın'' dedi. 
     Süleyman Yıldırım'ın eniştesi Mesut Eker ise Süleyman ile arkadaşlarının sabah anaokuluna giderken evden kaçan 3 köpeği görerek kaçmaya çalıştıklarını, köpeklerden birinin Süleyman'a yöneldiğini belirterek, ''Kreşe yürüyerek gidiyorlardı. Köpeğin saldırısını uzaktan görenler var ancak kurtarmak için gelip yardım eden yok. Olaydan sonra köpeğin sahibi gözaltına alındı'' diye konuştu. 
     İsviçre'nin Zürih kenti yakınlarındaki Oberglatt banliyösünde yaşayan Yıldırım ailesinin 6 yaşındaki oğulları Süleyman, 1 Aralık'ta kreşe giderken pitbull cinsi köpeğin saldırısına uğramış, ağır yaralanan küçük çocuk, helikopterle kaldırıldığı hastanede hayatını kaybetmişti. 
     
</TEXT>
</DOC>
