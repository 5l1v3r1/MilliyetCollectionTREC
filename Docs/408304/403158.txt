<DOC>
<DOCNO> 403158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur13.html </URL>
<DATE> 2005/12/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belediye başkanlığından "memur koltuğuna"... 
</HEADLINE>
<TEXT>

     Edirne’nin İpsala İlçesi’nde bir beldede 10 yıl belediye başkanlığı yapan kişi, yeniden başkan seçilemeyince, 1,5 yıllık emeklilik süresini doldurmak için, Edirne Belediye Başkanlığı’nda memur olarak göreve başladı. 
     Hasan Bayram, AA muhabirine yaptığı açıklamada, İpsala İlçesi’nin İbriktepe Beldesi’nde 1994-2004 tarihleri arasında 10 yıl belediye başkanlığı yaptığını ve 2 haftadır Edirne Belediye Başkanlığı Trafik Müdürlüğü’nde "memur" olarak çalıştığını söyledi. Emekliliğine 1.5 yıl kaldığını ve İçişleri Bakanlığı tarafından açıktan atama yapılarak, çalışmaya başladığını bildiren Bayram, şunları kaydetti 
     "Belediye başkanlığı makamından memur olarak çalışmaya dönüş çok zor. Kişi hayatta her türlü değişikle karşılaşabiliyor. Daha önce de sürücü kurslarında öğretmenlik yaptığım için, belediyenin Trafik Müdürlüğü’nde görevlendirildim. İşimi en iyi şekilde yapmanın çabası içindeyim." Edirne Belediye Başkanı Hamdi Sedefçi de, ülkede seçilmiş kişilerin milletvekilleri, belediye başkanlarının halk oyuyla geldiklerini ve seçimi kazanarak göreve başladıklarını belirterek, özellikle belediye başkanlarının görev süresi bittiğinde maalesef ortada kaldıklarını savundu. 
     
     BAŞKANLIKTAN DÖNERCİLİĞE 
     10 yıl belediye başkanlığı yaptığını ve 3. dönem yeniden 
     seçildiğini bildiren Sedefçi, mesleğinin inşaat mühendisi olduğunu ve belediye başkanlığına seçilemediği dönemde, "dönercilik" yaparak geçimini sağladığını söyledi. Sedefçi, "Döner ürettim, kestim garsonluk yaptım. Belediye başkanlarının daha iyi yaşayabileceği koşullar yaratılmalı ve güvenceler sağlanmalıdır" dedi. Başkan seçilen kişinin, yaptığı işi bırakarak sadece kente hizmete kendisini adadığını bildiren Sedefçi, "Çok dürüst olarak çalışmış ve aileden kalan paranız ile herhangi bir birikimiz yoksa resmen sefilleri oynuyorsunuz. Türkiye Cumhuriyeti Parlamentosu bu konuda çözüm üretmelidir" dedi. Milletvekillerinin 3 yıl aradan sonra emekli olma hakkını kazanabildiklerini ve sosyal güvenceye sahip olabildiklerini ifade eden Sedefçi, sosyal güvenlik hakkının sağlaması gerektiğini savundu. 
     
</TEXT>
</DOC>
