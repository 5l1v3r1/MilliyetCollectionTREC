<DOC>
<DOCNO> 405735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonsiy25.html </URL>
<DATE> 2005/12/22/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Bakan Pepe Türkiye'nin hidroelektrik kapasitesini kullanması lazım 
</HEADLINE>
<TEXT>

     Çevre ve Orman Bakanı Osman Pepe, Türkiye'nin hidroelektrik kapasitesini kullanması gerektiğini söyledi. 
     Pepe, Çevre ve Orman İstanbul İl Müdürlüğü'nce düzenlenen ''AB ile Müzakere Sürecinde Sivil Toplum Kuruluşlarının Rolü'' konulu istişare toplantısının ardından yaptığı açıklamada, görüşlerini ifade eden STK temsilcilerine teşekkür etti. 
     Farklı seslerin, görüşlerin normal olduğunu kaydeden Pepe, şöyle devam etti 
     ''Tek seslilik istemiyoruz. İstesek, Ankara'da kendi başımıza çalar, kendi başımıza oynarız. Yapacağımız çalışmalarda mutlaka bunlardan istifade edeceğiz. Önyargılı olmayacağız. En aykırı konuşan arkadaşımızın projesi bile en gerekli, elzem proje olabilir. Burada herkes önyargılarını kapının dışında bırakarak meseleye bakmalı. 
     Bizim sıkıntımız Her şeyin iyisini ben bilirim. Bu iş bizim işimiz, diğerleri ne bilir ki ... Diğerleri diye bir kavramı kabul etmiyorum. Herkes bir şeyler biliyordur. Farklı sesler bir araya gelecek ki güzellik ve zenginlik olsun.'' Pepe, toplantıda dile getirilen soru ve düşüncelerin kameralarla kayıt altına alındığını belirterek, ''Bunlar deşifre edilecek. Bir dahaki toplantıdan önce size ulaşacak'' dedi. 
     Gazetecilerin sorularını da yanıtlayan Pepe, otoyolların çevresinde yeşil alan oluşturulması konusunda çalışmalar olup olmadığına ilişkin soruya, ''Ana ulaşım yollarının etrafında yeşil kuşak oluşturma projemiz var. Bunlardan birisi, Ankara-Konya arasında yolun iki tarafında ağaçlandırma. Yine Eskişehir-Ankara arasında çalışmalar var. Diğer ana ulaşım yollarında aynı projeleri düşünüyoruz'' yanıtını verdi. 
     Bir gazetecinin, ''Çoruh Nehri'ne 15 bin kişi gelip rafting yapıyor. Orada 8 hidroelektrik barajı yapılıyor. Santral inşa etmek doğru mu '' şeklindeki sorusu üzerine Pepe, şöyle konuştu 
     ''Bu son derece akılcı bir projedir, sonuna kadar destekliyorum. Türkiye'nin hidroelektrik kapasitesini kullanması lazım. Doğalgazı dışarıdan milyarlarca dolara alıp ısınmak ve elektrik üretmek akıllı adam işi değildir. Çoruh'a gerekirse 16, 26 tane baraj yapmak en akıllıca, en yurtsever iştir.'' Pepe, Munzur'da da 8 baraj yapıldığının ifade edilmesi üzerine, Avustralya'da yağmur ormanlarında yapılan bir projeyi örnek göstererek, ''Her şeyin insan için olduğunu unutmamamız lazım. Türkiye özkaynaklarını kullanmalı. Türkiye yeraltındaki madenlerini kullanacak. Altın, su rezervlerini kullanacak'' diye konuştu. 
     
</TEXT>
</DOC>
