<DOC>
<DOCNO> 407214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo03.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon toplanıyor 
</HEADLINE>
<TEXT>



Cim-Bom'un geçtiğimiz hafta yapılan olağanüstü kongresinde, genel kurul üyelerinin isteğiyle kurulmasına karar verilen Riva Projesi İnceleme Komisyonu ilk toplantısını bugün yapacak. Mecidiyeköy'deki Sportif A.Ş. binasında bir araya gelecek olan komisyon, başta TOKİ Toplu Konut İdaresi olmak üzere projeye talip olan şirketlerin tekliflerini tüm detaylarıyla masaya yatıracak. Sarı - kırmızılı camianın konusunda uzman 15 üyesinden oluşan komisyon önümüzdeki günlerde birkaç kez daha toplanacak. 

Kıran'dan savunma 

Başkan Özhan Canaydın'ın, 1905 Galatasaraylı Yönetici ve İşadamları Derneği'nin balosunda yaptığı, "Her şeyi affederiz, ihaneti asla. Yanlış yapanlar umarım kendilerini düzeltirler" açıklamalarının ardından gözlerin çevrildiği Başkan Yardımcısı Turgay Kıran kendini savundu. Genel kurulda yönetim sırasında oturmayıp, Riva projesi için yapılacak oylamanın ertelenmesinde rol oynayan Kıran, "Genel kurulda en doğru karar verildi. Biz, Galatasaray'ın projesini geciktirmiş olmuyoruz. Çok ciddi olduğu için, değer verildiği için, Galatasaray'ın kurtuluşu olduğu için çok değerli eller tarafından değerlendirilmesini istiyoruz. 100 yıldır Galatasaray'a ihanet eden kimsenin olduğunu sanmıyorum. Başkan herhalde başka anlamda söyledi. Bunu kendisine sormak lazım" dedi. 

Çek günü geldi 

Galatasaray'da aylardır gündemin ilk sıralarında yer alan para krizi bugün ya uzun bir süre için rafa kaldırılacak ya da ortalık iyice karışacak. Sarı - kırmızılı yönetim sezon başından bu yana paralarını alamayan ve bu nedenle ligdeki Kayserispor maçı öncesi isyan ederek idmana çıkmayan futbolculara geçen hafta söz verilen paralar yerine yaklaşık 2.5 milyon dolar tutarında çek dağıtmıştı. Yönetimin, Denizbank'tan alarak dağıttığı çeklerin ödeme günü gelip çatarken, oyuncular paralarını tahsil etmek için bugün bankanın yolunu tutacaklar. Sarı - kırmızılı yönetim, geçtiğimiz hafta sonu yaptığı açıklamada çeklerin karşılığı olmadığı şeklindeki iddiaları yalanlamış ve futbolcuların alacaklarının bir bölümüne kavuşacağını müjdelemişti. Dağıtılacak miktar oyuncuların alacaklarının yüzde 25'ini teşkil ediyor. 


</TEXT>
</DOC>
