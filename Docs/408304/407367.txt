<DOC>
<DOCNO> 407367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo11.html </URL>
<DATE> 2005/12/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ürünsak Kavgasız, gürültüsüz tek yönetim Beşiktaş yönetimidir 
</HEADLINE>
<TEXT>

     Alim Tunçay 

Beşiktaş Kulübü Pazarlama ve Gelirler Komitesi Başkanı ve Yönetim Kurulu Üyesi Murat Ürünsak, kulüpte yöneticiler arasında iletişimin yeterli düzeyde olduğunu belirterek, ''Yönetim içinde bir anlaşmazlık yok. Kavgasız, gürültüsüz, münakaşasız tek yönetim Beşiktaş yönetimidir'' dedi. 
     AA muhabirinin sorularını yanıtlayan Ürünsak, spor dünyası içinde bir takım toplantılar nedeniyle yönetim kurulunun toplanamadığını belirterek, ''Büyük kulüplerde yöneticilik kolay değil. Spor dünyası içindeki bir takım toplantılar var. Buna da sadakat göstermek zorundasınız. Bu anlamda yönetim kurulu toplanamadı. Ama bunu telafi ederiz. Beşiktaş yönetimi birbirine en iyi anlayışı gösteren yönetimidir'' diye konuştu. 
     
     ''TARAFTARIMIZIN TAKIMA ZARAR VERDİĞİ DÜŞÜNÜLEMEZ'' 
     Murat Ürünsak, hiçbir taraftarın kendi takımına zarar vermeyi düşünemeyeceğini ifade ederek, ''Taraftarımızın takıma zarar verdiği düşünülemez'' dedi. 
     Beşiktaş camiasının bir bütün olduğunu anlatan Ürünsak, şöyle devam etti 
     ''Taraftar da bu bütünlüğün bir ifadesidir. Yönetim olarak çarşı grubu veya farklı bir gruba farklı bir yaklaşım yapmıyoruz. Hiçbir gruba taviz vermedik, vermeyi de düşünmüyoruz. Bizim için bir taraftar diğer taraftardan üstün değildir. Beşiktaş taraftarı diğer taraftarlardan çok farklı. Çok duygusal, takımına çok bağlı, inanılmaz derecede sabırlı. Taraftarların talepleri olacaktır. Ama her talep doğru değildir. Biz bu talepleri elimizden geldiğince uygulamaya çalışıyoruz. Taraftarımızın oyunculardan istediği sahada terlerini son damlasına kadar damlatmalarıdır.'' Murat Ürünsak, Youla'nın taraftarların tepkisine karşılık vermesiyle ilgili olarak, ''Youla genç bir futbolcu. Büyük takımın seyircisi önünde ilk defa oynuyor. Gençlerbirliği'ndeki taraftar yapısı, imkan, güç ve çoğulculuk bakımından dolayı Beşiktaş ile mukayese edilemez. Taraftarın maç esnasında kendi futbolcusuna sitemi olacaktır. Ama bu sitem o esnada başlar ve biter. Youla gençliğin vermiş olduğu tecrübesizliğinden dolayı bu yaklaşımı göstermiştir. Onun dışında Youla'nın taraftara karşı değil saygısızlık, bu konuda bir talebi bile söz konusu olamaz'' diye konuştu. 
     
     ''TİGANA'NIN BAŞARILI OLACAĞINI DÜŞÜNÜYORUZ'' 
     Murat Ürünsak, Tigana'nın ikinci devreyle birlikte asıl önümüzdeki yıl için ciddi ve olumlu projeleri olduğunu belirterek, bu projelere katkıda bulunmak istediklerini söyledi. 
     Ürünsak, ''Tigana ikinci yarıda başarısız olursa, yine de onunla devam edecek misiniz '' sorusu üzerine şunları söyledi 
     ''Büyük takımlarda 'değişmez' demek pek bağlayıcı değil. Bu bir süreçtir. Bunu geçmek zorundayız. Bu süreç geçilirken, elde etmek istediğimiz bütün değerleri camiaya mal etmek adına ne gerekirse yaparız. Bu demek değildir ki, bir antrenörle başlayıp, yıllarca devam edeceğiz veya çok kısa süre çalışıp, değiştireceğiz. Şartlar bunu zorluyorsa bunu yapmak zorundayız. Ama Tigana ile şu anda bu söz konusu değil. Tigana'dan elde edeceğimiz bütün olumlu değerleri kullanması adına imkan tanıyıp, tanıdığımız bu imkanlar sonunda doğru performansları paylaşımcı bir mantıkla da camiaya takdim edebiliyorsak, camia ile bu konuda bir uzlaşma sağlarsak, Tigana kalır, kalacaktır da. Tigana'nın ikinci yarıda başarılı olacağını düşünüyoruz. Tigana ile başarılı bir ikinci dönemden sonra devam edeceğiz.'' 
     
     ''BEŞİKTAŞ'IN HEDEFİ HİÇ BİTMEZ'' 
     Murat Ürünsak, şampiyonluktan uzak düştüklerini ama futbolda her şey olabileceğini söyledi. 
     Beşiktaş'ın her zaman hedefleri olduğunu dile getiren Ürünsak, ''Bizim birinci devrede yaşadıklarımızı, üstümüzdeki rakipler ikinci devrede yaşayabilir. Biz bütün maçları alıp, olmazı yaratabiliriz. Beşiktaş'ın hedefi hiç bitmez'' diye konuştu. 
     Takımın durumuna rağmen taraftarların kulübün ürünlerini aldığını kaydeden Ürünsak, ''Taraftarımıza teşekkür etmek istiyorum. Bir önceki yılki ciromuzu bu yıl kar olarak elde ettik'' dedi. 
     
     ''FENERBAHÇE'NİN DİĞER KULÜPLERİ YOK SAYACAĞINI SANMIYORUM'' 
     Murat Ürünsak, Fenerbahçe'nin Kulüplerler Birliği'nin dışında kalmasıyla ilgili bir soru üzerine, şöyle konuştu 
     ''Fenerbahçe kendi büyüklüğünü ifade edebilir. Ama önemli olan Türkiye'deki 4 büyükle birlikte diğer kulüplerin de belirli oranda büyümeleri ve bu yarışın içinde bulunmaları gerekiyor. Eğer bu yarış doğru dengeler içinde olmazsa kim neyle mücadele edecek. Her yıl şampiyon olunmaz. Her kulübün kendi tarihi içinde başarılı yılları ve sıkıntılı yılları olmuştur. Bunu Fenerbahçe'da yaşamıştır, biz de yaşımışızdır. Fenerbahçe'nin diğer kulüpleri yok sayacağını sanmıyorum. Biz neyi yapmak için gayret gösteriyorsak, gayet tabii önce kendi kulübümüz ama Türk sporu adına yapmak zorundayız. Çünkü Türk sporunu el birliğiyle bir noktaya getirebiliyorsak, batıdaki başarıları o vakit konuşabilir seviyeye geliriz. Yoksa Avrupa'daki başarılar hep gelip, geçici olur.'' Fenerbahçe Kulübü Başkanı Aziz Yıldırım'ın sezon başında 4 büyük kulübün anlaşma yaptığını, ama şimdi 3 kulübün kulüpler birliğine katıldığı şeklindeki sözleriyle ilgili Ürünsak, ''4 büyük kulüp olarak ortak hareket etmek için anlaşma yapabilirsiniz. Ama daha sonra bir takım olgularınız değiştiğinde bundan vazgeçebilirsiniz'' dedi. 
     Yeni yılda sevgi, dostluk ve barışın olduğu bir futbol dünyası dileyen Murat Ürünsak, şunları söyledi 
     ''Türk futbolunda bir şiddet var. Bu şiddet bireysellikten, gruplaşmaya, gruplaşmadan da toplumsallaşmaya doğru gidiyor. Bunu yok etmek için kendisinde yetki ve sorumluluk hisseden herkesin çok sağlıklı düşünmesi gerekiyor. Haklı olduğu konuda bile karşısındakini galeyana getirecek veya onu sıkıntıya sokacak söylemlerden vazgeçmesi lazım. Yöneticiden, futbolcusuna, hakem camiasından federasyona kendisini bu dünyanın içinde kim kabul ediyorsa dikkat etmesi gerekiyor. Sevgi, dostluk ve barışın olduğu bir futbol dünyası diliyorum. Beşiktaş camiası olarak, 2005'de sıkıntılı günler geçirdik ama her yağmurlu günlerin ardından güneşli günler gelecektir.'' 
     
</TEXT>
</DOC>
