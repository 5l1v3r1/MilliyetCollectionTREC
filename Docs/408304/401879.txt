<DOC>
<DOCNO> 401879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko04.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saat denince İsviçre, deri denince Türkiye' 
</HEADLINE>
<TEXT>


Deri Tanıtım Grubu Başkanı Ümit Zaim, 'Saat denince nasıl İsviçre akla geliyorsa, deri denince de Türkiye'nin akla gelmesi gerekir' dedi 

EKONOMİ SERVİSİ 

Türk derisini marka yapmak için kurulan Deri Tanıtım Grubu'nun Başkanı Ümit Zaim, saat denince akla İsviçre'nin gelmesi gibi deri denince akla Türkiye'nin geldiğini söyledi. 
Devlet Bakanı Kürşad Tüzmen'in katılımıyla düzenlenen toplantıda konuşan Zaim, "Dünyada deri denince akla Türkiye gelmektedir. Çünkü istatistikler her gelen 4 turistten birinin deri giysi satın aldığını gösteriyor" dedi. 
İstanbul Deri Mamulleri İhracatçıları Birliği Başkanı Mehmet Büyükekşi de tanıtım çalışmalarının bütçesinin 4 milyon dolar olduğunu, proje tamamlandığında sektöre sağlayacağı katma değerin milyar doları bulacağını söyledi. 

5 milyar dolar hedefi 
Tüzmen, dünya deri ticaretinde yüzde 5 payı hedeflediklerini belirterek, "Bu, önümüzdeki dönem için 5 milyar dolarlık deri ihracatı demektir" dedi. 
Tanıtım çalışaları için hazırlanan fotoğraflarda Bakan Tüzmen, İshak Alaton, Tuncay Özilhan, Cem Boyner, Şansal Büyüka, Ercan Saatçi, Hıncal Uluç, Ayşe Arman, Hülya Koçyiğit, Demet Akbağ, Burhan Öçal, Kenan Doğulu, Gülben Ergen ve Özcan Deniz rol aldı. 


</TEXT>
</DOC>
