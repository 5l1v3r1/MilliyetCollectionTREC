<DOC>
<DOCNO> 406948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun19.html </URL>
<DATE> 2005/12/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Protestoda ölenler için devlet başkanından özür 
</HEADLINE>
<TEXT>

     Güney Kore Devlet Başkanı Roh Moo-hyun, geçen ay Seul'de Dünya Ticaret Örgütü'ne DTÖ karşı yapılan gösterilerde 2 çiftçinin hayatını kaybetmesi nedeniyle özür diledi. 
     Roh, televizyonda yayımlanan basın toplantısında, özür dilediğini ve ölenlerin ruhu için dua ettiğini söyledi. Roh, ayrıca ölenlerin yakınlarına tazminat verilmesi konusuyla ilgilendiğini kaydetti. 
     Güney Kore lideri Roh, bu tip duruma ilişkin eksikliklerin saptanıp, benzer olayların bir daha tekrarlanmaması için önleyici tedbirlerin alınması gerektiğini kaydetti. 
     Roh, konuşmasında yine de ülkedeki şiddet eylemleri kültürüne dikkat çekerek, protestocuların polise karşı çelik çubuk kullandığını ve bunun da 2 çiftçinin ölümünde etken olduğunu belirtti. 
     Güney Kore insan hakları kuruluşu, dün, Koreli çiftçiler Hong Deok-pyo ve Jeon Yong-cheol'un, 15 Kasım'da Kore meclisi yakınındaki bir gösteride muhtemelen polis şiddetine maruz kaldıkları için öldüklerini açıklamıştı. Gösteride yaralanan Jeon 24 Kasım'da, Hong da 18 Kasım'da hayatını kaybetmişti. 
     Ölümlerin ardından Kore emniyetinin başındaki isim olan Kore Ulusal Polis Ajansı Genel Komiseri Huh Joon-young eleştirilere maruz kalmış, çiftçi kuruluşları Huh'un görevinden alınmasını istemişti. 
     Huh, daha önce halktan özür dilemiş, ancak istifa etmeye niyeti olmadığını açıklamıştı. Roh da ocak ayında bu göreve getirilen Huh'u cezalandırma yetkisi olmadığını belirtti. 
     
</TEXT>
</DOC>
