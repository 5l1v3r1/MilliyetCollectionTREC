<DOC>
<DOCNO> 401874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/dunya/dun03.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>



Irak'ta otobüste intihar saldırısı 30 ölü 

Irak'ın başkenti Bağdat'ta bir otobüste düzenlenen intihar saldırısında 30 kişi öldü, 25 kişi yaralandı. Bombacının, başkentin merkezindeki El Nahda istasyonundan ülkenin güneyindeki Şii kenti Nasıriye'ye gitmek üzere olan otobüse bindikten sonra kendini havaya uçurduğu belirtildi. Bu arada 'İslam Ordusu' adlı örgüt, bir süre önce kaçırdıkları Amerikalı müteahhit Ronald Schulz'ı öldürdüklerini duyurdular. 

Hırvat general Kanarya adalarında yakalandı 

DIŞ HABERLER SERVİSİ 

1991 - 1995 Bosna Savaşı sırasında savaş suçu işlediği gerekçesiyle aranan Hırvat General Ante Gotovina, İspanya'nın Kanarya adalarında yakalandı. 
Hollanda'nın Lahey kentinde eski Yugoslavya için kurulan BM Uluslararası Savaş Suçları Mahkemesi'nin Başsavcısı Carla del Ponte, Gotovina'nın önceki gece yakalandığını ve Lahey'e götürüleceğini söyledi. 1995'te Sırp isyanını bastırmak için Fırtına Operasyonu'na komuta eden Gotovina, 150 Sırp'ı öldürmek ve 150 binini de sınır dışı etmekle suçlanıyor. İddianamede, Gotovina'nın 150 Sırp'ın vurularak, yakılarak ya da dövülerek öldürülmesini engellemediği belirtiliyor. Ante Gotovina'nın yakalanamaması, Hırvatistan'ın AB üyelik müzakerelerinin önünü tıkamıştı. 

Uçak kazası kurbanları için cenaze töreni 

İran'da geçen salı günü meydana gelen uçak kazasında hayatını kaybedenler için dün Tahran'da on binlerce kişinin katıldığı bir cenaze töreni düzenlendi. 68 gazeteciyle birlikte 94 kişiyi taşıyan C-130 nakliye uçağı, acil iniş için Mehrabad Havalimanı'na dönmüş, ancak havaalanının yakınındaki 10 katlı bir binaya çarparak düşmüştü. 

Müslüman Kardeşler Mısır'da rekor kırdı 

Mısır'da genel seçimlerin üçüncü aşamasının önceki gün yapılan son turu sonrası dün açıklanan ilk sonuçlara göre, seçime bağımsız adaylarla giren Müslüman Kardeşler, 454 üyeli parlamentoda 88 sandalye kazandı. Bir yetkili, Cumhurbaşkanı Hüsnü Mübarek'in Ulusal Demokrat Partisi UDP ve müttefiklerinin toplam 333 sandalye kazandığını söyledi. 

Ahmedinecad Hitler Yahudileri yakmadı 

İran Cumhurbaşkanı Mahmud Ahmedinecad, Mekke'deki İKÖ zirvesi sonrası gazetecilere yaptığı açıklamada, "Hitler'in Yahudileri yaktığı iddialarını kabul etmediklerini" söyledi. İRNA'nın haberine göre, Ahmedinecad, "Eğer Avrupalılar çok istiyorlarsa Avrupa'dan Siyonistlere yer versinler" dedi. Ahmedinecad'ın bu sözleri, ABD, AB Dönem Başkanı İngiltere, Almanya, İsrail ve Avusturya'nın tepkilerine neden oldu. Ahmedinecad'ın, ekim ayında, "Siyonistsiz Dünya" başlıklı bir konferansta yaptığı konuşmada da, "İsrail haritadan silinmeli" şeklindeki sözleri tepkilere yol açmıştı. 


</TEXT>
</DOC>
