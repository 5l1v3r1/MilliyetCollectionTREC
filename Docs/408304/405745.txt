<DOC>
<DOCNO> 405745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo10.html </URL>
<DATE> 2005/12/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İspanyol basını Real Sociedad Nihat'ı galibiyetle uğurladı 
</HEADLINE>
<TEXT>

     İspanyol basını, Real Sociedad'ın Cadiz'i 2-0 yenerek, Spartak Moskova'ya transfer olacağına kesin gözüyle baktığı Nihat Kahveci'yi galibiyetle uğurladığını yazdı. 
     Diariovasco gazetesi, Spartak Moskova'dan gelen teklifi kabul ederek ara transferde Real Sociedad'tan ayrılacağını savunduğu Nihat'ın dün akşam son kez Real formasını giydiğini belirtti. 
     Anoeta Stadı'ndaki 16 bin Realli taraftarın Nihat'la ilgili hiçbir tezahüratta bulunmamasının şaşırtıcı olduğunu kaydeden gazete, '' Nihat kal yazılı bir pankart bile yoktu. Anoeta, büyük idolünü soğuk bir şekilde uğurladı. Kimbilir belki de bunun sebebi Real ile Türk futbolcu arasında uzun zamandır süren bulanıklıktır'' denildi. 
     Gazeteler 7 hafta sonra galibiyetle buluşan Real Sociedad'ta 90. dakikada oyundan alınan Nihat'ın sahadan çıkarken başını öne eğerek, taraftarları alkışlamasını da ''hüzünlü veda'' olarak yorumladı. 
     Bu arada, Elmundo Deportivo gazetesi ise Real Sociedad'a şimdiye kadar gelen tek resmi teklifin Dinamo Moskova takımından geldiğini, Spartak Moskova'nın teklifinin henüz bilinmediğini ileri sürdü. Haberde, Real Sociedad'ın yaklaşık 2 milyon Avro'luk bir bonservise Nihat'ı satmaya razı olduğunu belirtti. 
     
</TEXT>
</DOC>
