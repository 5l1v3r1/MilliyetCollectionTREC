<DOC>
<DOCNO> 405925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun07.html </URL>
<DATE> 2005/12/23/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
AB ülkelerinde alkole başlama yaşı 14'e düştü 
</HEADLINE>
<TEXT>

     Avrupa Birliği’nde alkole başlama yaşındaki düşüş ve alkol tüketimindeki artış, Avrupa hükümetlerini kaygılandırmaya başladı. 
     AB’de alkole başlama yaşındaki düşüş ve alkol tüketimindeki artış, hükümetleri harekete geçirecek boyuta geldi. Avrupa’da ortalama alkole başlama yaşının 14.6 olduğu belirtilen İtalya’da bunun 12.2’ye kadar indiği ifade edildi. 
     Dünyaca ünlü haber dergisi Time’ın Avrupa’nın çeşitli ülkelerindeki 7 muhabiri tarafından yapılan araştırma sonuçlarına göre Avrupa, dünyada en çok alkol tüketilen kıta çıktı. 
     Buna göre Avrupa’da kişi başına yıllık 11 litre "saf alkol" düşüyor. Bu 220 litre bira ya da yaklaşık 110 litre şarap anlamına geliyor. 
     Avrupa’da alkole başlama yaşının 11.8’e kadar düştüğünü belirtilen haberde, AB genelindeki 15-16 yaş arasındaki gençlerin yüzde 13’ünün hayatlarında 20 defadan fazla sarhoş olduklarını söyledikleri aktarıldı. 
     İngiliz akademisyen Martin Plant, 20’li yaşlardaki gençlerin şimdiden alkole bağlı akciğer rahatsızlıkları nedeniyle hayatını kaybetmeye başladıklarını söyledi. 
     Alkolün İngiltere’deki kazaların yüzde 20 ila 30’una neden olduğun belirten uzmanlar, İngiltere’deki şiddete bağlı suçların da yarıya yakınının alkol kaynaklı olduğunu ifade etti. 
     Almanya’da gençlerin 4 yıl öncesine göre yüzde 30 daha fazla alkol tükettikleri belirtilirken, Polonya’da da 17 yaşındaki her 5 gençten birinin geçtiğimiz yıl alkol sonrası en az bir kere kavgaya karıştığı aktarıldı. 
     Time dergisine göre İsveç’te 15-16 yaşları arasındaki kızların yüzde 8’i alkolden sonra, önceden planlanmamış bir cinsel ilişkiye girdiklerini, yüzde 12’si de korunmayı unuttuklarını söyledi. 
     İşte habere da referans olan Eurobarometre araştırmasına göre Avrupa’da alkole başlama yaşı ortalamaları 
     İtalya 12.18. 
     İrlanda 12.7. 
     Avusturya 12.74. 
     AB Ortalaması 14.57. 
     İngiltere 14.8. 
     Almanya 15.1. 
     Finlandiya 15.74. 
     Lüksemburg 15.76. 
     Yunanistan 17.17. 
     
</TEXT>
</DOC>
