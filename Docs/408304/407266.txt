<DOC>
<DOCNO> 407266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun08.html </URL>
<DATE> 2005/12/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Silahlı kişiler bu kez seçim bürosunu bastı 
</HEADLINE>
<TEXT>

     Filistin'de yine silahlı baskın... Dün iş isteyen kişilerin belediye binasını basmalarının ardından bugün de 25 Ocak'ta yapılması planlanan genel seçimlerde aday olacak isimlere itiraz eden bir grup, Han Yunus'ta bir seçim bürosunu bastı. 
     20'den fazla silahlı Filistinlinin, Devlet Başkanı Mahmud Abbas liderliğindeki El Fetih'in, seçim için yeni aday listesi çıkarmasına itiraz ederek, seçim bürosunu işgal ettikleri belirtildi. 
     Görgü tanıkları, silahlı bir grubun, Refah'taki seçim bürosunun da çevresini sardığı ve içeri girmeye çalıştığını aktardı. 
     
     POLİS, İÇERİDEKİ GRUBA ATEŞ AÇTI 

     Gazze Şeridi'nde dörtten fazla seçim bürosunun farklı gruplar tarafından işgal edildiği, Filistin polisinin, Gazze'de bir seçim bürosunu işgal eden silahlı gruba ateş açtığı bildirildi. 
     Mervan Barguti'nin destekçileri oldukları belirtilen ve aday listesine itiraz eden silahlı kişilerin de polise ateşle karşılık verdiği, olayda ölen ya da yaralanan olmadığı belirtildi. 
     El Aksa Şehitleri Tugayları üyesi bir grup silahlı militan, kendi adaylarının listeye alınması talebiyle dün Kudüs'ün hemen dışında bulunan El Ram'daki seçim bürosunu işgal etmişti. 
     
</TEXT>
</DOC>
