<DOC>
<DOCNO> 403196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonyas11.html </URL>
<DATE> 2005/12/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yüz nakli operasyonlarında etik kaygılar... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Plastik Rekonstrüktif ve Estetik Cerrahi Anabilim Dalı Başkanı Doç. Dr. Ahmet Karacalar, yüz naklinin tamamıyla gerçekleştirilmesi durumunda ortaya bazı etik sorunların çıkabileceğini bildirdi. 
     Doç. Dr. Karacalar, AA muhabirine yaptığı açıklamada, Fransa’da yapılan kısmi yüz naklinin beklenen bir olay olduğunu belirterek, bir çok sorunun yanıtının gelecek günlerde belli olacağını söyledi. 
     Yüz naklinin teknik olarak mümkün olduğunu vurgulayan Karacalar, "Türkiye’de yüz naklini gerçekleştirebilecek onlarca plastik cerrah ve naklin başarıyla uygulanabileceği merkezler var. Türkiye’de yüze benzer dokular hastanın bedeninin farklı yerlerinde oluşturulup yüzüne nakledilebiliyor. Ancak sorun yüz naklinden sonra uygulanacak bağışıklık sistemini baskılayıcı ilaç tedavisinde" dedi. 
     Yüz naklinin tamamıyla gerçekleştirilmesi durumunda ortaya bazı etik sorunların çıkabileceğine işaret eden Doç. Dr. Karacalar, şunları kaydetti 
     "Halen kanser, yanık ve kazalar sonrası yüzdeki kayıplar için yüz nakli ideal olarak düşünülse de sadece estetik amaçlı yüz nakli yapılması gündeme gelecektir. Yüz naklinin bütünüyle gerçekleşmesi durumunda yaşlı bir yüze genç bir vericiden yüz nakli yapılması ya da yüzünde ciddi sorunlar olan kişinin daha güzel bir yüzü almak istemesi söz konusu olabilecektir. Olayın kriminoloji açısından ayrı bir potansiyeli vardır. Yüz nakli gerçekleştirildiğinde özellikle estetik kaygılarla daha genç veya güzel bir yüze sahip olmak isteneceği ve filmlere konu olacak şekilde yasal olmayan yollara sapılacağı ihtimali de göz önüne alınmalıdır." Yüz naklinin gerçekleşmesi durumunda bazı yasal düzenlemelerin yapılmasının da kaçınılmaz olduğunu bildiren Karacalar, "Organlarımızı bir başkasına yaşam vermek için bağışlıyoruz. Bir başkasının estetik görünümü daha iyi olsun diye aynı şeyi yapmaya hazır mıyız, bunu da tartışmamız gerekir" dedi. 
     Doç. Dr. Karacalar, karmaşık bir organ olmayan böbreğin, nakilden sonra ömrünün 10 yılın altında olduğunu, yüz gibi karmaşık bir organın kaç yıl canlı kalacağının da ayrı bir sorun olduğunu söyledi. 
     
</TEXT>
</DOC>
