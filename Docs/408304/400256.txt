<DOC>
<DOCNO> 400256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/soneko11.html </URL>
<DATE> 2005/12/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 4.93 değer kazandı 
</HEADLINE>
<TEXT>

     Hazırlayan Şenol Aydoğan 

İstanbul Menkul Kıymetler Borsası'nda İMKB işlem gören hisse senetleri, geçen hafta ortalama yüzde 4.93 oranında değer kazandı. 
     Rekorların yenilendiği geçen hafta içinde vergi indirimi kararının ardından hisse senetlerine olan talepteki yükselişin sürmesi, endeksin yeni rekor seviyelerine ulaşmasını sağladı. İMKB'de, IMF'nin 1. ve 2. gözden geçirmeleri 9 Aralık tarihinde tamamlayacağı haberinin yanında yurtdışı piyasalardaki hareketler de olumlu algılandı. Endeks haftanın son işlem gününde hem kapanış hem de tarihi zirve rekorlarını yeniledi. 
     Borsa uzmanları, piyasadaki yükseliş trendinin devam ettiğini belirterek, faizlerde bir düşüş yaşandığını ve bunun olumlu olduğunu ifade ediyor. 
     Vergi indirimi nedeniyle meydana gelen olumlu havanın IMF'nin 9 Aralık'ta toplanacak olmasıyla daha da güçlendiğine işaret eden uzmanlar, Aralık ayının piyasa açısından olumlu bir ay olacağını, son 18 yılın Aralık ayı ortalamalarına bakıldığında yüzde 10'luk bir getiri göründüğünü, bu nedenle Aralık ayında endeksin 42,000-43,000 puan seviyesine kadar yükselmesinin muhtemel göründüğünü kaydediyor. 
     Uzmanlar, olağanüstü bir gelişme olmadıkça çok sert bir düzeltme hareketi beklemediklerini ifade ederek, yükselişin lokomotifi konumunda olan bankalardaki yabancı alımlarının devam ettiğini, bunun sürmesinin endeksi de yukarı taşıyan önemli bir faktör olmaya devam edeceğini savunuyor. 
     
     ÖZETLE PİYASALAR 
     Borsa, geçen hafta rekorlarla yükselişini sürdürdü. İMKB Tahvil ve Bono Piyasası'ndaki ortalama oranlarda çeyrek puana ulaşan artışlar oldu. YTL karşısında dolar artarken, avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 4.93 oranında değer kazandı. 24 ayar külçe altının gram satış fiyatı yüzde 1.15, Cumhuriyet altınının satış fiyatı yüzde 2.05 arttı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.68 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.20 olarak gerçekleşti. 
     
     BORSANIN SEYRİ VE ENDEKSLER 
     Hisse senetleri haftanın ilk işlem gününde ortalama yüzde 0.38 oranında değer yitirdi. Borsa haftanın diğer günlerini artışla tamamladı. Hisse senetleri Salı günü ortalama yüzde 2.39, Çarşamba günü ortalama yüzde 1.58, Perşembe günü ortalama yüzde 0.55 ve Cuma günü de ortalama yüzde 0.72 oranında değer kazandı. 
     Endeks, geçen hafta 1,813.82 puanlık artışla 36,759.89 puandan 38,573.71 puana çıktı. Hisse senetlerindeki haftalık ortalama artış yüzde 4.93 oldu. 
     İMKB Ulusal-Mali Endeksi 2,491.10 puan artışla 57,711.04 puandan 60,202.14 puana, İMKB Ulusal-Sanayi Endeksi 1,883.16 puan artışla 27,870.18 puandan 29,7.34 puana ve İMKB Ulusal-Hizmetler Endeksi 698.18 puan artışla 17,619.83 puandan 18,318.01 puana yükseldi. 
     Böylece, mali grup hisseleri ortalama yüzde 4.32 oranında, sanayi grubu hisseleri ortalama yüzde 6.76 oranında ve hizmetler grubu hisseleri ortalama yüzde 3.96 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 310 hisse senedinden 244'ü değer kazanırken, 42 hisse senedi değer yitirdi, 24 hisse senedinin değeri de değişmedi. 
     Geçen hafta en yüksek oranlı artış, yüzde 43.01 ile Kaplamin hisselerinde gerçekleşti. Yüzde 35.27'lik artışla Şeker Finansal Kiralama hisseleri ikinci ve yüzde 34.20'lik artışla Atlas Yatırım Ortaklığı hisseleri üçüncü oldu. 
     En yüksek oranlı düşüş ise yüzde 19.57 ile Sönmez Pamuklu hisselerinde oldu. Yüzde 8.77'lik düşüşle Vakko Tekstil hisseleri ikinci, yüzde 5.56'lık düşüşle de Arat Tekstil hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 993 milyon 148 bin adet hisse senedi işlem gördü ve karşılığında 7 milyar 997 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında avro dışındaki tüm döviz birimleri değer kazandı. İstanbul serbest döviz piyasasında alınıp satılan ABD Doları Yeni Türk Lirası karşısında yüzde 0.15 oranında değer kazanırken, avro yüzde 0.38 oranında geriledi. İngiliz Sterlini'ndeki haftalık artış yüzde 0.85, İsviçre Frangı'nda da yüzde 0.29 oldu. 
     Önceki hafta sonuna göre ABD Doları'nın Yeni Türk Lirası satış fiyatı 0.0020 YTL artarak 1.3580 YTL'ye, İngiliz Sterlini'nin satış fiyatı 0.0200 YTL artarak 2.3600 YTL'ye ve İsviçre Frangı'nın satış fiyatı 0.0030 YTL artarak 1.0400 YTL'ye çıkarken, avronun satış fiyatı 0.0060 YTL düşerek 1.5900 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3560 YTL'den, Avro 1.5870 YTL'den, İngiliz Sterlini 2.3600 YTL'den ve İsviçre Frangı da 1.0350 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.15, Cumhuriyet altınının da yüzde 2.05 arttı. 
     Dünkü kapanış itibariyle külçe altının gram satış fiyatı 21.95 YTL, Cumhuriyet altınının satış fiyatı da 149.00 YTL oldu. 
     İstanbul Altın Borsası'nda İAB geçen hafta 24 ayar altının gram fiyatı değişmeyerek, 21.39 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.68 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,331 puan artarak 634,541 puandan 638,872 puana çıktı. 
     Geçen haftanın en çok değer kazanan katılma belgeleri, yüzde 7.31'lik artışla İnfo Menkul A Tipi Değişken Fon, yüzde 6.23'lük artışla Koç Yatırım Koç Şirketleri A Tipi İştirak Fon ve yüzde 5.52'lik artışla da İş A Tipi Metal Eşya Endeks Fon olarak sıralandılar. 
     Haftanın en çok değer yitiren katılma belgeleri ise yüzde 0.30'luk düşüşle İş B Tipi Euro Eurobond Fon, yüzde 0.23'lük düşüşle Garanti B Tipi Yabancı Fon ve yüzde 0.20'lik düşüşle de Koçbank B Tipi Tahvil Bono Euro Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.28 arasında gerçekleşti. 
     Mevduat faizlerinin ortalamalarında herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 13.8 dolayında bulunan haftalık reponun net getirisi de yüzde 0.20 oldu. 
     
</TEXT>
</DOC>
