<DOC>
<DOCNO> 407710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur13.html </URL>
<DATE> 2005/12/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Cezaevi infaz görevlisine 'eşek herif’ deyince... 
</HEADLINE>
<TEXT>

     Tekin ATAY DHA 

      TRABZON’da cinayet suçundan 15 yıla hükümlü, 37 yaşındaki Arslan Bayraktar, cezaevindeki infaz koruma memuru 26 yaşındaki Lütfü Ayan'a Eşek herif, kafanı bana kırdırma’ dediği gerekçesiyle 4 ay hapis ve 978 YTL para cezasına çarptırıldı. 
     Arslan Bayraktar, 3 yıl önce Trabzon’un Akoluk Beldesi’nde fırıncılık yaparken Şaban Vardar ile Hasan ve Şenol Güner arasındaki kavgayı ayırmak istedi. Güner kardeşler Bayraktar’a küfredip üzerine yürüdü. Bayraktar, iki kardeşi korkutmak amacıyla silahını çekip tek el ateş ederken, kurşun, bu sırada uzak bir noktada yoldan geçen 17 yaşındaki Adem Başar’a isabet etti. Başar ölürken Bayraktar ise tutuklandı. Trabzon Ağır Ceza Mahkemesi’nde yargılanan ve olayın tamamen kaza olduğunu savunan Arslan Bayraktar’a 5 yıl ceza verilirken Yargıtay cezayı az buldu. Yeniden yargılanan Bayraktar’a bu kez 15 yıl hapis cezası verildi. 
     Arslan Bayraktar, geçen yıl Trabzon E Tipi Cezaevi’nde ziyaretçileri ile 10 nolu kabinde görüşmeye başladı. Bu sırada Arslan Bayraktar’ın yanına gelen cezaevi infaz görevlisi Ömer Lütfü Ayan, iddiaya göre, Senin görüş yerin 3 nolu kabin. Oraya geç'' dedi. Başka bir cezaevi infaz görevlisinin kendisini 10 nolu kabine getirdiğini ve ziyaretçileri ile burada görüşmeye başladığını belirten Arslan Bayraktar ile Ayan arasında tartışma çıktı. Bayraktar, tartışma sırasında Ayan’a, Eşek herif, kafanı bana kırdırma'' diye bağırdı. Araya giren diğer cezaevi görevlileri tartışmanın büyümesini engelledi. Tartışma nedeniyle Arslan Bayraktar’a 45 gün kapalı görüş, 6 ay da açık görüş yapmama cezası verildi. Bayraktar hakkında ayrıca, Görevli memura hakaret ve tehdit’ suçundan Trabzon 2'nci Asliye Ceza Mahkemesi’nde dava açıldı. 
     Mahkeme, İnfaz Koruma Memuru Ömer Lütfü Ayan’ın şikayetçi olmamasına rağmen Arslan Bayraktar’a, görevli memura görevinden ötürü hakaret ve tehditte bulunduğu gerekçesiyle 4 ay hapis ve 978 YTL para cezası verdi. Mahkeme, hapis cezasında hiçbir indirime gitmedi, paraya da dönüştürmedi. Bayraktar’ın avukatı Turan Çelik, kararı temyiz etti. Arslan Bayraktar’ın yakınları, Cezaevindeki insanın psikolojisi zaten bozuk oluyor. 15-20 dakikalık görüşü engellenince hatalı davranabiliyor. Sürekli ceza verilerek insanlar topluma kazandırılamaz'' diye konuştu. Bayraktar halen, Ordu Yarıaçık Cezaevi’ nde bulunuyor. 
     
</TEXT>
</DOC>
