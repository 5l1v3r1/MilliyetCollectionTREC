<DOC>
<DOCNO> 407505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/siy02.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD YÖK kolluk kuvveti gibi' 
</HEADLINE>
<TEXT>


Bolat, imam hatiplerin önünü açan düzenlemeye karşı çıkan YÖK'ü, "Kolluk kuvveti gibi" diyerek eleştirdi 

İSTANBUL AA 


Müstakil Sanayici ve İşadamları Derneği MÜSİAD Genel Başkanı Ömer Bolat, Milli Eğitim Bakanlığı MEB ile YÖK arasında, "Açık Lise" konusunda yaşanan gerginlikte YÖK'ü eleştirdi. Bolat, YÖK'ün sürekli engeller çıkarmaya çalışan kolluk kuvveti gibi hareket etmemesi gerektiğine inandıklarını söyledi. Bolat, "YÖK'ün bu konudaki tasarrufunu anlamakta güçlük çekiyoruz" dedi. 
Bolat, MÜSİAD'ın hazırladığı "Beşeri Sermayenin Geliştirilmesinde Ortak Geleceğimiz İçin Ortak Akıl" başlıklı eğitim dosyasını açıklarken, imam hatip liselerini ve ilahiyat fakültelerini desteklemenin ve gelişmelerini engelleyen mevzuat ve uygulamaları kaldırmanın zorunlu olduğunu söyledi. 
Üniversiteye girişte lise mezunları arasında katsayı eşitsizliği uygulamasının mesleki eğitime darbe vurduğunu söyleyen Bolat, "Mesleki eğitimin önünü açmak, Türkiye'nin önünü açmaktır. MEB'in önerdiği 'açık lise' eğitimi yönetmeliği olumlu bir adım olarak görünüyor, ancak bu kısmi bir çözümdür, geliştirilmelidir" dedi. 

MEB'e yetki 
MEB'in kapsamının genişletilerek Milli Eğitim ve İnsan Kaynaklarını Geliştirme Bakanlığı olarak yeniden yapılandırılmasını isteyen Bolat, şöyle konuştu "Bilim politikasının belirlenmesi, bilgi teknolojileri ve tasarım eğitimine yönelik politikaların oluşturulması, özel sektörün eğitime yatırım yapmasının özendirilmesi, eğitim ekonomisinin geliştirilmesi, AB eğitim fonlarından faydalanılmasının sağlanması, yabancı dile ve spora ağırlık verilmesi, okul öncesi eğitimin teşvik edilmesi, hayat boyu eğitim anlayışının geliştirilmesi, doktora konularının ülkenin sosyal ve ekonomik ihtiyacına göre belirlenip desteklenmesi gerekir." 
Bolat, kız çocuklarının okula gitmesinde bir dizi engel yaşanırken, buna bir de başörtüsü yasağının eklendiğini söyledi. 


</TEXT>
</DOC>
