<DOC>
<DOCNO> 403023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun41.html </URL>
<DATE> 2005/12/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yunanistan, 30 F-16 alıyor 
</HEADLINE>
<TEXT>

     Yunanistan Savunma Bakanı Spilyos Spilyotopulos, Atina'nın 30 adet F-16 blok 52 tipi savaş uçağı almaya karar verdiğini açıkladı. 
     Spilyotopulos, kararın, bugün Başbakan Kostas Karamanlis başkanlığında toplanan Savunma ve Dış İlişkiler Konseyi'nde KYSEA alındığını belirtti. 
     Savaş uçaklarının ABD ile Yunanistan arasında imzalanacak anlaşma çerçevesinde satın alınacağını söyleyen Spilyotopulos, yapılacak toplam ödemenin ise 1.1 milyar avro olduğunu kaydetti. 
     KYSEA'nin aldığı bu satın alma kararının, bölgede güç dengesini sağlayacağını belirten Spilyotopulos, devletlerarası anlaşma ile yapılacak alımın aracıyı ortadan kaldırdığını ve şeffaflığı güvence altına aldığını da vurguladı. 
     Yunanistan ile ABD arasında yakın gelecekte imzalanacak anlaşmanın ardından savaş uçakları için bir miktar peşinat ödeneceğini kaydeden Spilyotopulos, F-16'ların tesliminin 2009 yılında yapılacağını söyledi. 
     
</TEXT>
</DOC>
