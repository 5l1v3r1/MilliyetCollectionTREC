<DOC>
<DOCNO> 407311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko14.html </URL>
<DATE> 2005/12/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Greenpeace'in eylemi, Demreli bibercileri zor durumda bıraktı 
</HEADLINE>
<TEXT>

     Greenpeace örgütünün, zirai ilaç kalıntısı bulunduğu gerekçesiyle yurtdışından gelen ürünlerin tüketilmemesi yönünde Almanya'da başlattığı kampanyanın, Antalya'nın Demre İlçesi'ndeki biber üreticilerini zor durumda bıraktığı bildirildi. 
     Demre'den ihracat yapan firma sahibi Ercan Boztepe, Türk ihracatçısının büyük Alman marketlerine ürün satma şansını kaybettiğini belirtti. 
     Türkiye'den giden biberlerde yapılan analizlerde sadece dördünde kalıntıya rastlandığını belirten Boztepe, ''Firmamın mal sattığı iki büyük market zinciri, kamuoyu korkusundan alımı durdurdu. Halbuki hiçbir ürünümüzde kalıntıya rastlanmadı. Olan üreticiye oldu'' dedi. 
     Sorunun kaynağında Alman Gıda Kodeksi ile Türk Gıda Kodeksi arasında ilaç kullanımı konusunda yaşanan uyumsuzluğun yattığını savunan Ercan Boztepe, şöyle konuştu 
     ''Örneğin biber için tavsiye edilen Lufenuren adlı ilacın mRL değeri Türkiye'de 0,05 mg kg iken, Almanya'da bu rakam 0,01 mg kg'dır. Buna tüm ilaçlar eklenebilir. Biz firma olarak bu konudaki çelişkinin giderilebilmesi için 5 Eylül 2005'te Tarım ve Köyişleri Bakanlığı'na yazı yazdık. Her ilacı örnekledik. Ama henüz yanıt alamadık. Olan Türk tarımına ve Türk üreticisine oluyor. Rakiplerimiz pazarı ele geçirmek üzereler. Bakanlık bu konuda ivedi bir çalışma yapmalıdır.'' Almanya'da başlatılan kampanya, Demre'deki üreticileri de zor durumda bıraktı. Demre'de geçen yıl 3,5 YTL'ye satılan california biberin 1,8 YTL'ye, 2 YTL'ye satılan Macar biberin 60 YKr'a, 2,2 YTL'ye satılan capia biberin 1 YTL'ye, 2,2 YTL'den satılan macar dolmasının fiyatının ise 1 YTL'ye düştüğü belirtildi. 
     
</TEXT>
</DOC>
