<DOC>
<DOCNO> 405565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/axspo03.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün git, yarın gel 
</HEADLINE>
<TEXT>


Galatasaraylı futbolculara dün de ödeme yapılmadı. Büyük umutla bekleyen sarı-kırmızılılara, akşam saatlerinde yine, "Yarına kaldı" bilgisi verildi. Eric Gerets'in de, "Paralar ödenmezse ben de dönmem" resti çektiği öğrenildi 

ERHAN TELLİ 


Cim - Bom'da, futbolcuların merakla beklediği ödemeler dün de yapılamadı. Yönetimin verdiği söz üzerine gün boyu müjdeli haberi bekleyen sarı - kırmızılı futbolcular, öğlen saatlerinde Florya'ya gitmelerine rağmen elleri boş bir şekilde tesislerden ayrılmak zorunda kaldı. 
İdareciler tarafından "Para gelince biz sizi arayacağız" sözünü alan ve gün boyunca cep telefonlarından çağrı bekleyen oyunculara, akşam saatlerinde, "Ödemeler yarına kaldı" bilgisi verildi. Böylece gözler, bugüne çevrildi. 
Dün yaşanan bu gelişmeler öncesinde ise hem yönetim kanadında, hem de Teknik Direktör Eric Gerets hakkında şok iddialar ortaya atıldı. Gerets'in Malatya maçı sonrasında yönetime restini çekerek, "Oyuncuların paraları ödenmezse ben de geriye dönmem" tehdidinde bulunduğu, Futbol Şube Sorumlusu Fatih Gökşen'in ise paraların zamanında ödenmemesi durumunda istifa edeceğini söylediği bildirildi. 
Ancak Gökşen, "Şu an için böyle bir şey söz konusu değil. 3 ay daha görevimin başındayım" açıklamasını yaptı. 
İkinci Başkan Ergun Gürsoy'un ise dün katıldığı bir açılışta, gazetecilerin soruları üzerine, 'Başkana güvenmiyor musunuz Söylenen zamanda ödenmezse gereğini yaparız" demesi ise dikkat çekti. 

'Biz çocuk değiliz' 

HALİL ÖZER 

Galatasaray'ın Kamerunlu futbolcusu Song, parasal konuda yönetimin, "Bugün, yarın" diyerek oyalamasına sinirlendi, "Biz çocuk değiliz" dedi. Song şunları söyledi "Her maçta formamızın hakkını ne olursa olsun veriyoruz. Bir gün olsun para işini sahaya yansıtmadık. Ancak bize her gün, 'yarın' diye söz verip idare etmeye çalışıyorlar. Biz çocuk değiliz. Takım içinde sürekli para konuşuluyor. Bundan da rahatsızlık duyuyorum." 
Song devre arasında dönüp dönmeyeceği konusuna da açıklık getirerek, "Bu konuda fazla konuşmak istemiyorum. Birçok futbolcu gibi parayı FIFA kanalıyla almayı asla düşünmem. Ama herkesin paraya ihtiyacı olduğu gerçek. Ben de aileme para gönderiyorum. Beni zamanında Fenerbahçe istedi. Onları tanımıyordum. O yüzden gitmedim. Ama Galatasaray farklıydı. Bu markaya geldim. İnanın artık para konuşmaktan sıkıldık" dedi. 

Top başı 3 Ocak'ta 

Galatasaray, kupadaki Malatyaspor maçının ardından 13 günlük devre arası tatiline çıktı. Sarı-kırmızılı futbolcular, 3 Ocak 2006'da iş başı yaparak, ikinci yarı hazırlıklarına başlayacaklar. 4 Ocak'ta Efes Cup 5'e katılmak üzere Antalya'ya gidecek olan Galatasaray, 7 Ocak'ta Borussia Dortmund ile karşılaşacak. Galatasaray'ın, kupadaki 3. maçların 25 Ocak'a ertelemesi üzerine, daha önce 10 Ocak olarak belirlenen Antalya dönüş tarihinde değişiklik yapması bekleniyor. 

Toköz'den Riva toplantısı 

24 Aralık cumartesi günü Riva Projesi'ne onay almak amacıyla yapılacak Olağanüstü Genel Kurul öncesinde muhalefet sesini yükseltmeye başladı. 2006 Mart ayından yapılan başkanlık seçimlerinde aday olan Yılmaz Toköz, bugün düzenleyeceği basın toplantısında Riva'daki araziye konut yapılması konusunu ele alacak. Toköz, seçim konusunda da görüşlerini açıklayacak. 

İlk devrede Aslan kesildi 

Sarı - kırmızılı takım, Süper Lig'de attığı 39 golün 22'sini ilk yarılarda rakip filelere gönderdi. Galatasaray, ikinci devrede ise toplam 17 gol buldu. Cim-bom, ilk 15 ve 31-45 dakikaları arasında 8'er gol üretti. Bu arada ilk yarıdaki en hırçın futbolcu 1 kırmızı, 5 de sarı kart gören Orhan Ak oldu. Galatasaray, 17 maçta toplam 2 kırmızı, 31 sarı kartla cezalandırıldı. 


</TEXT>
</DOC>
