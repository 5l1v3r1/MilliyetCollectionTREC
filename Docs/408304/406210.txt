<DOC>
<DOCNO> 406210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/yasam/yas04.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un Tate Modern'i 
</HEADLINE>
<TEXT>


Osmanlı İmparatorluğu'nun ilk enerji santralı olan Silahtarağa Elektrik Santralı, İstanbul Bilgi Üniversitesi'nce Santral İstanbul adı altında çağdaş sanat müzesine dönüştürülüyor 

Yasemin Bay 

Silahtarağa Elektrik Santralı'nın uluslararası bir çağdaş sanat müzesi, kültür ve eğitim merkezine dönüştürülmesi projesinde yer alan 2 kurucu ortak, önceki akşam düzenlenen bir törenle açıklandı. 
Osman Kavala, Hasan Cemal, Ali Akay, Asaf Savaş Akat, Murat Belge, Uğur Yücel, Haluk Şahin, İstanbul milletvekili Egemen Bağış gibi isimlerin katıldığı törende, Santral İstanbul'un iki stratejik kurucu ortağı Doğuş Grubu ve Ciner Grubu projeye imzalarını attı. İmza törenine İstanbul Bilgi Üniversitesi Rektörü Aydın Uğur, Doğuş Grubu Başkanı Ferit Şahenk, Ciner Grubu Başkanı Turgay Ciner ile İstanbul Bilgi Üniversitesi kurucusu ve Santral İstanbul Başkanı Oğuz Özerdem katıldı. 

2006'da açılacak 
Bağış'ın "Tıpkı İstanbul Modern gibi, İstanbul'un gözbebeği projelerden biri olacak," diye nitelendirdiği Santral İstanbul'un Ekim 2006'da kapılarını açması planlanıyor. 
Oldukça görkemli yapılara, Türk mimarlık tarihinin modernleşme sürecine ilişkin örneklere, dev tribünlere, kazanlara, sayaçlara sahip olan Santral İstanbul, mimari tasarımıyla da dikkat çekeceğe benziyor. Santral İstanbul'u, ünlü mimarlar Emre Arolat, Nevzat Sayın, Han Tümertekin ve İhsan Bilgin müzeye dönüştürecekler. 
Binaların içlerindeki donanım, enerji üretiminin öyküsünü anlatacak olan bir Enerji Müzesi olarak korunacak. Ve tüm sanat eserleri endüstri dokusuyla bir arada sergilenecek. 
Sanatın sadece sergilendiği ve paylaşıldığı değil aynı zamanda da üretildiği bir merkez olmayı hedefleyen Santral İstanbul, birçok farklı işi barındıran büyük ölçekli bir kültür, sanat ve eğitim projesi olarak adlandırılıyor. Uluslararası etkinliklere de ev sahipliği yapacak olan Santral İstanbul, Türkiye'nin en büyük Çağdaş Sanat Müzesi ve Enerji Müzesi'nin yanı sıra, İstanbul'un en kapsamlı ve kamuya açık kütüphanelerinden birini, Türkiye'nin uluslararası kültür ilişkilerine katkı sağlayacak olan rezidans programını, konser salonlarını, sanatçı atölyelerini ve 7 bin kişilik açıkhava amfitiyatrosunu da bünyesinde barındıracak. 
Çeşitli eğitim programlarına da yer verecek olan Santral İstanbul'da sanatın çeşitli dallarında üretilen eserler sergilenecek. 

Dünyada birçok örneği var 

Paris'teki bir tren garından müzeye dönüştürülen Mussee d'Orsay, Newcastle'daki un fabrikasına kurulu Baltic Sanat Merkezi, Eyfel Kulesi'nin demir döküm atölyelerinden yeniden oluşturulan Le Magazin Müzesi ve New York'taki eski bir matbaanın temelleri üzerine kurulu Dia Center, Santral İstanbul'a en yakın örnekler arasında yer alıyor. Fakat Santral İstanbul'un dünyadaki örnekleri denildiğinde tabii ki ilk olarak akla, bugün artık neredeyse yılda 5 milyon kişinin ziyaret ettiği Londra'daki Tate Modern geliyor. Silahtarağa Elektrik Santralı'yla aynı yıllarda faaliyetine son verilen Bankside Elektrik Santralı, 1990'lı yıllarda Tate Modern adı altında çağdaş sanat müzesine dönüştürülmüştü. 


</TEXT>
</DOC>
