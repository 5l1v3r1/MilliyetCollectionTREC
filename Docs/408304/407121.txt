<DOC>
<DOCNO> 407121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur37.html </URL>
<DATE> 2005/12/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bir saatte dört trafik kazası yaptı 
</HEADLINE>
<TEXT>

     Konya'nın Beyşehir ilçesinde kamyon tamirciliği yapan 30 yaşındaki İbrahim Büyükboğa bir saatte dört ayrı maddi hasarlı trafik kazası yaptı. 
     Sanayi sitesinden merkeze gitmek üzere, 42 LB 764 plakalı otomobilyle yola çıkan İbrahim Büyükoba, yolun buzlu olması nedeniyle direksiyon hakimiyetini kaybederek Hükümet Caddesi'nde park halindeki 42 B 33 plakalı minibüse arkadan çarptı. 
     Minibüs sahibiyle masraflar anlaşan İbrahim Büyükboğa, ilk kazadan yaklaşık 15 dakika sonra bu kez de Şehit İbrahim Bey Caddesi'nde 42 AN 154 plakalı otomobile arkadan çarptı. Kazada her iki otomobilde hasar meydana geldi. 
     
     Aynı polisle iki tutanak 
     Polisin kaza raporlarını hazırlamasından sonra işyerine ulaşmak için yeniden direksiyon başına geçen Büyükboğa, Sanayi Sitesi 507 Sokak'ta ara yoldan çıkan bir otomobile çarpmamak için önünde seyreden 42 EL 403 plakalı otomobile arkadan vurdu. 
     Büyükboğa, her üç kazadan da yara almadan kurtulduğuna sevinirken, daha beş dakika önce kaza raporu hazırlayan trafik polisleri, şaşkınlık içinde tekrar kaza tutanağı tuttu. 
     
     Çöp konteynerini es geçmedi 
     İşlemlerden sonra önü ve arkası yamulmuş otomobiline binen Büyükboğa, kazasız belasız işyerine ulaştığına sevinemedi. Otomobilini işyerinin önüne park etmeye çalışırken bu kez de kaldırımdaki çöp konteynerine çarptı ve çılgına döndü. 
     Bir saatte başına gelen dört maddi hasarlı trafik kazası sonucu neye uğradığını şaşıran Büyükboğa, "12 yıldır hiç kaza yapmadım. Ama ne olduysa bu bir saatte oldu. Buzlanma sona erene kadar bir daha otomobile binmeme kararı aldım" dedi. 
     
</TEXT>
</DOC>
