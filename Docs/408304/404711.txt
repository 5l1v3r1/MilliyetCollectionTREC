<DOC>
<DOCNO> 404711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/soneko31.html </URL>
<DATE> 2005/12/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yalova TSO Başkanı Hyundai yetklileri, gösterdiğimiz araziyi beğendi 
</HEADLINE>
<TEXT>

     Yalova Ticaret ve Sanayi Odası TSO Başkanı Lütfullah Akıncı, Hyundai yetkililerinin yatırım için yer arayışları kapsamında kendilerine gösterilen araziyi beğendiklerini bildirdi. 
     Akıncı, Hyundai yetkililerinin ilk olarak 13 Aralık'ta kente geldiğini ve kendilerine önerilen araziyi incelediklerini anımsattı. 
     Aynı gün Bandırma'da da incelemelerde bulunan Hyundai yetkililerinin, geçen cuma günü bir kez daha Yalova'ya geldiğine dikkat çeken Akıncı, şunları söyledi 
     ''Kendilerine önerilen AKSA Fabrikası ile Hava Meydan Komutanlığı arasında kalan bin 600 dönümlük alanı bir kez daha incelediler. Zaten biz kendilerine çarşamba günü önerdiğimiz üç alanla ilgili tüm bilgilerin yer aldığı bir dosyayı iletmiştik. Bir kez daha kendileri gezip incelediler ve olumlu düşüncelerle ayrıldılar. Bize bin 600 dönümlük arazinin kendilerine yeterli olmayacağını, artırmanın mümkün olup olmayacağını sormuşlardı. Yapılan revize plan çalışmalarıyla yer 2 bin dönümün üzerine çıkarıldı. Bu da onları mutlu etti.'' Akıncı, Hyundai yetkililerinin Avrupa pazarına açılabilmek için deniz kenarında ve limanı olan bir fabrika kurmak istediklerine işaret ederek, ''Önerdiğimiz yer, tam aradıkları özelliklere sahip. Bu yüzden de şimdiye kadar kendilerine önerilen tüm yerler içinde en uygun özelliklere sahip yerlerden birinin Yalova olduğunu öğrendik. Biz Yalova olarak böylesi önemli bir yatırımın ilimize ve ülkemize gelmesi için elimizden gelen gayreti gösteriyoruz'' diye konuştu. 
     Hyundai'ye önerilen 3 alternatif alanla ilgili dosyanın Sanayi ve Ticaret Bakanlığı'na ulaştırıldığını bildiren Akıncı, ''Bugün ben de Ankara'ya gidip sayın müsteşarımızla görüşecektim, ancak hava şartları dolayısıyla bu yolculuğumu ertelemek zorunda kaldım. Dosyamız bakanlıkta. Bundan sonrası Hyundai yetkililerinin seçimde ve bayın bakanımızla başbakanımızın elinde. Biz görevimizi yaptık, top hükümette'' görüşünü dile getirdi. 
     
</TEXT>
</DOC>
