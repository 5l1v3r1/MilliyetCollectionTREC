<DOC>
<DOCNO> 405132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur17.html </URL>
<DATE> 2005/12/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Cem Uzan'a "TMSF'ye hakaretten" beraat... 
</HEADLINE>
<TEXT>

     Tasarruf Mevduatı Sigorta Fonu’na TMSF noter aracılığıyla gönderdiği yazıda görevlileri tehdit ettiği ve hakarette bulunduğu iddiasıyla yargılanan Cem Uzan, beraat etti. 
     Şişli 3. Asliye Ceza Mahkemesi’ndeki duruşmaya, Uzan ve TMSF’nin avukatları katıldı. 
     Duruşmada söz verilen TMSF avukatları, sanığın cezalandırılmasını, Uzan’ın avukatı ise beraatini istedi. 
     Davayı karara bağlayan hakim, "sanığın işlediği sabit olmayan, yüklenen suçlardan ayrı ayrı beraatine" karar verdi. 
     Şişli Cumhuriyet Savcılığı’nca hazırlanan iddianamede, Cem Uzan’ın İmar Bankası’na el konulmasından sonra TMSF’ye noter aracılığıyla bir yazı gönderdiği ve bu yazıda "TMSF Yönetim Kurulu’na ve diğer görevlilerine hakaret edildiği, ayrıca yasalara göre görev yapan memurlara karşı tehdit olduğu" öne sürülüyordu. 
     İddianamede Uzan’ın, "tehdit" ve "hakaret" suçlarından 8 aydan 4.5 yıla kadar hapisle cezalandırılması isteniyordu. 
     
</TEXT>
</DOC>
