<DOC>
<DOCNO> 402003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun40.html </URL>
<DATE> 2005/12/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Miloşeviç'in Blair ve Schröder isteğine red 
</HEADLINE>
<TEXT>

     Hollanda'nın Lahey kentinde eski Yugoslavya'daki savaş suçları için kurulan uluslararası mahkemenin yargıçları, hakkındaki dava süren eski Devlet Başkanı Slobodan Miloşeviç'in, İngiltere Başbakanı Tony Blair ve Almanya'nın eski Başbakanı Gerhard Schröder'in tanıklık etmesi talebini reddetti. 
     Eski Yugoslavya'da 1990'larda soykırım, insanlığa karşı suç ve savaş suçu işlemekle suçlanan Miloşeviç'in davasına bakan yargıçlar, sanığın ''Kosova'da kendisinin değil, Batı'nın savaş suçu işlediği''yönündeki savunmasını desteklemek için yaptığı talebe karşı Blair ile Schröder'in tanık olarak çağrılmamasına karar verdi. 
     Mahkeme tarafından yapılan açıklamaya göre, Miloşeviç davasının avukatlarının yargıç heyetine başvurusunda, ''Blair ile Schröder'in, sanığın Kosova'yla ilgili hakkındaki suçlamalara ilişkin verilecek kararda gerekli olacak bilgilere sahip olduğu'' ifade edildi. 
     İngiliz ve Alman hükümetleri de, Blair ve Schröder'in tanık olarak çağrılmasının hiçbir yasal adli amaca hizmet etmediğini kaydettiler. 
     Kendi savunmasını üstlenmesine rağmen sağlık sorunları nedeniyle mahkemenin savunması için iki avukat atadığı Miloşeviç, önceki ay, aralarında Blair, Schröder, eski ABD Başkanı Bill Clinton ve emekli Amerikalı general Wesley Clark'ın da bulunduğu yaklaşık 200 tanık çağrılmasını istemişti. 
     Sırpların Kosova'daki baskılarını durdurmak için NATO'nun 11 hafta süren bombardımanın arkasındaki önde gelen Batılı liderler olarak Clinton ve Blair yer alırken, Clark bombardımanı yönetmişti. Schröder de aynı dönemde Almanya başbakanlığı görevini yürütüyordu. 
     
</TEXT>
</DOC>
