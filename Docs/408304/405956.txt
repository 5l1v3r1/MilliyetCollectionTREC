<DOC>
<DOCNO> 405956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun38.html </URL>
<DATE> 2005/12/23/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bu da 'Kokacı' Noel Baba... 
</HEADLINE>
<TEXT>

     Brezilya'nın Rio de Janeiro kentinde, polisin sokakta bulduğu bir çantadaki Noel Baba heykelciklerinden kokain çıktı. 
     Polisin açıklamasına göre, kentin kuzeyindeki Morro de Sereno bölgesinde, 5 santimetre boyunda, üzeri kırmızı kadifeyle kaplı ve sırtlarında küçük kırmızı çuvallar taşıyan 144 Noel Baba heykelciği bulundu. 
     Açıklamada, araba aynasına asılabilecek şekilde tasarlanmış minyatürlerin incelenmesi sonucunda, Noel babaların çuvallarında kokain bulunduğu kaydedildi. 
     Polis yetkilileri, minyatürleri, Noel yaklaşırken müşterilerini ödüllendirmek isteyen uyuşturucu kaçakçılarının tasarladığını düşünüyor. 
     
</TEXT>
</DOC>
