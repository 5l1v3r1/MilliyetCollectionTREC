<DOC>
<DOCNO> 404362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur22.html </URL>
<DATE> 2005/12/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul'da 'döverim'li basın açıklaması... 
</HEADLINE>
<TEXT>

     Temel Haklar Federasyonu, İstanbul’da Susurluk, Şemdinli olaylarını protesto ve F tipi cezaevlerindeki ölümlerin yıldönümünde düzenlediği basın açıklamasında, güvenlik güçlerinin bazı vatandaşları, "çekil lan oradan, döverim lan seni defol git" diyerek uzaklaştırmaya çalıştığını öne sürdü. 
     
     ALTI YIL ÖNCE HAPİSANELERDEKİ OLAYLARA ANMA 
     THF’den yapılan açıklamaya göre Federasyon, dün AKP Şişli İlçe Binası önünde altı yıl önce hapisanelerde mahkumlara yönelik saldırı sonucu gerçekleşen ölüm olaylarını kınamak ve sorumlularının cezalandırılmasını istemek için bir basın açıklaması yaptı. 
     Açıklamada, "19-22 Aralık katliamcıları hala cezalandırılmadı" pankartı açılırken tecrite karşı direnişte hayatını kaybetmiş mahkumların fotoğraflarının bulunduğu dövizler açıldı. 
     Slogan ve alkışlarla başlayan açıklamada "Dün Susurluk’ta ortaya çıkanın da, altı yıldır F Tipi hücrelerden tabutların çıkmasının sorumlusu da devlettir" denildi. 19 Aralık 2000 tarihinin bir katliamın tarihi olduğunu savunan Federasyon üyeleri, "Eli kolu bağlı, hapishanelerdeki tutsakların katledildiği, ülkemiz halklarının hayatlarına F Tipi tanımlamasının girdiği tarihdir. Çıkartılan yasalarla, işçiler F tipleştirilmiş işyerlerine mahkum edilmiş, öğrenciler F Tipi üniversitelere mahkum edilmiştir. Halka karşı girişilen bu topyekün saldırıların sorumluları cezalandırmadan ve F tipi tabutluklar kapatılmadan bu mücadele bitmeyecektir" denildi. 
     
     DÖVERİMLİ UYARI 
     Basın açıklamasına 45 Federasyon üyesi katıldı. THF açıklamasında, "Bu arada halkın gerçekleri öğrenmemesi için her türlü yalancılığa, riyakarlığa, ahlaksızlığa başvuranlar boş durmadı. Yoldan geçen halkın dövizleri ve pankartı incelemesinin ve açıklamayı dinlemesini hazmedemeyen polis ’çekil lan oradan, döverim lan seni defol git’ gibi konuşmalarla insanları ortamdan uzaklaştırmaya çalıştı. Ama ne kadar uğraşsa da insanlar gelerek açıklamayı büyük bir merak ile dinlediler" denildi. 

ANKA 
     
</TEXT>
</DOC>
