<DOC>
<DOCNO> 406506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur19.html </URL>
<DATE> 2005/12/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Giresun Kredi ve Yurtlar Kurumu Yurdu'nda yangın 
</HEADLINE>
<TEXT>

     Kredi ve Yurtlar Kurumu Giresun Öğrenci Yurdu'nun kalorifer dairesinde çıkan yangın, itfaiyenin müdahalesiyle söndürüldü. Yurtta kalan öğrenciler tahliye edildi. Yoğun dumandan etkilenen 3 öğrenci, olay yerinde tedavi edildi. 
     Alınan bilgiye göre, 400 kız ve erkek öğrencinin barındığı yurdun bodrum katında, kalorifer kazanının ateşleme sisteminde meydana gelen arızadan dolayı yangın çıktı. 
     Yangın, Giresun Belediyesi İtfaiye Müdürlüğü'ne bağlı ekiplerin müdahalesi sonucu büyümeden söndürüldü. 
     Dumandan rahatsızlanan 3 öğrenci, olay yerinde sağlık ekiplerince ayakta tedavi edildi. 
     Giresun Valisi Şükrü Kocatepe, olay yerine gelerek, yangın hakkında yetkililerden bilgi aldı. Kocatepe, yangın nedeniyle panik yaşayan öğrencileri sakinleştirmeye çalıştı. 
     Vali Kocetepe, burada gazetecilere yaptığı açıklamada, yangının fuel-oil ile yakılan kalorifer kazanının ateşleme sisteminde meydana gelen arızadan çıktığını ifade ederek, ''İtfaiyenin zamanında müdahalesi sonucu yangın söndürüldü. Şu an kalorifer dairesinde soğutma çalışmaları yapılıyor. Hasar durumu soğutma çalışmalarının ardından belirlenecek'' dedi. 
     
</TEXT>
</DOC>
