<DOC>
<DOCNO> 400448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun25.html </URL>
<DATE> 2005/12/04/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Fildişi Sahili'nin yeni Başkanı Charles Konan Banny oldu 
</HEADLINE>
<TEXT>

     Batı Afrika Ülkeleri Merkez Bankası Başkanı Charles Konan Banny'nin, Fildişi Sahili'nin yeni başbakanı olarak atandığı bildirildi. 
     Afrika Birliği Başkanı ve Nijerya Devlet Başkanı Olusegun Obasanjo'nun sözcüsü Remi Oyo, AFP'ye telefonla yaptığı açıklamada, kararın, Obasanjo ve Güney Afrika Devlet Başkanı Thabo Mbeki'nin, Fildişi Sahili'nin başkenti Abidjan'da, Devlet Başkanı Laurent Gbagbo ile bir araya geldikten sonra verildiğini belirtti. 
     Sözcü, 63 yaşındaki Banny'nin başbakan olarak atanma kararının, 3 garantör devlet olan Nijerya, Güney Afrika ve Nijer devlet başkanları tarafından imzalandığını söyledi. 
     Atamanın yarın resmi gazetede yayımlanarak yürürlüğe gireceği kaydedildi. 
     Başkent Abidjan'ın güneyini hükümet birlikleri, kuzeyini ise isyancılar kontrol altında tutuyor. İki taraf arasındaki gerilim son dönemde giderek artmıştı. Ülkede, isyancılar ile hükümet güçleri arasında nisan ayında geçici süreyle ateşkes sağlanmıştı. 
     BM Güvenlik Konseyi, 21 Ekim'deki 1633 sayılı kararıyla, yetkileri genişletilmiş bir başbakanın seçilmesini, ateşkesin sağlanmasını ve 31 Ekim 2006'dan önce, devlet başkanlığı seçimlerinin düzenlenmesini istemişti. 
     
</TEXT>
</DOC>
