<DOC>
<DOCNO> 406666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko08.html </URL>
<DATE> 2005/12/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kendine ait evi olanların oranı yüzde 39 
</HEADLINE>
<TEXT>

     Türkiye'de bireysel olarak kendine ait evi olanların oranının yüzde 39 olduğu bildirildi. 
     GFK Türkiye'nin kent genelini temsilen seçtiği 6 ilin kent kesimlerinde 18 yaş üzeri kadın erkek toplam 1026 kişiyle yaptığı anket sonucu ''Türkiye kent kesiminde ev sahipliği ve satın alma eğilimi'' üzerine yaptığı araştırma, Türk insanın ancak ileri yaşlarda ev sahibi olabildiğini ortaya koydu. 
     Bireysel olarak kendine ait evi olanların oranının, Türkiye genelinde sadece yüzde 39 olduğuna işaret edilen araştırmaya göre, evi olan kadınların oranı yüzde 29 iken, erkeklerin yüzde 47'sinin evi bulunuyor. 
     Araştırmaya göre, yaş grubu yükseldikçe ev sahibi olma oranı da yükseliyor. Gençlerde 25-34 yaş ev sahipliği oranı yüzde 24 iken, orta yaş üzerinde 55 bu oran yüzde 71'e çıkıyor. 
     Gelir, eğitim ve mesleki statü olarak Türkiye'nin en üst kesimini oluşturan AB ölçülerine yakın grupta ev sahipliği oranı yüzde 50'ye çıkarken, orta üstü, orta ve düşük gruplarda ev sahiplik oranı yaklaşık yüzde 35 farklılaşmıyor. 
     Türkiye kent kesiminde yaşayan her 5 kişiden biri yüzde 19 önümüzdeki yıl içinde ev satın almayı düşünüyor. 
     Ev satın alma eğiliminde olanlar daha çok 25-44 yaş grubunda bulunuyor. Erkeklerin ev satın alma eğilimi kadınlara göre çok daha yüksek. Erkeklerin yüzde 24'ü ev satın almayı planlarken, kadınlarda bu oran yüzde 13'e düşüyor. 
     Ev satın almayı düşünenler sadece şu anda evi olmayanlar değil. Evi olmayıp ev almak isteyenlerin oranı yüzde 20 iken, evi olduğu halde tekrar ev almak isteyenler de yüzde 16'lık bir kesimi oluşturuyor. 
     ''Banka konut kredisi'' ise ev satın almak için en popüler olan ödeme yöntemi. Ev almayı düşünen kesim içinde her üç kişiden ikisi yüzde 65 satın alacağı ev için banka kredisi kullanmayı düşünüyor. 
     Banka konut kredisi almayı planlayan tüketicilerin yaklaşık üçte birinin hangi bankadan kredi alacağı konusunda kararsız olduğu belirtilen araştırmada, tüketicilerin bunu dönemin faiz oranlarına göre karar verdiği kaydedildi. 
     
</TEXT>
</DOC>
