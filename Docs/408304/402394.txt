<DOC>
<DOCNO> 402394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/astro/index.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta yaş krizleri 
</HEADLINE>
<TEXT>

42 yaş civarındaki kişiler hayat felsefelerini yeniden şekillendirmek ve hayatlarına yeni ümitler aşılamak durumundadırlar. Bu dönemde ruhsal aydınlanmaya giden yolda önemli adımlar da atılabilir 


Kırklı yaşların ilk yarısı, özellikle 42-44 yaş geçişleri hayatımız açısından kritik bir dönemece işaret eder. Astrolojik açıdan da, bu yaşlardaki kişiler çok önemli dönüşümler geçirir ve hayatlarını eleştirdikleri yoğun bir süreçten geçerler. Bu yazı özellikle bu dönemlerde olan, 1962-1965 yılları arasında doğan ya da yaklaşan kişiler açısından aydınlatıcı olabilir. Zira bu yaş çevresinde, yavaş hareket eden Uranüs ve Neptün gezegenleri kendi konumlarıyla döngüsel olarak ilişki içine girerler. Her iki gezegen de kişinin yaratıcılığını bir üst seviyeye çıkaran nitelikte olduğu için, hayatımızın bu dönemleri zorlayıcı olabileceği kadar verimli de olacaktır. 
Uranüs burçlar kuşağındaki turunu 84 yılda tamamlar. Bu nedenle 42 yaş civarında doğum haritamızda bulunduğu konumun tam karşısından geçecektir. Karşıt olma tıpkı dolunay dönemi gibi yansıtmak, sonuçlarını görmek ve hasat etmekle yakından ilişkilidir. Bu dönemde kişiler doğum haritalarında şimdiye kadar Uranüs'le neler yaptıklarını daha iyi görmüş, idrak etmiş olurlar. Uranüs birey olmayı, özgürlüğü ve alışılmış kalıplardan kurtularak kendi var oluşumuzu aklımızla bir yere oturtmayı, kendimizle ilgili çıplak gerçeği daha iyi algılamamızı sağlar. 

Değişime direnmemeli 

42 yaş civarında hayatımızda memnun olmadığımız şeyler karşısında ani tepkiler gösterir ve neredeyse hayatımızı altüst edebiliriz. Özellikle bu durum, şimdiye kadar kendisi için bir şeyler yapmamış kişiler için çok daha şiddetli olacaktır. Örneğin bu yaşa kadar daha çok çocukları, ailesi için yaşamış bir kadın, kendini artan bir heyecan ve huzursuzluk içinde bulabilir. Kişi kuşkusuz bu durumun astrolojik yönünün farkında değildir ancak onun için 40'ı aşmış olmak zaten yeteri kadar panik yaratıcıdır. 
Daha geniş bir çerçeveden baktığımızda aslında bu bir Uranüs krizidir. Pek çok kadın ve erkek bu dönemde ani davranışlara yönelir. Kimi zaman ani boşanmalar, ani kariyer değişiklikleri Uranüs krizine eşlik edecektir. Bu dönemde Uranüs şimdiye kadar ne oranda özgürleştiğimizi sorgulamakta ve alışılmış kalıpların, düşünce tarzlarının hayatımıza getirdiği gölgeleri göstermektedir. Bu oldukça tedirgin edici bir dönemdir, zira kişi panik içinde olabilir ve hayatın dizginlerini kopartmak durumundadır. Eğer bu dönemi daha bilinçli geçirmek istiyorsak, hayatımızdaki değişime direnmemeli, kendimize ait olanı geliştirmeye bakmalı ve birey olmanın önemini çok daha önceden fark edebilmeliyiz. Nitekim esas sorun ve bu ani kopuş daha önce yapılmamış olan şeylerin, panik halinde, çoğunlukla korku eşliğinde yaşanmasına neden olmaktadır. 

Krizlerden korkmayın 

Uranüs krizine eşlik eden Neptün ise, yine bu yaşlarda, astrolojik haritamızda kendi konumuyla kare açı içinde kalır. Neptün burçlar kuşağındaki turunu yaklaşık 165 yılda tamamladığı için, Uranüs kendi konumuna karşıt geldiğinde, o da kare açı içinde olacaktır. Kare açı sürtüşme, farklılıkların farkında olma ve çatışma getiren bir enerji akışına işaret eder. Bu nedenle, bu dönemde ruhsal krizler, kafa karışıklığı, bulanıklık, hayatın getirdiği şeyleri kabullenememe ve doğal olarak hayal kırıklıkları süregelen Uranüs krizine işaret eder. 
42 yaş civarındaki kişiler hayat felsefelerini yeniden şekillendirmek ve hayatlarına yeni ümitler aşılamak durumundadırlar. Çoğunlukla bu dönemde ruhsal aydınlanmaya giden yolda önemli adımlar da atılabilir. Kariyer hayatına zincirlenmiş bir kişi, bu yaşta, başkaları tarafından çok garip kabul edilebilecek şeyler yapabilir. Kendi kimliğini sorgulamak, nerede olduğunu bilememek, nereye gittiği konusunda hiçbir fikir sahibi olamamak oldukça belirgin hale gelecektir. 
Hayatta değişimden kaçamayız. Eski Grek filozofu Heraklit'in dediği gibi, değişmeyen tek şey değişimdir. Krizlerden korkmamalı, bunlardan yararlanmayı bilmeliyiz. 


</TEXT>
</DOC>
