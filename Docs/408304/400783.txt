<DOC>
<DOCNO> 400783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo47.html </URL>
<DATE> 2005/12/05/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
A Milli Takım'ın hedefi gençleri kazanmak 
</HEADLINE>
<TEXT>

     A Milli Futbol Takımı Antrenörü Oğuz Çetin, ''Bütün amacımız, hangi yaş seviyesinde olursa olsun tüm milli takımlara yetenekli gençleri kazandırmak'' dedi. 
     Geniş Tabanlı Türkiye A Milli Futbol takım kampı Antalya'da devam ediyor. Turkcell Süper Ligi ve İkinci Lig A Kategorisi'ndeki takımlarda oynayan 1981 ve 1986 yılları arasında doğan futbolcuların katıldığı kampta, akşam saatlerinde Titanic Oteli'nin sahasında antrenman ve çift kale maç yapıldı. 
     Milli Takımlar Teknik Direktörü Fatih Terim, rahatsızlığı nedeniyle maçı camekanlı tribünden, yardımcısı Müfir Erkasap ile birlikte izledi. 
     Kampla ilgili gazetecilerin sorularını yanıtlayan A Milli Futbol Takımı Antrenörü Oğuz Çetin, kampın amacının, Türk futboluna yeni bir nesil oluşturmak olduğunu söyledi. Çetin, şöyle konuştu 
     ''Göreve geldiğimiz ilk gün Fatih Terim'in tüm kamuoyuna açıkladığı gibi, Türk futbolunda yeni bir nesil oluşturmak ve bunu ortaya çıkarmak amacıyla çalışmalara başlamıştık. Bugün itibariyle liglerimizde oynayan 1981-1986 arası doğumlu ve milli takımımız tarafından takip edilen oyuncularla birlikte Antalya'da bir uyum kampı düzenledik. Bütün amacımız, hangi yaş seviyesinde olursa olsun tüm milli takımlara yetenekli gençleri kazandırmak.'' 
     
     ÜMİTLER TURNUVASI 

     Kamp çalışmalarının daha kapsamlı şekilde süreceğine de işaret eden Çetin, ''Özellikle ocak ayında ümitler turnuvası düzenleyerek Türkiye'den ve Avrupa'dan gelecek 250-300 genç futbolcuyla bu kampı sürdüreceğiz. Burada tek bir amaç var Türk futbolunda istediğimiz, uzun zamandır özlediğimiz, yeni gençleri ve yeni nesilleri ortaya çıkarmak. Türk futbolunu daha ileriye götürecek yeni yıldızları ortaya çıkarmaktır'' diye konuştu. 
     Antalyaspor ve Alanyaspor ile yarın bir hazırlık maçının yapılacağı kamp, çarşamba günü sona erecek. 
     
</TEXT>
</DOC>
