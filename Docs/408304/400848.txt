<DOC>
<DOCNO> 400848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/dunya/axdun01.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den AB'ye Sözünü tut 
</HEADLINE>
<TEXT>


Abdullah Gül, KKTC'nin Avrupa ile doğrudan ticaret tüzüğünün rafa kaldırılmasına tepki olarak, 8 Aralık'taki NATO-AB dışişleri bakanları yemeğine katılmayacak 

UTKU ÇAKIRÖZER Ankara 


AB'nin, tarihi önem taşıyan KKTC'nin Avrupa ile doğrudan ticaret tüzüğünü Rum tezlerine boyun eğerek rafa kaldırması, Ankara'da büyük rahatsızlık yarattı. Tepki olarak NATO-AB dışişleri bakanları gayri resmi yemeğine katılmama kararı aldığı bildirilen Dışişleri Bakanı Abdullah Gül, "AB, kendisini Birleşmiş Milletler'in yerine koymasın" dedi. 
İslam Konferansı Örgütü İKÖ zirvesi için dün Suudi Arabistan'a giden Dışişleri Bakanı Gül, Esenboğa Havalimanı'nda yaptığı açıklamada, AB'ye Kıbrıs Türklerinin izolasyonun kaldırılması yönünde hazırladığı iki tüzüğü uygulayarak, "verdiği sözü tutması" çağrısında bulundu. 

Kıbrıs'ı BM çözer 
Kıbrıs'ta kapsamlı çözümün BM önderliğinde bulunacağının altını çizen Gül, şunları kaydetti "AB, Kıbrıs sorununun çözümüne yardımcı olmalı. Çözümsüzlüğü pekiştirecek davranış içine asla girmemelidir. Kendisini de BM yerine koymaması gerekir. Eğer Kıbrıs konusunda tamamen Rumların talepleri doğrultusunda hareket edecek olursa, kendi inanılırlığını ve sorunun çözümüne katkı yapma imkanını yok eder. Bu görüşü komisyonla paylaştık." 
"Maraş'ın iadesi" gibi Kıbrıs sorununun çözümüne ilişkin unsurlar ile Kıbrıs Türkleri üzerindeki izolasyonun kaldırılmasına ilişkin AB tüzüklerinin birbirinden ayrı konular olduğunu da vurgulayan Gül, şöyle devam etti "Bu tüzükler AB'nin kendi aldığı karardır. Tabii ki bunların uygulamasını bekleriz. Verdikleri söz ortadadır. Bunu tutup tutmamak kendi bilecekleri iştir. Ancak Kıbrıs Türk halkı nezdinde güvenilirlikleri sorun olacaktır." 

Yarın Belçika'da 
Gül, 8 Aralık'ta yapılacak NATO dışişleri bakanları toplantısı için yarın Belçika'ya geçecek. NATO Genel Sekreteri Jaap de Hoop Scheffer'in talebi üzerine planlanan, Kıbrıs Rum Kesimi Dışişleri Bakanı Yorgo Yakovu'nun da katılacağı NATO - AB dışişleri bakanları "gayri resmi" yemeği de aynı akşam gerçekleştirilecek. 
Ancak bakanlık kaynakları, Gül'ün bu yemeğe katılmayacağını kaydetti. Rumların uzlaşmaz tavrını sürdürmesine tepki gösteren Gül'ün, "yemeğin bitiş saatinde" Brüksel'e ulaşacağı bildirildi. Yemeğe Gül'ün yerine NATO Daimi Temsilcisi Ümit Pamir katılacak. 
Eylülde ABD Dışişleri Bakanı Condoleezza Rice'ın New York'ta verdiği ilk yemeğe Rumların Türkiye-AB Müzakere Çerçeve Belgesi konusundaki uzlaşmaz tutumu nedeniyle katılmayan Gül, Belçika Dışişleri Bakanı Louis Michel'den 7 Aralık için gelen davete ise olumlu yanıt vermişti. 


</TEXT>
</DOC>
