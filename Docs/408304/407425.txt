<DOC>
<DOCNO> 407425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur32.html </URL>
<DATE> 2005/12/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da 2006 yılında ekmeğe zam gelmeyecek 
</HEADLINE>
<TEXT>

     İstanbul Halk Ekmek İHE A.Ş. Genel Müdürü Ömer Bilgiseven, 2006 yılında ekmek satış fiyatlarına zam yapmayı düşünmediklerini bildirdi. 
     Bilgiseven, İHE Genel Müdürlüğü’nde düzenlediği basın toplantısında, yenilenen ekmek satış büfelerini tanıttı. 
     Önümüzdeki yıl İHE’nin 30. kuruluş yıldönümünü kutlayacaklarını anlatan Bilgiseven, ekmek fiyatlarında aşırı ve haksız uygulamaları önlemek için, sektörde "oyun kurucu" olarak daha kaliteli bir üretim ve hizmet vermeyi amaçladıklarını söyledi. 
     Kaliteli ve hijyen koşullarına uygun üretim yaptıklarını, ancak mevcut satış noktalarıyla bunu yansıtamadıklarını ifade eden Bilgiseven, bu amaçla satış noktalarını 2006 yılında yenileyeceklerini kaydetti. 
     Şu anda İstanbul genelinde 426 satış büfesiyle hizmet verdiklerini, bu büfeleri modernleştirirken büfe sayısını 700’e çıkaracaklarını da dile getiren Bilgiseven, mevcut büfelerin yerlerinde değişiklik yapılmasının yanı sıra proje kapsamında Taksim, 4. Levent, Aksaray, Atatürk Havalimanı, metro istasyonları ve Deniz 
     Otobüsleri iskelelerinde kurulacak kiokslarla satış noktalarının sayısının bine ulaşacağını anlattı. 
     
     "ÜRETİM CANLI YAYINLANACAK" 
     Bilgiseven, proje çerçevesinde Edirnekapı fabrikasının yanındaki fabrika satış mağazası, Aksaray ve Çapa’daki büfelerin yenilendiğini, buralarda 7 gün 24 saat hizmet verileceğini ve üretimin büfelerdeki plazma ekranlardan 24 saat canlı olarak yayınlanacağını kaydetti. 
     Edirnekapı fabrikasından başlamak üzere fabrika binalarını yenileyerek üretimde tam otomasyona geçileceğini bildiren Bilgiseven, tüm satış noktalarını 4 ay içinde yenileyeceklerini, fabrika otomasyonlarının da yaz aylarında tamamlanacağını söyledi. 
     Bilgiseven, 18 Ocak 2006 tarihinden itibaren 2 market zinciriyle anlaşacaklarını ve buralardan da ekmek satışı yapacaklarını bildirdi. 
     Ömer Bilgiseven, gelecek yıl yüzde 26 büyümeyi hedeflediklerini de ifade ederek, şu anda 22 olan ürün çeşidini 2006 yılında 40’a çıkarmayı planladıklarını dile getirdi. 
     Bilgiseven, çölyak ve fenilketanori hastaları için glutensiz ürün sayısını artıracaklarını, şubat ayından itibaren bu hastalar için makarna, grisini, peynir ve çikolata da üreteceklerini söyledi. 
     Basın mensuplarının sorularını da yanıtlayan İHE Genel Müdürü Bilgiseven, bir soru üzerine, "2006 yılında ekmek satış fiyatlarına zam düşünmüyoruz. Piyasadaki düzenleyici rolümüzü sürdüreceğiz" dedi. 
     Ekmeğin kalitesini artırarak daha lifli ve posalı ekmek üretimine geçeceklerini belirten Bilgiseven, 2006 yılı Ağustos ayından itibaren tüm ürünleri ekşi maya ile üretmeye başlayacaklarını bildirdi. 
     Bilgiseven, bir soru üzerine, 2005 yılında cirolarının 90 trilyon, 2006 hedeflerinin de 125 trilyon lira olduğunu ifade ederek, 
     "Amacımız, 2007 yılı sonunda İstanbul Halk Ekmek A.Ş’yi halka arz etmek" diye konuştu. 
     Yeni satış bayiliği verilip verilmeyeceğinin sorulması üzerine Bilgiseven, 4 ay içinde yaklaşık 300 yeni bayiliğin verileceğini, bunun için de 18-50 yaş arasında olma, İstanbul’da 3 yıldır ikamet etme, en az ilköğretim okulu mezunu olma koşullarının aranacağını, başvuranların ise yapılacak seçimden sonra eğitimden geçirileceğini kaydetti. 
     
     YENİ BÜFELER 
     Ömer Bilgiseven, daha sonra yenilenen fabrika satış büfesini basın mensuplarına gezdirdi. 
     Burada yaptığı açıklamada, modern büfelerin yaklaşık 8 bin dolara malolduğunu anlatan Bilgiseven, yenilenen büfeler için şirketin kasasından para çıkmayacağını ve reklam karşılığı yaptırılacağını söyledi. 
     Bilgiseven, yenilenen satış büfeleri için bayilerle tahsis sözleşmesi imzalanacağını ve sadece 1 milyar lira depozit alınacağını sözlerine ekledi. 
     
</TEXT>
</DOC>
