<DOC>
<DOCNO> 407720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur23.html </URL>
<DATE> 2005/12/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İstanbul adliyelerinde 2006'ya devreden davalar... 
</HEADLINE>
<TEXT>

     İstanbul’daki adliyelerde görülen ve kamuoyunca yakından izlenen pek çok dava, 2006 yılına devredildi. 
     AA muhabirinin derlediği bilgilere göre, yeni yılda yazar Orhan Pamuk’un, İsviçre’de yayınlanan bir dergide yer alan röportajdaki sözleri nedeniyle "Türklüğü alenen aşağılamak" iddiasıyla 3 yıla kadar hapis cezası istemiyle yargılanmasına, Şişli 2. Asliye Ceza Mahkemesi’nde devam edilecek. 
     Almanya’dan sınırdışı edilen İslami Cemiyet ve Cemaatler Birliği ICCB yöneticisi Metin Kaplan’ın, verilen ağırlaştırılmış müebbet hapis cezasının Yargıtay’ca bozulmasının ardından yeniden yargılanmasına, İstanbul 14. Ağır Ceza Mahkemesi’nde başlanacak. 
     "Susurluk Davası" kapsamında "cürüm işlemek için teşekkül oluşturmak" suçundan hakkında verilen beraat kararı, Yargıtay’ca bozulan eski milletvekili Sedat Edip Bucak’ın yeniden yargılanması İstanbul 2. Ağır Ceza Mahkemesi’nde sürecek. 
     Terör örgütü El-Kaide’nin Türkiye yapılanması içinde faaliyet gösterdikleri ve İstanbul’da 15 ile 20 Kasım 2003 tarihlerindeki bombalı saldırılara karıştıkları iddiasıyla 71 sanığın yargılanmasına, İstanbul 10. Ağır Ceza Mahkemesi’nde devam edilecek. 
     "Kelebek" adı verilen operasyon sonucu açılan davada, Sedat Peker’in de aralarında bulunduğu 71 kişinin, "Sahra" adı verilen operasyon sonrası açılan davada Sedat Şahin’in de aralarında olduğu sanığın, Alaattin Çakıcı’nın yurtdışına kaçışına ilişkin MİT görevlisi Kaşif Kozinoğlu, işadamı Erol Evcil ve Beşiktaş futbol takımı eski menajeri Sinan Engin’in de aralarında bulunduğu 14 sanığın yargılanması da İstanbul 9. Ağır Ceza Mahkemesi’nde sürecek. 
     Çakıcı’nın, "Tevfik Nurullah Ağansoy’un öldürülmesi", "Adil Öngen’e yönelik silahlı saldırı" ve "Türkbank ihalesine fesat karıştırmak" suçlarından İstanbul 2, 3 ve 6. ağır ceza mahkemelerinde yargılanmasına da devam edilecek. 
     Kürşat Yılmaz, işadamı Korkmaz Yiğit, türkücü İbrahim Tatlıses, manken Tuğba Özay ve "Banker Kastelli" olarak tanınan Abidin Cevher Özden’in de aralarında bulunduğu 42 kişinin 2 ile 307 yıl arasında değişen hapis cezaları istemiyle yargılanmasına, yeni yılda geniş yetkili İstanbul 10. Ağır Ceza Mahkemesi’ne başlanacak. 
     Kemal, Yavuz ve Hakan Uzan’ın da sanıkları arasında bulunduğu İmar Bankası’na ilişkin Şişli ve İstanbul adliyelerinde açılan çeşitli davaların görülmesi 2006’da da sürecek. 
     Genç Parti Genel Başkanı Cem Uzan’ın da aralarında bulunduğu 17 kişinin, "Siyasi Partiler Kanunu’na muhalefet edildiği" iddiasıyla İstanbul 8. Asliye Ceza Mahkemesi’nde yargılanması, yeni yılda devam edecek. 
     "Kentbank", "Toprakbank", "İmar Bankası", "İktisat Bankası" ve "Bayındırbank"a ilişkin davalar, İstanbul 8. Ağır Ceza Mahkemesi’nde, "Egebank" davası ise İstanbul 1. Ağır Ceza Mahkemesi’nde sürecek. 
     Barış Dönmez’in ölümüne ilişkin davaya Beyoğlu 3. Ağır Ceza Mahkemesi’nde, Beşiktaş-Çaykur Rizespor maçında Cihat Aktaş’ın bıçaklanarak öldürülmesine ilişkin davaya İstanbul 5. Ağır Ceza Mahkemesi’nde, fotoğraf sanatçısı Mehmet Gülbiz’in ölümüne dair davaya Beyoğlu 2. Ağır Ceza Mahkemesi’nde, Bahçeşehir’de Evren Açıkgöz’ün öldürülmesi, Zehra Selin Işkın’ın kaçırılmasına ilişkin davaya Bakırköy 4. Ağır Ceza Mahkemesi’nde, DİSK genel başkanlarından Kemal Türkler’in öldürülmesi davasının görülmesine Bakırköy 2. Ağır Ceza Mahkemesi’nde, "Sahte Rakı" davasına Eyüp 2. Ağır Ceza Mahkemesi’nde, Sarıyer’de aynı aileden 1’i çocuk 7 kişinin öldürülmesi davasına da Beyoğlu 1. Ağır Ceza Mahkemesi’nde devam edilecek. 
     Mısır Çarşısı’ndaki patlamaya ilişkin dava İstanbul 11. Ağır Ceza Mahkemesi’nde, "Mason locasına saldırı" davası İstanbul 9. Ağır Ceza Mahkemesi’nde, emekli Binbaşı İhsan Güven ve eşi Sibel Güven’in Tuzla’daki evlerinde öldürülmesi olayına ilişkin davanın görülmesi de İstanbul 14. Ağır Ceza Mahkemesi’nde sürecek. 
     İbrahim Tatlıses’in "Asena" adıyla tanınan oryantal Onur Çakmak’ı tehdit ettiği gerekçesiyle İstanbul 3. Sulh Ceza Mahkemesi’nde, Ankara 11. Ağır Ceza Mahkemesi Başkanı Mehmet Orhan Karadeniz’in şikayeti üzerine gazeteciler Ali Kırca ve Ertuğrul Mavioğlu’nun "hakaret" ve "3713 sayılı Terörle Mücadele Yasası’na muhalefet etmek" suçlarından açılan davanın görülmesine de İstanbul 2. Sulh Ceza Mahkemesi’nde devam edilecek. 
     
</TEXT>
</DOC>
