<DOC>
<DOCNO> 407275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun17.html </URL>
<DATE> 2005/12/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ABD, İran'a silah satan Avusturya şirketiyle alışverişi kesti 
</HEADLINE>
<TEXT>

     ABD yönetimi, İran'a büyük kalibreli keskin nişancı tüfeği sattığını belirlediği Avusturya'nın Steyr-Mannlicher firmasından silah ve mühimmat alımını durdurduğunu bildirdi. 
     ABD kaynaklarına göre, Steyr-Mannlicher silah firması İran'a 800 adet büyük kalibreli keskin nişancı tüfeği sattı. 1,5 kilometre atış menziline sahip keskin nişancı tüfeğinin çeliği dahi delebilecek büyük kalibreli mermi atabildiğini ve teröristler tarafından da kullanıldığına işaret eden yetkililer, İran'a satılan bu silahların teröristlerin eline geçmesinden endişe ettiklerini belirtiyorlar. 
     İran'ın, uyuşturucu çeteleri ve organize suç şebekeleriyle mücadele amacıyla sipariş ettiği keskin nişancı tüfeklerinin satışına 2004 yılında Avusturya İçişleri Bakanlığı tarafından izin verildiği bildirildi. 
     ABD'nin Steyr-Mannlicher firmasından silah ve mühimmat alımını durdurduğu gibi, bu firmanın ABD'den silah yapımında kullanılacak malzeme ithalini de yasakladığı kaydedildi. 
     Avusturya hükümetinin, ABD yönetimine, ''Bundan sonra bu tür silahların kriz bölgelerine satışına izin verilmeyeceği'' yolunda güvence verdiğini belirten Amerikalı bir yetkili, ''Avusturya hükümetinin verdiği sözün tutulması halinde uygulanan silah ambargosunun kaldırılabileceğini'' ifade etti. 
     Steyr-Mannlicher firması Kleinraming bölgesindeki tesislerinde Amerikan silahlı kuvvetleri için AUG ve StG77 modeli tüfek üretiyordu. 
     
     LİSTEDEKİ ŞİRKETLER 

     ABD, İran'a askeri amaçlı malzeme ve teknoloji sattığı gerekçesiyle 6 Çin, 2 Hint ve bir Avusturya şirketine yaptırım kararı aldığını doğruladı. 
     Amerikan Dışişleri Bakanlığı sözcüsü Adam Ereli, 9 şirkete yönelik yaptırım kararının 23 Aralık'ta yürürlüğe girdiğini söyledi. 
     Yaptırım kararıyla bu şirketlerin, Amerikan hükümeti ve Amerikan firmalarıyla ticaret yapmaları, ayrıca Amerikan firmalarının bu şirketlere hassas ürünlerin ihracat izinlerini vermeleri yasaklandı. 
     Washington Times gazetesi, önceki gün, nisandan bu yana değerlendirilmekte olan yaptırım kararının birkaç hafta önce dış ticaretten sorumlu Dışişleri Bakan Yardımcısı Robert B. Zoellick tarafından onaylandığını yazmıştı. 
     Amerikan Kongresi'nden 2000 yılında geçen ve İran'ın nükleer, kimyasal ve biyolojik silah programları ile füze sistemlerine uluslararası desteğin kesilmesini amaçlayan yasa çerçevesinde kararlaştırılan yaptırımlar, Aralık 2007'ye kadar geçerli olacak. 
     Çinli, Hintli ve Avusturyalı yetkililer, ABD'nin yaptırım kararıyla ilgili henüz açıklamada bulunmadı. 
     
</TEXT>
</DOC>
