<DOC>
<DOCNO> 406554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/guncel/axgun01.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Stajyer memura rüşvet eğitimi 
</HEADLINE>
<TEXT>


Kapıkule Gümrük Kapısı'na yönelik operasyon kapsamında gizli kameralarla elde edilen görüntüler, gümrükçülerin, yeni atanan memurlara 'rüşvet almanın inceliklerini' öğrettiğini de ortaya çıkardı 

KEREM KURUL Edirne DHA AA 

Edirne Kapıkule Gümrük Kapısı'nda, 45'i gümrükçü, 19'u polis 64 kişinin tutuklanmasıyla sonuçlanan "Avcı-2" operasyonunda her gün yeni bir ayrıntı çıkıyor. Gümrük binalarındaki elektrik ısıtıcılarına yerleştirilen 27 gizli kamerayla tespit edilen görüntülerde, cinsel taciz, toplanan rüşvet paralarının sayılması, cinsel ilişkiden sonra şimdi de "rüşvet eğitimi" olduğu ortaya çıktı. 

Pasaport arası rüşvet Conta 
Savcılık yetkilileri, görüntülerin yeniden izlenerek, en küçük ayrıntıların bile değerlendirileceğini söyledi. Görüntülerde, gümrükçülerin stajyer memurlara "rüşvet almanın inceliklerini" öğrettikleri de tespit edildi. Eski memurların, yeni atanan arkadaşlarını, nasıl para isteneceği, rüşveti nasıl ve nereye koyacağı konusunda bilgilendirdiği kaydedildi. 
Yetkililer, yaklaşık 10 günlük çekimle elde edilen görüntülerde, rüşvet amacıyla pasaportların arasına konulan paralara "conta" denildiğinin de ortaya çıkarıldığı bildirildi. İzinli oldukları için ifadeleri alınamayan yedi gümrük ve gümrük muhafaza memurundan dördünün, bugün savcılığa gelerek ifade vereceği kaydedildi. 

Uyarı sonuç verdi 

EDİRNE VALİLİĞİ'nin günübirlikçilere hafta başına kadar Kapıkule Gümrük Kapısı'na gelmemeleri yönünde yaptığı uyarı sonucu, geçişler de yarıya düştü. Araç giriş çıkışlarının düştüğü Kapıkule'de, hafta sonları yaşanan TIR kuyruklarının da bu hafta sonu fazla olmadığını belirten yetkililer, memur takviyesinin sürdüğünü bildirdi. Bu arada, günübirlikçilerin ucuz olduğu için Türkiye'ye gelirken mazot ve benzin aldıkları Bulgaristan'ın Kapitan Andreova Sınır Kapısı'ndaki akaryakıt istasyonunda da araç kuyrukları sona erdi. 



</TEXT>
</DOC>
