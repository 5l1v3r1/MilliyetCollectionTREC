<DOC>
<DOCNO> 400843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas20.html </URL>
<DATE> 2005/12/05/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ferrari'den Papa'ya bir direksiyon 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, bugün Formula 1 yarışlarının ünlü markası Ferrari'nin Başkanı Luca Cordero di Montezemolo'yu kabul etti. 
     Montezemolo'nun görüşme sırasında 16. Benediktus'a, Ferrari'nin ünlü pilotu Michael Schumacher'in kullandığı F2004'ün direksiyonu ile 950 bin avroluk bağış çeki takdim ettiği öğrenildi. 
     Montezzemolo, Papa ile görüşmesi sonrasında yaptığı açıklamada, ''Joseph Ratzinger'le ilk kez bir araya geldim. Son derece nazik ve de benim için önemli bir görüşmeydi'' dedi. 
     Edinilen bilgiye göre, görüşme sırasında hediye edilen Ferrari direksiyonu, Montezemolo ile Papa arasında espri konusu da oldu. Montezemolo, direksiyonu takdim ederken, ''Sayın Papa hazretleri bu direksiyon son derece karmaşık bir şey. Zira yoğun bir teknolojiye sahip'' dediği öğrenildi. Papa'nın ise Montezemolo'ya, ''Anlıyorum, kiliseyi yönetmek kadar karmaşık'' karşılığını verdiği belirtildi. 
     Ferrari yetkilileri tarafından görüşmeye ilişkin yapılan yazılı açıklamada ise Papa'ya hediye edilen direksiyonun üzerinde, Schumacher'in imzasını taşıyan, ''Hıristiyanlığın pilotu, Papa 16. Benediktus hazretlerine, F1 Dünya Şampiyonu'nun direksiyonu'' şeklinde bir ithaf cümlesinin yer aldığı belirtildi. 
     16. Benediktus'a sunulan 950 bin avroluk çekin ise müteveffa Papa İkinci Jean Paul'e hediye edilmiş olan Enzo tipi kırmızı Ferrari'nin açık artırmayla satışından elde edilen gelir olduğu kaydedildi. 
     Montezemolo, 17 Ocak 2004'te Ferrari ekibiyle Polonyalı İkinci Jean Paul'ü ziyareti sırasında, geliri Katolik Kilisesi'nin insani yardım kuruluşu Caritas tarafından kullanılmak üzere, Papa'ya Enzo tipi bir Ferrari hediye etmişti. 
     Montezemolo'nun bu jesti sonrasında, Ferrari'nin sınırlı ürettiği modellerden biri olan Enzo'nun 400'üncü örneği Papa için üretilmişti. 
     Geçen Haziran ayında Sotheby's tarafından açık artırmayla satılan söz konusu Ferrari'yi, Amerikalı bir özel koleksiyoncu 950 bin avro ödeyerek almıştı. Ferrari yetkilileri, bugün yaptıkları yazılı açıklamada, Enzo modelinin 400'üncüsünün normal liste fiyatından yüzde 50 fazlasına alıcı bulduğuna işaret ederek, açık artırmada elde edilen 950 bin avroluk gelirin bir çekle bugünkü görüşme sırasında Papa 16. Benediktus'a iletilmiş olduğunu kaydettiler. 
     
</TEXT>
</DOC>
