<DOC>
<DOCNO> 403078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko45.html </URL>
<DATE> 2005/12/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
YASED Telsim ihalesi başarılı oldu 
</HEADLINE>
<TEXT>

     Yabancı Sermaye Derneği YASED Genel Sekreteri Mustafa Alper, Telsim ihalesinin yabancı yatırımcılar için iyi bir mesaj olacağını bildirdi. 
     Alper, kamuoyunda telaffuz edilen rakamdan biraz düşük olsa da fiyat olarak makul bir rakamın ortaya çıktığını vurguladı. 
     İhalenin başarılı olduğunu dile getiren Alper, şöyle devam etti 
     ''İhale, yurt dışındaki yabancı yatırımcılara iyi bir mesaj verecek. Telsim'in dünyanın en büyük GSM operatörlerinden biri olan Vodafone'a ihale edilmesi, Türkiye'ye duyulan güvenin daha da ön plana çıkmasını sağlayacak, bu güveni daha da tescil edecek ve diğer yatırımcıların Türkiye'ye olan ilgisini önemli derecede artıracak. Yabancı yatırımcılar artık Türkiye'ye daha güvenle bakacaklar.'' Mustafa Alper, Ekim sonu itibariyle Türkiye'ye yabancı sermaye girişinin 4 milyar dolar civarında olduğunu hatırlatarak, bunun yıl sonunda 7-8 milyar doları bulmasının beklendiğini kaydetti. 
     
</TEXT>
</DOC>
