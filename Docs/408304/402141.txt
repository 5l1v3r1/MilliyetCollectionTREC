<DOC>
<DOCNO> 402141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur19.html </URL>
<DATE> 2005/12/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şırnak'ta çatışma Dört şehit 
</HEADLINE>
<TEXT>

     Güçlükonak İlçesi’ne bağlı Yağızoymak Köyü’ndeki askeri birliğe dün gece saat 01.00 sıralarında terör örgütü PKK üyeleri tarafından roketatar, el bombası ve uzun namlulu silahlarla saldırı düzenlendi. 
     Saldırıda, mevzide nöbet tutan Jandarma erler Cihan Olhan Ağrı , Mehmet Ali Çetin Bitlis-Adilcevaz ve Mehmet Duru Niğde-Ulukışla ile askeri birliğin içerisinde bulunan Asteğmen Ömer Fidan Niğde şehit olurken, erler Feridun Özcan ve Tuncay Aslan yaralandı. 
     Saldırıya güvenlik güçlerinin karşılık vermesi üzerine çıkan çatışmada, 2 teröristin ölü ele geçirildiği, 2 teröristin de yaralı olarak kaçtığı bildirildi. 
     Yaralı askerler Özcan ile Aslan’ın Şırnak Asker Hastanesi’nde tedavi altına alındığı ve sağlık durumlarının iyi olduğu belirtilirken, saldırıdan sonra kaçan teröristlerin yakalanması için çevrede geniş çaplı operasyon başlatıldığı ifade edildi. 
     
     AİLE YASA BOĞULDU 

     Şırnak’ın Güçlükonak İlçesi’ne bağlı Yağızoymak Köyü’ndeki askeri birliğe terör örgütü PKK üyeleri tarafından düzenlenen saldırıda 3 erle birlikte şehit olan Piyade Asteğmen Ömer Fidan’ın 23 ölüm haberi Bursa’daki yakınlarını yasa boğdu. 
     Bursa’nın merkez Yıldırım İlçesi’ne bağlı Mevlana Mahallesi Ova Sokak’ta oturan yakınları, aynı sokakta oturan ve Bursa İl Jandarma Komutanlığı yetkililerinden sabah saatlerinde acı haberi öğrenen Ömer Fidan’ın ailesinin, gencin cenazesini doğum yeri Niğde’nin Altınhisar İlçesi’nde defnetmeyi kararlaştırdığını söylediler. 
     Fidan’ın annesi Gülşen, babası Ali Fidan ile 2 kardeşinin cenazeyi teslim almak üzere Niğde’ye gittiklerini anlatan yakınları, Marmara Üniversitesi’nden gıda mühendisi olarak mezun olduktan sonra vatani görevini yerine getirmek isteyen Fidan’ın 5 aylık asker olduğunu kaydettiler. 
     
     MİLLİ EĞİTİM BAKANI DUYURDU 

     Milli Eğitim Bakanı Hüseyin Çelik, Şırnak’ın Güçlükonak İlçesi’nde, bir asteğmen ile 3 erin şehit olduğunu bildirdi. 
     Bakan Çelik, yapımı tamamlanan İdil Çok Programlı Lisesi’nin açılışında, Güçlükonak ilçesi yakınlarında terör örgütü mensuplarıyla çıkan çatışmada bir asteğmen ile 3 erin şehit olduğunu öğrendiklerini, bundan çok büyük üzüntü duyduklarını söyledi. 
     Teröre fırsat verilmemesi gerektiğini ifade eden Bakan Çelik, "Biz buraya okul açmaya geldik, bayram yapmaya geldik, bu haberi aldık çok üzgünüz. Hangi türü olursa olsun terörü lanetlememiz lazım. 
     Bunun bize bir faydası yok. Çok üzgünüz" dedi. 
     
</TEXT>
</DOC>
