<DOC>
<DOCNO> 403711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy02.html </URL>
<DATE> 2005/12/15/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
Erdoğan canlı yayında hasta takip etti 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, bütçe konuşması sırasında hastanelerde kuyruklar ve rehin kalma olaylarının sona erdiğini, SSK'lıların da özel hastanelerden yararlanmaya başladığını anlatırken CHP sıralarından, "Doğru değil, şu anda bir hasta rehin" diye laf atılınca, "Recep Bey bakın" diyerek olayın araştırılmasını istedi. 
     
     Beyefendi doğru mu söylüyor 

     Erdoğan'ın konuşmasına oturduğu yerden müdahale eden CHP Antalya Milletvekili Atilla Emek, bir hastanedeki rehin olayından sözedince Erdoğan önce, "İftira etmeyin, gösteremezsiniz. İspat edin. Doğruysa biz gelir gerekli saygıyı gösterir, çözümün de gereğini yaparız" dedi. Emek ısrar edince, Erdoğan, Sağlık Bakanı Akdağ'a kürsüden talimat vererek, "İsim verin, Recep Bey bakın, beyfendinin söylediği doğru mu " dedi. Erdoğan konuşmasını, "Ülkenin genelinde varmış gibi bunları yutturamazsınız, bunlar bitti." dedi. 
     
     
     Pusula gitti 

     Bunun üzerine Emek, pusula ile hastanın adını ve hastaneyi Bakan Akdağ'a iletti. Bir süre sonra Başbakan kürsüdeyken not gelince Erdoğan, "Ahmet Atay, yeni doğmuş bir bebek. Devlet hastanesinde. Yeni doğmuş bir bebek olduğu için tutuluyor" diyerek rehin olayı olmadığını söyledi. 
     
     Bebeğin adı bile yok 

     Ancak, olay hakkında yeniden Bakan Akdağ'a pusula gönderen Emek, Milliyet'in sorusu üzerine, "Ahmet ve Ayşe Atay çiftinin cumartesi günü, Gazipaşa Devlet Hastanesi'nde doğan ve adı konulmamış olan bebeğin sağlık sorunu çıkınca yoğun bakım ünitelerinin araştırıldığını ancak Anadolu Özel Hastanesi'nde boşluk olduğu için sevkinin yapıldığını, burada 4,5 milyar lira hesap çıkarıldığını ve SSK'nın bunun ancak 1 milyarını karşılaması nedeniyle aileden senet alındığını, ileride daha çok sorun çıkmaması için ailenin bebeği bugün dün yeniden devlet hastanesine getirdiğini" anlattı. 
     Emek, Bakan Akdağ'ın Erdoğan'a yanlış bilgi verdiğini, ortada yaşanan bir gerçek olduğunu, ailenin 3,5 milyar liralık seneti ödemesinin mümkün olmadığını kaydetti. 
     
</TEXT>
</DOC>
