<DOC>
<DOCNO> 404027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy03.html </URL>
<DATE> 2005/12/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hükümet Diyanet'i yeniden yapılandırıyor 
</HEADLINE>
<TEXT>

     Hükümet Diyanet İşleri Başkanlığı’nı yeniden yapılandırıyor. Yeni yasa taslağında, Diyanet İşleri Başkanının görev süresi 5 yıl ile sınırlandırılırken, Diyanet İşleri Vakfı’nın etkisi artırılıyor. Din görevlilerine kariyer uygulamasıyla, vaizlikte uzman vaiz ve baş vaiz, imam-hatiplikte uzman imam-hatip ve başimam-hatip getiriliyor. 
     Yeni taslakta, "Cami ve mescitlere yüz metre mesafe içinde kumarhane, meyhane, içkili lokanta ve benzeri yerler açılmasına ve alkollü içkilerin satılmasına izin verilmez" hükmü de yeralıyor. 
     Başbakanlık’ta Diyanet İşleri Başkanlığı’nın teşkilat yapısını yeniden düzenleyen bir yasa taslağı hazırlanarak, Bakanlar Kurulu’nda imzaya açıldı. ANKA’nın edindiği bilgiye göre bu taslakta, Diyanet İşleri Başkanlığı’nın yapısı, görevleri ve kadroları yeniden düzenlenirken, Diyanet İşleri Vakfı’nın din hizmetlerindeki etkisi artırılıyor. 
     
     DİYANET İŞLERİ BAŞKANLIĞININ GÖREV SÜRESİ 5 YILLA 
     SINIRLANIYOR Taslakta, Diyanet İşleri Başkanının görev süresi beş yıl ile sınırlandırılırken, gerekçede değişiklikle Başkanlığın siyasi etkilerden tamamen uzak tutulması amaçlandığı ifadesi de yer aldı. Yapılan düzenlemeye göre, Başkanın görevi 5 yıl olacak ve ikinci defa atanamayacak. 
     Taslakta, yasanın yayım tarihinde halen görevde olan Başkan ve Din İşleri Yüksek Kurulu üyelerinin görevlerinin, yasanın yayımının ardından beş yıl sonra sona ereceği de düzenlendi. 
     Taslakta, Diyanet İşleri Başkanı ve Din İşleri Yüksek Kurulu üyesi olarak atanacak adayların seçim ve belirlenmesinin Aday Tespit Kurulu tarafından yapılması düzenlendi. 
     
     UZMAN VAİZ, BAŞVAİZ VE BAŞ İMAM GELİYOR 
     Taslakta, din görevlileri içinde kariyer sistemi getiriliyor. Buna göre, Avrupa Birliği çalışmalarını yürütmek için Din İşleri Uzman Yardımcılığı ve Din İşleri Uzmanlığı getiriliyor. Bu unvanlara atanacak personel sınavla belirlenecek. 
     Taslakta, vaizler için uzman vaiz ve başvaizlik kariyer basamakları getirilirken, cami ve mescitlerde din hizmetlerini yürüten imam-hatipler için uzman imam-hatip ve başimam-hatip olarak kariyer basamaklarında yükselebilmeleri düzenleniyor. 
     Taslağın gerekçesinde, "Türkiye’nin hedeflediği Avrupa Birliği sürecinde milletin maneviyatının yüksek tutulması ve özellikle maddi gücü yüksek misyonerlik faaliyetleri karşısında insanımıza daha kaliteli ve etkin bir din hizmeti sunulabilmesi için kariyer din işleri uzmanlığı, vaizlikte uzman vaiz ve baş vaiz, imam-hatiplikte uzman imam-hatip ve başimam-hatip şeklinde görevde uzmanlaşma ve yükselme esası benimsenmiştir" ifadesi yer aldı. 
     
     CAMİ YAPIMINDA DİYANET VAKFI TESCİLİ ARANACAK 
     Bu taslakta, "İbadet yerlerinin yönetimi" başlıklı maddeyle, bütün cami ve mescitlerin, Diyanet İşleri Başkanlığı’nın izni ile ibadete açılacağı ve bunların müştemilatıyla birlikte yine Başkanlık tarafından yönetileceği belirtiliyor. Taslakta, yeni yapılacak cami ve mescitlere izin verilirken arsaların Hazine, kamu tüzel kişiliği veya Türkiye Diyanet Vakfı adına tescili şartı getiriliyor. Gerekçede, bu düzenlemeyle, şahıs, dernek veya vakıfların bu yerlerin yönetimine müdahale etmelerinin önlenmesinin amaçlandığı ifade ediliyor. 
     
</TEXT>
</DOC>
