<DOC>
<DOCNO> 400698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko41.html </URL>
<DATE> 2005/12/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Serdengeçti Enflasyon hedeflemesi başarısı kanıtlanmış bir politikadır 
</HEADLINE>
<TEXT>

     Merkez Bankası Başkanı Süreyya Serdengeçti, enflasyon hedeflemesinin, gelişmiş ve gelişmekte olan ülkelerde başarısı kanıtlanmış ve giderek artan ülke tarafından uygulanan bir para politikası rejimi olduğunu söyledi. 
     Serdengeçti, düzenlediği basın toplantısında, Enflasyon Hedeflemesi Rejiminin Genel Çerçevesi ile 2006 Yılı Para ve Kur Politikası konularında açıklamalarda bulundu. 
     Merkez Bankası'nın 2002 başında yaptığı duyuruda, para politikasında nihai hedefin enflasyon hedeflemesine geçmek olduğunu, ancak gerekli ön koşullar tamamlanmadan enflasyon hedeflemesine geçilmesinin rejimin güvenirliğini daha başlamadan sarsacağını vurguladığını hatırlattı. Serdengeçti, aynı duyuruda, bunun için de enflasyon hedeflemesine geçiş için para politikasının etkinliğini kısıtlayan unsurların zayıflamasının bekleneceğinin ifade edildiğini belirtti. 
     Enflasyon hedeflemesine geçilene kadar, örtük enflasyon hedeflemesi uygulanmasının öngörüldüğüne de işaret eden Serdengeçti, bu doğrultuda hükümetle birlikte enflasyon hedefleri saptandığını, kısa vadeli faiz oranlarının, enflasyonla mücadelede etkin olarak kullanıldığını anlattı. 
     
     SON 4 YILIN DEĞERLENDİRİLMESİ 

     Bu yöndeki adımların, mali disiplin ve süregelen yapısal düzenlemelerin de katkısıyla, fiyat istikrarı yolunda önemi yadsınamaz kazanımları beraberinde getirdiğini kaydeden Merkez Bankası Başkanı, şöyle devam etti. 
     ''Geçen sene zarfında dalgalı kur rejimine uyum artmış ve enflasyon hedeflemesi rejimine geçiş için elverişli bir ortam oluşmasına yönelik önemli mesafeler alınmıştır. Enflasyon hedeflerinin tümüne ulaşılmış, güvenirlik artmış, enflasyon bekleyişleri hedeflere yakınsamıştır. Bugün enflasyon son 30 yılın en düşük seviyelerinde bulunmaktadır. 
     Kamu borç stokunun çevrilebilirliğine ilişkin tartışmalar, geçmişte ekonomideki gündem maddeleri arasında ilk sıralarda yer alırken, bugün artık bu yerini kaybetmiştir. 
     Mali disiplinin sürekliliği konusundaki kaygılar büyük ölçüde hafiflemiştir. Finansal piyasaların derinliği artmaya başlamış, finansal kesimin kırılganlığı azalmıştır. 
     Ekonomik istikrarda alınan mesafeler, ters dolarizasyon sürecinin başlamasını sağlamış, zaman zaman kesintiye uğrasa ve alınması gereken daha mesafe olsa da portföy tercihlerinde Türk Parası cinsinden yatırımların ağırlığı artmaya başlamıştır.'' 
     
     KURUMSAL ALTYAPI İYİLEŞTİRİLDİ 

     Serdengeçti, bu süreçte, TL'den 6 sıfır atılarak YTL'ye geçildiğini ve bunun elde edilen kazanımların kalıcılığına duyulan güvenin de bir göstergesi olduğunu söyledi. 
     Orta Vadeli Programın açıklanması, AB ile tam üyelik müzakere sürecinin başlaması ve IMF ile yapılan anlaşmayla birlikte temel makro ekonomik büyüklüklerin öngörülebilirliğinin daha da artmaya başladığını kaydeden Serdengeçti, şöyle devam etti 
     ''2001-2005 döneminde enflasyon hedeflemesine geçişin önkoşullarından biri olan para politikasında kurumsal alt yapının iyileştirilmesi konusunda da çok önemli adımlar atılmıştır. Bu süreç içinde MB kurumsal çerçevesini etkinleştirmiş, iletişim politikasını daha net ortaya koymuş, bilgi setini geliştirmiştir. 
     Ayrıca, geçen zaman içinde Merkez Bankası, bağımsızlık konusunda uygulama anlamında önemli mesafe alınmış, bu gelişme kronik enflasyon sürecine tekrar dönülmeyeceği konusundaki bekleyişleri de güçlendirmiştir. 
     Bütün bu gelişmeler, enflasyon hedeflemesi rejimine geçiş için ön koşulların büyük oranda oluştuğuna ve doğru zamanın yaklaşmakta olduğuna işaret etmiştir.'' Merkez Bankası'nın 2005'i enflasyon hedeflemesine geçiş için son hazırlık dönemi ilan ettiğine de dikkati çeken Serdengeçti, bu dönemde para politikasının daha kurumsallaşması yönünde atılan adımların, para politikasını enflasyon hedeflemesi rejimine bir kademe daha yaklaştırdığını vurguladı. 
     Serdengeçti, son 4 yıllık dönemde, özellikle de son 1 yıl içinde para politikasının öngörülebilirliğinin belirgin ölçüde arttığını, kurumsal altyapı ve şeffaflık konusunda da önemli gelişmeler yaşandığını belirtti. 

     
</TEXT>
</DOC>
