<DOC>
<DOCNO> 407343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy12.html </URL>
<DATE> 2005/12/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
RTÜK Farklı dilde yayın için Ocak'tan itibaren izin verilecek 
</HEADLINE>
<TEXT>

     Radyo ve Televizyon Üst Kurulu RTÜK 
     Başkanı Zahid Akman, farklı dil ve lehçelerde yayın yapılabilmesine yönelik çalışmaların belli bir düzeye getirildiğini, belgelerini tamamlayan yayın kuruluşlarına Ocak ayından itibaren gerekli iznin verileceğini bildirdi. 
     Akman, kurul üyeleriyle birlikte RTÜK Konferans Salonu’nda düzenlediği basın toplantısında, 2005 yılını değerlendirdi ve 2006 yılına yönelik çalışmalar hakkında bilgi verdi. 
     Başkan Akman, AB uyum çalışmaları kapsamında tarama sürecinin devam ettiğini, bu sürecin gereği olarak yayıncılık mevzuatında da gerekli düzenlemelerin bir bölümünün yapıldığını, önümüzdeki günlerde de yeni düzenlemelerin yapılacağını söyledi. 
     Farklı dil ve lehçelerde yayın yapılabilmesinin kurulun gündemindeki konulardan biri olduğunu belirten Akman, "Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılabilmesine yönelik çalışmalar belli bir düzeye getirilmiştir. Ancak başvuran yayın kuruluşlarının bazı eksiklikleri bulunmaktadır. İki kez kendilerine yazıyla eksikliklerini tamamlamaları bildirilmesine karşılık henüz eksikler tamamlanmamıştır. Bölge müdürlüklerimizin alt yapıları da hazırlanarak, Ocak ayından itibaren evrağını tamamlayan yayın kuruluşlarına gerekli yayın izni verilecektir" diye konuştu. 
     
     FREKANS TAHSİSİ VE DİJİTAL YAYIN 

     RTÜK’ün kuruluşundan bu yana çeşitli nedenlerle çözülemeyen sorunların başında yayıncıların karasal frekansları bedelsiz kullanımı ve bu alandaki belirsizliklerin geldiğini kaydeden Akman, şöyle konuştu 
     "2006 yılı başından itibaren halihazırda karasal frekans kullanan radyo ve televizyonlardan yıllık frekans kullanım bedeli alınması, kullanılan vericilerin güç ve teknik özellikleri bakımından standart hale getirilmesi ve Telekomünikasyon Kurumu bünyesindeki Spektrum İzleme Sisteminin radyo ve televizyon frekanslarının denetimi için RTÜK kullanımına açılması planlanmaktadır. Ayrıca Haberleşme Yüksek Kurulu toplantısında televizyon yayın teknolojisindeki gelişmelere paralel olarak mevcut frekansların daha etkin ve verimli kullanımını teminen dijital yayına geçiş için frekans karmaşasının yaşandığı Ankara, İstanbul ve İzmir illeri öncelikli olmak üzere TRT ve özel yayıncıların birlikte deneme yayınlarına başlaması da karara bağlanmıştır. Ankara ve İstanbul’da toplam 4 vericiden 2006 Ocak ayı sonlarından itibaren dijital deneme yayınlarına başlanması konusunda çalışmalar son safhaya getirilmiştir." Akman, yayınların denetlenmesi konusunda ise denetim sisteminin gerek kullanılan teknoloji gerekse işleyiş olarak yeterli olmadığına dikkati çekti. 
     Bu sorunun çözümü amacıyla sayısal kayıt arşiv ve analiz sisteminin kurulması için çalışmalara başlandığını bildiren Akman, data hatları aracılığıyla merkeze uydu üzerinden ulaşmayan radyo televizyon yayınlarının iletimi ve tüm yayınların kurulacak bir arşiv sistemine kaydedilmesinin planlandığını anlattı. 
     Akman, üst kurulun anne ve babaların kitle iletişim araçlarının zararlı içeriklerinden küçükleri koruma çabalarında desteklenmelerine yönelik olarak geliştirilen "akıllı işaretler" adlı koruyucu sembol sisteminin bir an önce uygulamaya konulmasına önem verdiklerini söyledi. 
     Akman, kurul üyeleriyle birlikte RTÜK Konferans Salonu’nda düzenlediği basın toplantısında 2005 yılını değerlendirdi ve 2006 yılına yönelik çalışmalar hakkında bilgi verdi. 
     Çocukların ve gençlerin zararlı yayınlardan korunmasına, onların televizyon programları arasından bilinçli seçimler yapmalarına büyük önem verdiklerini vurgulayan, bu kapsamda programların içeriği hakkında bilgi veren ve yayın sırasında ekrana gelecek sembollere yönelik çalışma yapıldığını ifade etti. Akman, şunları kaydetti 
     "Üst kurul, anne babaların kitle iletişim araçlarının zararlı içeriklerinden küçükleri koruma çabalarında desteklenmelerine yönelik olarak geliştirilen, akıllı işaretler sisteminin biran önce uygulamaya konulmasına önem vermektedir. Bu projeyle ilgili çalışmalar son aşamaya gelmiştir. Ancak bundan önce yapılan çalışmalarda yayıncıların görüşlerinin yeterince yer almaması nedeniyle, Türkiye koşulları göz önünde bulundurulmaksızın olduğu gibi alınması nedeniyle sistemin uygulanması kısa bir süre ertelenmiştir. 2006 yılının ilk aylarından itibaren bu uygulamaya geçilmesi planlanmaktadır." 
     
     YAYIN İZLEME VE DEĞERLENDİRME SİSTEMİNDE YENİLİK 

     Akman, yayın izleme ve değerlendirme sisteminin yeni bir bakış açısıyla ele alınacağını ifade ederek, yalnızca şikayetlerin değil, izleyicilerden gelen beklenti ve beğenilerin de değerlendirileceğini kaydetti. Akman, bu kapsamda kaliteli ürünler veren başarılı program, programcı ve yayın kuruluşlarının da ödüllendirileceğini duyurdu. 
     Üst kurulun, yasaya uygunluğun yanı sıra kamuoyu hassasiyetini ve izleyici şikayetlerini dikkate aldığının altını çizen Akman, bu amaçla oluşturulan ALO RTÜK hattının revize edilmesine yönelik çalıştıklarını belirtti. Akman, Türk Telekom ile yürütülecek ortak çalışma kapsamında ALO RTÜK hattının ücretsiz hale getirilmesinin planlandığını bildirdi. 
     Hatta, günde yaklaşık 100 dolayında başvuru yapıldığını açıklayan Akman, "Bu rakamın 1000’e yükseltilmesi hedeflenmektedir. Gelen başvuruların adeta bir kamuoyu yoklaması gibi günlük olarak değerlendirilmesi ve yayın kuruluşlarıyla da paylaşılması amaçlanmaktadır" diye konuştu. 
     Akman, ayrıca 2006 yılında Milli Eğitim Bakanlığı ile "medya okur-yazarı" gençler yetiştirilmesine yönelik bir proje, Türkiye İstatistik Kurumu ile ise düzenli medya veri tabanı oluşturulmasına yönelik çalışmalar yapmayı planladıklarını anlattı. 
     
     SORULAR 

     RTÜK Başkanı Akman, toplantı sonunda gazetecilerin sorularını yanıtladı. 
     Bir gazetecinin frekans tahsisi ihalesine ilişkin sorusuna "Haberleşme Yüksek Kurulu ihale kararı alıyor, alırsa RTÜK’de bu ihaleyi gerçekleştiriyor. Dijital yayına geçiş kararı nedeniyle olsa gerek, bir ihale kararı alınmadı. Ancak bu yapılmayacak anlamına gelmez" dedi. 
     Akman, finans kuruluşlarının, radyo ve televizyonlara ortak olmasına ilişkin soruyu ise "daha önceki kurul üyeleri tarafından alınan sahiplik yapısına ilişkin kararın, Türkiye’de ulusal yayın yapan kuruluşların yüzde 95’ini etkileyecek bir durum olduğu, bu nedenle yeniden değerlendirildiği" şeklinde yanıtladı. 
     Sponsorluk konusundaki soruyu da cevaplayan Akman, sponsorluk gelirinin reklam geliri olmadığına ve bu nedenle sponsorluk gelirinden eğitime ve RTÜK’e katkı payının alınmasının doğru olmayacağına karar verildiğini belirtti. 
     
     YURTDIŞINDAN YAPILAN YAYINLAR 

     Başkan Akman, bir gazetecinin yurtdışından yapılan ve çanak antenle izlenen yayınların denetlenemediğini hatırlatarak, "Roj TV’nin yayınları konusunda hükümete bir öneriniz olacak mı " şeklindeki sorusu üzerine ise şöyle konuştu 
     "Roj TV’nin yayınlarıyla ilgili yoğun bir çalışma içindeyiz. 
     Özellikle Danimarka’daki bizim emsalimiz düzenleyici kuruluşların yetkilileriyle sık sık görüşüyoruz. Bu konuyla ilgili Hükümetimiz ve Dışişleri Bakanlığımız çok aktif bir çalışma içinde. Bütün bu çalışmaların öncülüğünü onlar yapıyorlar. Onların da talepleri olduğu zaman biz ciddi katkılar sağlıyoruz. Bu noktada elimizden gelen ne ise yapmaya çalışıyoruz." Akman, Danimarka yetkililerine yaklaşık 2 ay önce uluslararası bir toplantıda Roj TV ve yayınları hakkında geniş kapsamlı bilgi verdiklerini de belirterek, "Onlar olaya tamamen teknik yayıncılık olarak bakıyorlar. Biz bunun dışında çok farklı amaçlarla bu yayınların yapıldığından ve ülkemizdeki etkilerinden söz ettik. Roj TV ile ilgili Danimarka’da ve Danimarka hükümetindeki yaklaşım değişikliğinde bizim o görüşmelerimizin de etkisi oldu" şeklinde konuştu. 
     
</TEXT>
</DOC>
