<DOC>
<DOCNO> 401658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun51.html </URL>
<DATE> 2005/12/08/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Merkel ve Chirac görüşmesi... 
</HEADLINE>
<TEXT>

     Almanya Başbakanı Angela Merkel, İran Cumhurbaşkanı Mahmud Ahmedinejad'ın Yahudiler ve İsrail hakkında yaptığı açıklamaların kabul edilemeyeceğini söyledi. 
     Merkel, bugün başkent Berlin yakınlarındaki Glienicke sarayında Fransa Cumhurbaşkanı Jacques Chirac ile biraraya geldi. 
     Görüşmeden önce Chirac ile ortak basın toplantısı düzenleyen Merkel, Ahmedinejad'ın açıklamalarıyla ilgili soruya, ''İran Cumhurbaşkanı'nın açıklamaları kabul edilemez. Özellikle tarihi sorumluluğumuzdan dolayı ben Almanya Başbakanı olarak bu tür açıklamaları reddediyorum. Tarihi sorumluluğumuzdan dolayı bu konuda açık konuşmam lazım. Devletler topluluğunun da bu görüşleri paylaştığına inanıyorum'' yanıtını verdi. 
     Merkel, Amerikan Merkezi Haberalma Teşkilatı'nın CIA Avrupa ülkelerinde terör zanlılarıyla yaptıkları gizli uçuşları Chirac ile görüşeceğini, ancak bu konuda hafta içinde yaptığı açıklamalar dışında bir açıklama yapmayacağını söyledi. 
     Chirac ile yapacağı görüşmede ağırlıklı olarak AB Konseyi toplantısının hazırlıklarını ele alacaklarını ifade eden Merkel, Mart ayında 2 ülke bakanlarının Berlin'de ortak bir bakanlar konseyi toplantısı için biraraya geleceklerini, yabancıların uyum sorunları hakkında görüş alış verişinde bulunmak için de 2 ülke uyum sorumlularının buluşacağını kaydetti. 
     Chirac ise Irak'ta kaçırılan Alman arkeolog Susanne Osthoff ile ilgili olarak Almanya'yla dayanışma içinde olduklarını belirterek, ''Osthoff'un serbest bırakılması için yardımcı olmaya hazırız'' dedi. 
     Ahmedinejad'ın açıklamalarıyla ilgili olarak Merkel'in görüşlerini paylaştığını ifade eden Chirac, açıklamaları üzüntü ve öfkeyle karşıladıklarını, AB ülkelerinin de bu açıklamalara tepki gösterdiğini söyledi. 
     AB Konseyi toplantısının da Avrupa'nın geleceği açısından çok önemli olduğunu belirten Chirac, İngiltere'yle AB bütçesi konusunda bir uzlaşmaya varmak istediklerini kaydetti. 
     İngiltere'nin bütçe hakkındaki önerilerinin Fransa'yı tatmin etmediğini ifade eden Chirac, bu ülkenin AB'ye çok daha fazla katkı sağlayabilecek durumda olduğunu savundu. 
     Chirac ayrıca, Merkel ile Ortadoğu'daki gelişmeleri, Irak, İran ve Kosova'daki durumu ele alacaklarını belirterek, Berlin'deki ortak bakanlar konseyi toplantısında da uyum sorunlarının ele alınacak olmasından büyük mutluluk duyduğunu söyledi. 
     
</TEXT>
</DOC>
