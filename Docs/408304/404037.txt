<DOC>
<DOCNO> 404037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonsiy13.html </URL>
<DATE> 2005/12/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Irak Türkmen Cephesi Kerkük'te büyük seçim ihlali var 
</HEADLINE>
<TEXT>

     
     İbrahim Yakut-İrfan Cemiloğlu 
     
Irak Türkmen Cephesi Dış İlişkiler Sorumlusu Mustafa Ziya, Kerkük’te çok büyük seçim ihlalinin yaşandığını iddia etti. 
     Irak Türkmen Cephesi Dış İlişkiler Sorumlusu Mustafa Ziya, AA muhabirine yaptığı açıklamada, bu sabahtan itibaren Kerkük’e araç girişinin yasaklandığını belirterek, bundan rahatsızlık duyduklarını ifade etti. 
     Bu yasaklamanın seçimden önce yapılması gerektiğini bildiren Ziya, şöyle konuştu 
     "Ancak, Süleymaniye’den, Erbil’den ve çevre illerden Kerkük’e oy kullanmak için seçimden önce ve seçim günü insanlar getirildi. Kürt bölgelerinden yüzbinlerce kişi oy kullanmak için Kerkük’e getirildi. 
     Burada çok büyük seçim ihlali yaşanıyor. Irak’ın her yerinde seçim günü yollar kapanırken, Kerkük’e girişler açıktı. Şimdi işleri bittikten sonra kapattılar. Göstermelik olarak yolları kapatıyorlar. 
     Bu işlem daha önce yapılmalıydı. Bu konuda gerekli yerlere başvurumuzu yaptık, ama şuna kadar bir sonuç elde etmiş değiliz. Bu yasağın yarın da devam edeceğini düşünüyoruz." Bu arada, Kerkük’e bu sabahtan itibaren araç girişi yasaklandı. 
     Kent merkezinde görevliler dışında araçların trafiğe çıkmasına izin verilmemesi nedeniyle Kerküklüler, ulaşımlarını yaya olarak gerçekleştirmek zorunda kalıyor. 
     Öte yandan, yasak nedeniyle Kerkük’e giremeyen ve çoğunluğunu Türk kamyonlarının oluşturduğu çok sayıda araç, Kerkük’e 20 kilometre uzaklıktaki Altın Köprü mevkiinde bekletiliyor. 
     
</TEXT>
</DOC>
