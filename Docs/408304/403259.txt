<DOC>
<DOCNO> 403259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/axspo05.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüler atıldı 
</HEADLINE>
<TEXT>


Levent Bıçakcı'nın, "Genel kurulun ilk maddesi seçim yapılsın mı, yapılmasın mı olacak" açıklamasına üyeler sert tepki gösterdiler 

CEMAL ERSEN 


Futbol Federasyonu Başkanı Levent Bıçakcı'nın, Türkiye Kupası'nın isim hakkı için Fortis ile yapılan anlaşmanın ardından yaptığı açıklamalar gündeme bomba gibi düştü. 
Bıçakcı'nın dün "Olağanüstü genel kurulun ilk maddesi seçim yapılsın mı yapılmasın mı olacak. Yapılmasın kararı çıkarsa göreve devam ederiz" açıklamalarıyla yönetimdeki ağır toplarla arasındaki son köprüler de atıldı. İstifa eden Mahmut Özgener, "Eğer karar farklı yazılırsa kesinlikle imzalamam. Böyle saçmalık olmaz" derken, Serdar Güzelaydın ise, "Seçim yapılacaktır. Bunun aksi bir düşünce gündeme gelemez" dedi. 
Bıçakcı'nın açıklamasını Dubai'de öğrenen Başkanvekili Hasan Doğan'ın da olaya tepki gösterdiği ve "Karar çok açık. Güvenoyu almanın yolu tekrar seçimden geçer" dediği öğrenildi. Bu sabah İstanbul'a gelecek olan Doğan'ın, Levent Bıçakcı ile görüşerek, tartışmaya "seçim yapılacaktır" açıklamasıyla son noktayı koyacağı öğrenildi. 
3813 sayılı yasanın 5. maddesinde yönetim kurulu kararıyla olağanüstü genel kurula gidilebileceği hükmü bulunmasına karşın Bıçakcı'nın açıklaması büyük çelişki yarattı. Genel kurul çağrısının gerekçesi toplantıda "seçim" olarak belirlenmesine karşın Bıçakcı'nın tavrı, "devre dışı bırakıldığını anladığı için seçime gitmekten vazgeçmenin yollarını arıyor" şeklinde değerlendirildi. 
Ana statünün 21. maddesindeki "Olağanüstü genel kurallarda yalnızca daha önce çağrı ve ilanlarda belirtilmiş olan maddeler görüşülebilir, gündeme madde eklenmesine ilişkin istekler işleme konmaz" hükmü doğrultusunda yönetim kararının genel kurul çağrısını "seçim maddesi üzerine" yapması gerekiyor. 

Çekilmesi gündemde 
Son gelişmelerden sonra yönetimdeki üyelerin önemli bir bölümünün desteğini yitiren Bıçakcı'nın adaylıktan çekilmesinin gündemde olduğu bildirildi. Başkanvekili Hasan Doğan'ın da çıkışından sonra huzursuz olduğu ifade edilen Bıçakcı'nın yakın çevresine "Eğer istemiyorlarsa zorla orada olamam. Kararımı önümüzdeki hafta vereceğim" dediği iddia edildi. 

Terim çıktı, Yanal girdi 

Futbol Federasyonu'nun 19-20 Ocak'ta Ankara'da yapılacak olanağanüstü genel kurulunda oy kullanacak delegeler belirlenirken, son seçimde delege olan Fatih Terim listeden çıkarıldı, yerine Ersun Yanal dahil edildi. 3813 sayılı yasadaki "A milli takım teknik direktörlüğünü en az 6 ay yapan" hükmü çerçevesinde Yanal doğal delege olma hakkını kazandı. Buna karşın "Federasyonda ücretli veya sözleşmeli statüde çalışanlar genel kurul üyesi olamazlar" hükmü kapsamında Terim'in bu hakkı kayboldu. 

Medya da bulaştı 

Türkiye ile İsviçre arasındaki Dünya Kupası Play-Off maçında çıkan olaylarla ilgili araştırmalarını sürdüren FIFA'dan şok edici bir haber geldi. 
Olayın kahramanlarını teker teker dinleyen yetkililer, İsviçreli gazeteci ve televizyoncuların şahitlik konusundaki başvuruları üzerine, araştırma kapsamını genişleterek, bu kişileri de listeye aldı. Yaşanan bu gelişme üzerine Başkan Levent Bıçakcı ve Genel Sekreter Lutfi Arıboğan dün apar topar Zürih'e gitti. Bugün de Şekip Mosturoğlu ve avukatların İsviçre'ye giderek bu duruma itiraz edecekleri öğrenildi. 
FIFA yetkilileri olaylarla ilgili bugün Hamit - Halil Altıntop kardeşleri dinleyecek. Ayrıca Alpay ve Emre'nin tekrar çağırılacağı bildirildi. 


</TEXT>
</DOC>
