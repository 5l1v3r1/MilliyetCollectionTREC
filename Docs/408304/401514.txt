<DOC>
<DOCNO> 401514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/ekonomi/aeko.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konutta kredi faizi yüzde 1'in altına indi 
</HEADLINE>
<TEXT>


Konut kredilerindeki faiz oranı mortgage uygulaması gelmeden yüzde 1'in de altına geriledi. Faiz yarışında son adım yüzde 0.99'a inen Anadolubank'tan geldi 

EKONOMİ SERVİSİ 

Yeni yılda uygulamaya girecek olan mortgage ipoteğe dayalı uzun vadeli konut finansmanı sistemi ile birlikte yüzde 1'in altına inmesi beklenen faizler, mortgage'a geçmeden bu noktaya geldi. 
Anadolubank, 120 aya kadar vadeyle kullandırdığı konut kredilerinin faiz oranını dünden itibaren yüzde 0.99 olarak uygulayacağını açıkladı. 

2001'de 5.50'ydi 
Bankadan yapılan açıklamada rekabetçi faiz oranları hedefini koruyan Anadolubank'ın 0.99 faiz oranıyla konut kredisi pazarındaki iddiasını büyüttüğü bildirildi. Anadolubank Hazine ve Bireysel Bankacılıktan Sorumlu Genel Müdür Yardımcısı Gökhan Günay, sektörde her zaman rekabetçi faiz oranları sunan bir kuruluş olduklarını belirterek, şöyle dedi 
"Anadolubank'ın bireysel bankacılık hedefleri doğrultusunda böyle bir uygulamaya gittik. Anadolubank'ın düşük faizli ve uzun vadeli temin ettiği YTL bazlı kredilerini, müşterilerimize konut kredisi olarak sunmayı hedefledik. Konut kredilerindeki iddiamızı sürdüreceğiz." 
Anadolubank'ın açıkladığı oranla birlikte 2001 sonunda yüzde 5.50 civarında olan konut kredisi faiz oranı bugün yüzde 1'in altına inmiş oldu. Türkiye'de krizin yaşandığı 2001 yılının sonunda konut kredisi faiz oranı yüzde 5.50 düzeyindeyken, bu oran 2002 sonunda yüzde 3.65, 2003 sonunda yüzde 2.40 seviyesini gördü. 
Ekonomideki gelişmeler ve düşen faizlerle birlikte 2004 sonunda yüzde 2.10 düzeyine kadar gerileyen konut kredisi faiz oranlarındaki azalma bu yıl da sürdü. 
Mortgage sisteminin 2006'da yürürlüğe girmesinin planlanmasıyla, konut kredisi finansmanının önemli bir pazar olacağı yönündeki beklentinin de etkisiyle bankalar arasındaki rekabet kızıştı. 

Günde iki indirim de oldu 
Kasım sonunda faizde yüzde 1.05'e kadar inilirken, gün içinde iki kez indirim yapan banka bile oldu. Vadelerin uzadığı konut kredilerinde son nokta yüzde 0.99 oldu. 



</TEXT>
</DOC>
