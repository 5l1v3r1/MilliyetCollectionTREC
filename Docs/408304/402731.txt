<DOC>
<DOCNO> 402731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko32.html </URL>
<DATE> 2005/12/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Morgan Stanley Türkiye ekonomisi, tahminlerin üzerinde büyüdü 
</HEADLINE>
<TEXT>

     Uluslararası yatırım bankası Morgan Stanley, Türkiye ekonomisinin bu yılın üçüncü çeyreğinde tahminlerin üzerinde bir büyüme gösterdiğini açıkladı. 
     Morgan Stanley'in Türkiye ekonomisindeki büyümeye ilişkin analizinden derlenen bilgiye göre, yüzde 7 olarak gerçekleşen Gayri Safi Yurtiçi Hasıla GSYİH temelindeki artış hızının, Morgan Stanley'in yüzde 6.8 oranındaki tahmininin üzerinde olduğu kaydedildi. 
     Analizde, yüzde 7 oranının piyasaların ortak tahmini olan yüzde 5.2'nin ise çok üstünde olduğu vurgulandı. 
     Özel sektörün dinamizmiyle yıllık bazda büyüme rakamının yüzde 5.5 olarak gerçekleştiği sabit yatırım harcamalarının da büyümeye önemli katkıda bulunduğu ifade edildi. 
     
     2005-2006 BÜYÜME TAHMİNLERİ... 

     Morgan Stanley'in, Türkiye ekonomisinin büyüme tahmininde ise mevcut trendin devam etmesi durumunda, ekonominin 2005 yılı büyüme hızının yüzde 6.2 olacağı vurgulandı. 
     Morgan Stanley, Türkiye ekonomisinin gelecek yılki büyüme hızının da yüzde 6.5 oranında gerçekleşebileceği tahmininde bulundu. 

     
</TEXT>
</DOC>
