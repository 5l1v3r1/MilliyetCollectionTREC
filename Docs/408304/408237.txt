<DOC>
<DOCNO> 408237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sonsiy06.html </URL>
<DATE> 2005/12/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Gökçek genelev oylaması yaptı 
</HEADLINE>
<TEXT>

     ANKARA Milliyet 

Ankara Büyükşehir Belediye Başkanı Melih Gökçek, Kazan ilçesinde "Ankara Genelevi taşınsın mı taşınmasın mı" referandumu yaptırdı. 
     Kazan'da 20 yıldır siyasiler tarafından halka vaadedildiği için "Vaat Köprüsü" adı verilen Ova Çayı Köprüsü'nün açılışına katılan Gökçek, Bentderesi'ndeki genelevin kaptılarak başka bir yere taşınması tartışmalarını değerlendirdi. Bu konunun bölge halkına sorulması gerektiğini ifade eden Gökçek, "Halk kabul ediyorsa gönderelim" dedi. 
     Daha sonra Kazan halkına dönen Gökçek, "Referandum yapmanın doğru olup olmadığını sizlere sormak istiyorum. Bu işe 'halk karar verir' diyenler elini kaldırsın" dedi. Gökçek, vatandaşların bir bölümü ellerini kaldırarak referandum yapılmasına onay verince, "Dolayısıyla bu sorun da kendiliğinden halledildi. Halk burada. Siz ne derseniz biz onu yaparız" diye konuştu. 
     Genelevin taşınması konusundaki yetkinin kendisine ait olmadığını da belirten Gökçek, "Bir kere bu konudaki yetki beni ilgilendirmiyor, valiliğe ait. İzni valilik verir, genelevin çalışmasının belediyeyle hiç bir ilgisi yok" dedi. Genelev için imar planında bir yer vermek gerekirse bunun planının ise Büyükşehir Belediyesi'den çıkacağını da kaydeden Gökçek, seçim döneminde "Melih Gökçek, genelevi Kazan İlçesi’ne getirecek" şeklinde propaganda yapıldığını da ileri sürdü. 
     
     İçki oylaması da yaptı 
     Gekçek, Kazan’da yapılacak 10 dönümlük parkın içinde içki içilebilecek lokanta bulunup bulunmaması konusunda da bir "mini oylama" yaptı. Gökçek, vatandaşlara, "Şimdi yapılacak bu parkta içkili lokanta olur mu, olmaz mı" diye sordu. 
     "Mogan Gölü’nde çoluk çocuk piknik yapıyor. Böyle bir yerde 3 kişi oturup alkol alırsa bunlara kötü örnek olur" diyen Gökçek, daha sonra, "Vatandaş parkta, bahçede çoluğuyla çocuğuyla oynarken yanında birileri alkol alsın istiyor mu" diye sorarak, "olmaz" diyenlerin el kaldırmasını istedi. 
     
</TEXT>
</DOC>
