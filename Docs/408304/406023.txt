<DOC>
<DOCNO> 406023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy09.html </URL>
<DATE> 2005/12/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şahin Savcılığın incelemesi bir talimat sonucu değildir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, TÜSİAD yöneticilerinin açıklamalarının ardından yaşanan gelişmelere ilişkin, "Türkiye’nin yıllar sonra yakalamış olduğu hem siyasi hem de ekonomik istikrarı olumsuz etkileyecek nitelikte bir tansiyon yüksekliği görmüyorum" dedi. 
     Türkiye Satranç Federasyonu ve Türkiye İş Bankası arasında yapılan sponsorluk anlaşması imza töreninden sonra basın mensuplarının sorularını yanıtlayan Bakan Şahin, konuya ilişkin bir soru üzerine şunları söyledi 
     "Ben çok ciddi bir tansiyon yüksekliği görmüyorum. Taraflar düşüncelerini açıklamışlardır. TÜSİAD Başkanı ve Sayın Koç, bir düşünce açıklaması ortaya koymuştur. Sayın Başbakan da, yargının her türlü müdahaleden masun olması düşüncesiyle bir görüş ifade etmiştir." Türkiye’nin demokratik bir ülke olduğunu, herkesin düşüncesini özgürce ifade edebildiğini vurgulayan Şahin, sözlerini şöyle sürdürdü 
     "Ancak bunun Türkiye’de tabii ki kuralları vardır. Kuralları içerisinde söyleyeceğiz. Ben Türkiye’nin yıllar sonra yakalamış olduğu hem siyasi hem de ekonomik istikrarı olumsuz etkileyecek nitelikte bir tansiyon yüksekliği görmüyorum. Böyle de olmamalıdır. Hepimiz sorumlu mevkide olan insanlarız. Sorumlu davranmak, Türkiye’nin yakalamış olduğu bu noktanın bir sonucudur. İşimize bakalım." 
     
     "YARGISAL İŞLEMDİR" 
     Devlet Bakanı ve Başbakan Yardımcısı Mehmet Ali Şahin, "Açıklamaların ardından başlatılan incelemeyi nasıl değerlendiriyorsunuz " şeklindeki soruyu ise şöyle yanıtladı 
     "Onun da, yargının kendi bağımsız anlayışı içinde atılmış bir adım olduğunu düşünüyorum. O, bir talimatın sonucu değildir. Çünkü yargıya ve yargı organı mensuplarına kimse talimat veremez, onlar da kimseden talimat almazlar. Bana göre bir işlemdir, yargısal işlemdir. 
     Sonuçlarına bakmak lazım. Biz birazcık yargı bir konuya el attığında hemen acil davranıyoruz, sonucu görmeden hemen değerlendirmeler yapıyoruz. Uzun yıllar avukatlık yapmış bir kişi olarak, bu konularda acele edilmemesi gerektiğini, sonucu görmeden değerlendirmeler yapılmaması gerektiğini düşünüyorum." 
     
</TEXT>
</DOC>
