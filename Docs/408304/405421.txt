<DOC>
<DOCNO> 405421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo19.html </URL>
<DATE> 2005/12/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İspanyol basını Nihat, Spartak'a bir adım... 
</HEADLINE>
<TEXT>

     İspanya’nın kuzeyindeki Bask bölgesinin gazetesi Diariovasco, Rus Spartak Moskova’nın Nihat Kahveci için getirdiği yaklaşık 3 milyon Avro’luk transfer teklifini Real Sociedad’ın kabul ettiğini, her şeyin Türk futbolcunun onayına kaldığını yazdı. 
     "Nihat, Spartak’a bir adım" başlığını kullanan gazete, Türk futbolcunun Rus takımına "evet" demesi halinde bu akşam Real Soicedad formasıyla son maçına çıkacağını savundu. 
     İki kulüp arasında anlaşmanın sağlandığını kaydeden Diariovasco, Spartak Moskova dışında diğer bir Rus ekibi olan Dinamo Moskova’nın da Nihat için Real Sociedad’ın kapısını çaldığını, ancak teklifinin daha düşük olduğunu belirtti. Ekonomik krizde olan Real’in, önceliğinin Nihat’ın kontratını yenilemek olarak açıklamasına rağmen Türk futbolcuya ödeyecek parası olmadığı, Nihat’ın sözleşmesinin bitimine 6 ay kala kulübe 2.5-3 milyon Avro kazandırmasının daha önemli olduğu ifade edildi. 
     Spartak Moskova’nın teknik direktörü Aleksander Starkov’un iki hafta önce Villarreal’a karşı oynanan maçı izlediği ve o maçta 1 gol atan Nihat’ı beğenerek alınması yönünde talimat verdiği bildiriliyor. 
     Gazete, sözleşmesi gereği Nihat’ın eski kulübü Beşiktaş’ın da normalde bonservisten hak kazanması lazımken, Nihat’ın Beşiktaş’tan 6 milyon Avro’ya Real Soicedad’a transfer olup, daha az paraya yaklaşık 3 milyon Avro Spartak Moskova’ya gitmesi halinde Beşiktaş’a hiçbir şey ödenmeyeceğini ileri sürdü. 
     Rus ligini CSKA Moskova’nın ardından 2. sırada bitiren ve gelecek yıl Şampiyonlar Ligi’nde mücadele edecek olan Spartak Moskova’nın bir Birleşmiş Milletler takımı gibi olduğu, kadrosunda Polonyalı, Romen, Brezilyalı, Arjantinli, Moldavyalı, Sırp futbolcular bulundurduğu hatırlatılırken, "Real Madrid, Barcelona, Chelsea, Bayern Münih veya büyük İtalyan kulüpleri, Nihat’ın peşine düşmedi" denildi. 
     Haberde, 26 yaşındaki milli futbolcu Nihat’ın Spartak Moskova’ya gitmesi halinde sezon başına 3 milyon Avro alabileceği ve böylece uluslararası üne sahip birçok büyük futbolcuyla benzer değerde maaşa sahip olacağı savunuldu. 
     Real Sociedad, La Liga’da bu akşam kendi evinde Cadiz ile oynayacak. 
     
</TEXT>
</DOC>
