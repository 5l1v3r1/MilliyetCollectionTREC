<DOC>
<DOCNO> 403128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo23.html </URL>
<DATE> 2005/12/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
MHK Asbaşkanı Hataların hep Fener lehine olması tesadüf... 
</HEADLINE>
<TEXT>

     Futbol Federasyonu Merkez Hakem Kurulu MHK Asbaşkanı Oğuz Sarvan, kendisi için ''Ufuk Özerten'in ayağını kaydırmaya çalışıyor'' biçiminde bir hava oluşturulmaya çalışıldığını belirterek, ''Ufuk Özerten'in sonuna kadar yanındayım ve o istemedikçe istifa etmem söz konusu olmaz'' dedi. İkinci Futbol Ligi A Kategorisi'nde yer alan Karşıyaka ve Bursaspor'un başkanları tarafından eleştirilen Oğuz Sarvan, bir basın toplantısı düzenleyerek, hakem atamalarının nasıl yapıldığına ilişkin bilgi verdi ve iddiaları cevapladı. 
     Hakem Atama Kurulu'nun başında kendisinin bulunduğunu, ancak bunun bütün hakemleri tek başına atadığı anlamına gelmediğini anlatan Sarvan, MHK Başkanı Ufuk Özerten ve Asbaşkan Yüksel Okçuoğlu ile müşterek bu işi yürüttüklerini, kurulda da toplam 9 temsilcinin yer aldığını belirtti. 
     Sarvan, atamalarda belirli kriterleri gözettiklerini, bir hakemin aynı takımın maçını bir devrede 2'den fazla yönetemeyeceğini, vurgulayarak, şöyle konuştu 
     ''İki ay önce MHK'yi aslında benim yönettiğim, Ufuk Özerten'in ayağını kaydırmak istediğim biçiminde, aramızı açmak ve MHK'yi çökertmek amaçlı haberler çıktı. Son olarak İstanbullu hakem Fırat Aydınus'u Ankara'da, Galatasaray'ın maçına atayarak Özerten'i zor durumda bırakmak istediğim iddia edildi. Bu atama konusunda biz Özerten ile telefonda 15 dakika tartıştık. 'Başkanım böyle bir uygulama yok' dedim. Kendisi bazı kalıpları kırmak istiyor ve iyi niyetli. Yüksel Okçuoğlu da kabul edince atama yapıldı. Tabii ben de altına imza attım, sorumluluktan kaçmam. MHK'de ne sorun, ne de güvensizlik var. Ufuk Özerten'in sonuna kadar yanındayım. 'Sen zarar veriyorsun ayrıl' derse bırakırım, yoksa istifaya niyetim yok.'' 
     
     ''LEVENT KIZIL AYNAYA BAKSIN'' 
     Bursaspor Kulübü Başkanı Levent Kızıl ve Karşıyaka Kulübü Başkanı Levent Aziz Güngil'in eleştirilerini de cevaplayan Sarvan, şöyle dedi 
     ''Sayın Kızıl, Özerten'in iyi birisi olduğunu, ancak benim bu işi bilmediğimi ve istifa etmemi istemiş. İşlerimin yoğunluğu nedeniyle son 2 haftada hakem atamalarına hiç karışmadım. Sadece hazırlanan taslakları inceleyip onayladım. A Kategorisi'nde 1 tane İzmirli hakem var. O da bu hafta ilk kez Bursaspor maçına verilmiş. Maçta hakemlik hiçbir şey yok. Bursaspor farklı kazanacağı maçı son dakika golüyle 1-1 berabere bitirmiş.'' Karşıyaka Başkanı Güngil'in ''art niyet'' sözüne de üzüldüğünü vurgulayan Sarvan, ''Ben Karşıyaka'nın yenilmesini istiyorum ve hakeme 'git şunu yap' diyorum, bu anlaşılıyor. Hakem de o kadar haysiyetsiz ki bunu yapıyor. Bunlara 5 yaşındaki çocuk güler. Onur, şahsiyet parayla kazanılmaz, bizim de tek sermayemiz bu. 30 senedir tek bir çizik yok. 'Kişi kendinden bilir işi' derler. Konuşanlar önce aynaya baksın. Geçmişte neler yapmış ona baksın, sonra konuşsun. Buna Levent Kızıl da dahil'' dedi. 
     Sarvan, Karşıyaka-Türk Telekomspor maçının hakeminin hataları bulunduğunu, 6.8 not aldığını ve 4-6 hafta dinlendirileceğini belirtti. 
     
     ''TOPLUMSAL BİLİNÇALTI'' 
     Sarvan, futbol camiasında ortaya atılan teorilerin, insanları ''paranoyak'' haline getirdiğini, son dönemde de ''hatalar hep Fenerbahçe lehine'' biçimindeki görüşün ön planda olduğunu vurgulayarak, şöyle konuştu 
     ''Geçen hafta İzmirli Süper Lig hakemleriyle bunu konuştuk. 'Bu tesadüf mü' dedim. Başka bir şey olamaz. Çünkü kimsenin hakeme talimat vermeye gücünün yetmeyeceğini biz zaten biliyoruz. Neden olabilir diye tartıştık. Toplumsal bilinçaltı denen bir şey var. Öne geçen bir takım lehine yayınlar yapılıyor. Hakem de toplumun bir ferdi. Yorulunca karar verirken bu bilinçaltı devreye giriyor. Galatasaray 4 sene üst üste şampiyon olurken, Beşiktaş 100. yılında şampiyon olurken de benzer şeyler söylendi. 'Adam eliyle atmış, nasıl görmedin' diyoruz. Yemin ediyor 'ben öyle görmedim' diye. Bunu hakem olmayan bilemez. Hakemlere mümkün olduğunca bu bilinçaltını devre dışı bırakmalarını söylüyoruz.'' 
     
</TEXT>
</DOC>
