<DOC>
<DOCNO> 403314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun20.html </URL>
<DATE> 2005/12/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türkiye bir numara 3 Belçikalı'dan 1'i Türkiye'ye geliyor 
</HEADLINE>
<TEXT>

     Belçika Seyahat Acentaları Birliği ABTO , turistik yolculuk yapan her 3 Belçikalı'dan birinin Türkiye'ye gittiğini, bu ülkenin Belçikalıların bir numaralı tercihi haline geldiğini açıkladı. 
     ABTO'nun yıllık değerlendirmesinde, Türkiye'nin sadece Belçika'da değil, pek çok ülkede tercih edilen ülke olduğu belirtilerek, Rusya, Slovakya, Macaristan ve Bulgaristan bunlara örnek gösterildi. 
     Açıklamada, Belçikalı turistler açısından Türkiye'nin 2004'te tam anlamıyla ön plana çıktığı ve hedef ülkeler sıralamasında üçüncü olduğu, 2005'te ise Fransa ve İspanya'yı da geride bırakarak birinciliğe yerleştiği ifade edildi. 
     Belçika'nın en büyük tur operatörü şirketlerinden Jetair, Türkiye hakkında özel katalog bastırırken, gelecek yaz tüm yatırımını bu ülkeye yönelik yapacağını duyurdu. 
     Jetair verilerine göre, 2005 yılında Türkiye'ye uçakla ve programlı giden Belçikalı turist sayısı 390 bin oldu. Şirket, gelecek yıl Belçika turizm pazarının yüzde 33'ünün Türkiye'ye odaklanacağını bildirdi. 
     Jetair, Türkiye konulu bir broşürü 600 bin adet bastırdığını, bu pazara odaklandığını açıkladı. Neckermann şirketi yöneticisi Carlo Desmet, Türk turizminin son 10 yılda büyük patlama gösterdiğini söyledi. 
     ABTO Başkanı Jean-Luc Hans, Türkiye'de otellerin yeni ve çok kaliteli olduğunu, turistlere sunulan formüllerin de çok cazip bulunduğunu belirtti. 
     Hans, Türkiye'de turistler için çok seçenek olduğunu, doğa ve kültürün çok şeyler sunduğunu, ucuzluğun cazip olduğunu ve alışveriş sayesinde de kar sağlandığını kaydetti. 
     ABTO Başkanı, ''Türkler öyle inşaat ve yatırımlar yapıyorlar ki turizm daha da gelişecek ve Türkiye kaçınılmaz tercih yöresi olarak kalacak'' dedi. 
     
</TEXT>
</DOC>
