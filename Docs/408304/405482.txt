<DOC>
<DOCNO> 405482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sontur38.html </URL>
<DATE> 2005/12/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Turistler geldi, kar gelmedi 
</HEADLINE>
<TEXT>

     Palandöken Kış Turizm Merkezi’ne gelen sezonun ilk yabancı konukları, pistlerde kayak yapmaya elverişli yeterli karı göremeyince hayal kırıklığına uğradı. 
     Ukrayna’dan direkt uçak seferi ile Erzurum’a gelen ve Palandöken Dağı’nın ilk yabancı konukları olan 150 kişilik kafile, tatillerini geçirecekleri Polat Renaıssance otele yerleşti. 
     Rehberlerden otel ve dağ hakkında bilgi alan Ukraynalı grup, pistlerde kayak yapmaya elverişli yeterli karı göremeyince endişelendi. 
     Bir hafta kalacak olan turistlerin, rehberler ve otel yetkililerinden meteorolojik tahminler hakkında bilgi almaya çalıştıkları gözlendi. 
     Yarından itibaren kar yağışının etkili olacağını öğrenen turistler, biraz olsun rahatladı. 
     Kar yağışının yeterli olmaması turistlere olduğu kadar turizmcilere de zor anlar yaşatıyor. Yaklaşan yılbaşı için hazırlıklarını tamamlayan işletmeciler, bu tarihe kadar pistlerde kayak yapmaya elverişli kar kalınlığının oluşmasını umuyor. 
     
</TEXT>
</DOC>
