<DOC>
<DOCNO> 401907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/axsiy02.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şener takdir etti' 
</HEADLINE>
<TEXT>


'Her lafımın arkasındayım. Gerekiyorsa kavga ederim' diyen AKP'li Çömez, Başbakan Erdoğan'la görüşmediğini, Başbakan Yardımcısı Şener'den ise konuşmasıyla ilgili 'takdir' mesajı aldığını söyledi 

ANKARA Milliyet 


AKP grup toplantısındaki muhalif çıkışıyla gündeme gelen AKP Balıkesir Milletvekili Turhan Çömez, dün AKP Merkez Yürütme Kurulu'nda "disiplin mekanizması çerçevesinde" kendi durumunun görüşülmesinden önce TBMM'de basın toplantısı düzenledi. 
Çömez'in basın toplantısı sırasında yakasında parti ve milletvekili rozeti yerine Türk bayrağı rozeti bulunması dikkat çekti. 
İstifa etmeyeceğini, mücadelesini parti içi demokrasi zemininde sürdüreceğini kaydeden Çömez, AKP Siyaset Akademisi'nde vereceği dersin iptal edilmesinin ardından dün yeniden davet aldığını açıkladı. 

Erdoğan'ı övdü 
Çömez, Maliye Bakanı Kemal Unakıtan'dan "daha kapsamlı bir açıklama beklediğini" de belirtti. Başbakan Recep Tayyip Erdoğan'ı öven Turhan Çömez, şöyle konuştu 
"Tüm görüşlerin özgürce tartışılabilmesi için oluşturduğu demokratik platform, AKP'nin kendine olan güvenini ve demokrasiye olan saygısını göstermektedir. AKP, bu cesareti gösteremeyen partilere örnek olmalıdır. Başbakan'ın parti içi demokrasiyi vazgeçilmez esas olarak kabul etmesi, ortaya koyduğu çaba, bizlere cesaret vesilesi olmuştur." 
Başbakan Erdoğan'la görüşmediğini, Başbakan Yardımcısı Abdüllatif Şener'den konuşmasıyla ilgili olarak "takdir ve memnuniyet mesajı aldığını" belirten Çömez, şunları söyledi 

'Lafımın arkasındayım' 
"Grup toplantısındaki her lafımın arkasındayım. Birileri çıkıp beni ikna edene kadar da arkasında olacağım. Kavga etmem gereken yerde yaparım. Gerektiğinde o konuşmanın benzerini yüzlerce unsurla yine yaparım. Kimse benim ifade özgürlüğümü elimden alamaz. Yeniden milletvekili seçilme endişem yok. Seçime endeksli politika yapmıyorum." 
Çömez, "Kavga etmem gereken yerde yaparım. Ben Dreyfus olmaya hazırım, ama basın da bir Emile Zola olmalı ki demokrasi işlesin" dedi. 

'Aldığım mesaj ağlattı' 
Konuşmasının ardından yüzlerce mesaj aldığını belirten Çömez, "Hollanda'dan bir mesaj geldi, gözlerim doldu. 'Verdiğiniz demokrasi mücadelesini takdirle karşılıyorum, bugün doğan oğluma Turhan koydum' demiş. O konuşma bir işaret fişeğiydi. Konuşmama sorunu vardı" dedi. 
Çömez, çıkışının erken mi olduğu sorusuna, "Cerrahlığıma verin. Operasyon başarılıdır, hasta ayaktadır, hızla iyileşmektedir" karşılığını verdi. 

Tarihteki Dreyfus kimdir 

1890'lı yıllarda Fransız Savaş Bakanlığı'nda yüzbaşı rütbesinde, Yahudi kökenli bir subay olan Alfred Dreyfus, yabancı düşmanlığı ve anti-semitist duyguların ordu içinde yüksek olduğu dönemde "casuslukla" suçlanıp mahk m edildi. Dreyfus'un suçsuz olduğuna inanarak kampanya başlatan ünlü Fransız yazar Emile Zola, Cumhurbaşkanı'na "suçluyorum" diye başlayan ünlü mektubunu yazdı. Dreyfus, yeniden yargılandı ve Zola ile birlikte hüküm giydi. Masumiyetine inanıldığı için Fransız Cumhurbaşkanı'nca affedilen Dreyfus, 1906'da yeniden yargılanmayı başardı ve beraat etti. 


</TEXT>
</DOC>
