<DOC>
<DOCNO> 400824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonyas01.html </URL>
<DATE> 2005/12/05/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İşte 2006'nın tatil günleri... 
</HEADLINE>
<TEXT>

     Kamu görevlileri, 2006 yılında, milli ve dini bayramlarda, hafta sonları hariç 10 gün tatil yapacak. 
     Yasal izinler ve hafta sonlarının yanı sıra milli ve dini bayramlar, kamu görevlilerinin fazladan tatil yapmalarına imkan sağlıyor. 
     Her yıl 1 Ocak'a yılbaşı tatiliyle başlayan kamu görevlileri, 2006 yılında 1 Ocak'ın pazar gününe rastlaması nedeniyle fazladan tatil yapamayacak. 
     Ocak ayında Kurban Bayramı'nın hafta içine rastlaması nedeniyle kamu görevlileri, arife günü olan pazartesi öğleden sonradan itibaren hafta içinde 4.5 gün tatil yapacak. Pazartesi tam gün tatil edilirse 9 günlük tatil imkanı ortaya çıkacak. 
     Bunların yanı sıra, hafta sonu tatilleri hariç, 19 Mayıs Gençlik ve Spor Bayramı ve 30 Ağustos Zafer Bayramı'nda birer gün tatil yapacak kamu görevlileri, ekim ayında kutlanacak Ramazan Bayramı'nda ise hafta içi pazartesi, salı ve çarşamba olmak üzere 3 gün daha dinlenecek. Perşembe ve cuma günü de tatil edilirse Ramazan Bayramı tatili de 9 güne çıkacak. 
     Bu hesaplamalara göre, kamu görevlileri, 2006 yılında, hafta sonları hariç milli ve dini bayramlarda, toplam 10 gün izin yapacak. 
     Kurban Bayramı'nın kutlanacağı ocak ayında sadece 18 gün çalışacak kamu görevlileri, hafta sonuna rastlaması nedeniyle yılbaşı, 23 Nisan ve 29 Ekim'de fazladan tatil yapamayacak. 
     Şubat ayının 28 çekmesi nedeniyle sadece 20 gün çalışılacak. 
     31 gün çekmesi nedeniyle en uzun aylardan olan mart, temmuz ve aralık aylarında ise kamu görevlileri, sadece hafta sonunda tatil yapacak. 
     Bir kamu görevlisi, hafta sonu, ortalama 30 günlük yasal izin, milli ve dini bayramlarla birlikte 2006 yılında toplam 145 gün tatil yapacak. 
     
</TEXT>
</DOC>
