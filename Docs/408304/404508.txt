<DOC>
<DOCNO> 404508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko04.html </URL>
<DATE> 2005/01/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çin, 2004'te dünya ekonomisine damgasını vurdu... 
</HEADLINE>
<TEXT>

     Çin, yüksek büyümesi yanında rekor yabancı sermaye ve hızla artan dış ticaret hacmiyle de 2004 yılına damgasını vurdu. 
     Xinhua ajansının bildirdiğine göre Çin'in bu yıl en az yüzde 30 artışla 1,1 trilyon dolar dış ticaret hacmine ulaşacağını açıklayan Ticaret Bakanı Bo Xilai, Japonya'yı geride bırakarak bu alanda ABD ve Almanya'nın ardından dünya üçüncüsü olacaklarını bildirdi. 
     Direkt yabancı sermaye yatırımı açısından da 2004 yılında 60 milyar doları aşacaklarını kaydeden Bo, bu rakamla yine dünyada ön sıralarda yer alacaklarını ifade etti. 
     İhracatlarında en hızlı artan kalemin yüzde 52 ile yüksek teknoloji ürünleri olduğunu anlatan Çin Ticaret Bakanı Bo, ithalat artışının ise daha çok ham petrol ve mineral yatıklarında yoğunlaştığını belirtti. 
     Ülkesinin gayri safi yurtiçi üretiminin yüzde 30'dan fazlasını ihracattan sağladığını bildiren Bo, dış satımın büyümeye katkısının ise yüzde 2 olduğunu kaydetti. 
     Bakanlık tarafından açıklanan veriler, Çin'in 1978-2004 döneminde dış ticaret hacmini 56 kat artırdığını ve yıllık ortalama yüzde 16,8 büyüme hızı tutturduğunu ortaya koyuyor. Aynı sürede dünya ticareti yıllık yüzde 6,6 büyüme ortalamasıyla sadece 6,4 kat genişleyebildi. 
     Bu dönemde 500 milyar dolarlık direkt yabancı yatırım çeken Çin'de aynı zamanda yabancı şirketlerce kurulan 700 araştırma geliştirme merkezinin teknolojik gelişmeye de öncülük ettiği ifade ediliyor. 
     Hızla artan dış ticareti Çin'i diğer ülkelerin anti-damping soruşturmalarının hedefi haline getiriyor. 23 Aralık 2004 itibariyle Çin aleyhinde 16 ülkenin 57 anti-damping soruşturması açtığı bildirilirken tekstil sektöründe kotaların kalkmasıyla sayının daha da artabileceği değerlendiriliyor. 
     Çin, 2004 yılında 350 milyar dolar olması beklenen dünya tekstil ticaretinin yaklaşık 90 milyar dolarlık ihracatıyla tek başına yüzde 25,7'sini sağlıyor. 
     Dünya Ticaret Örgütü DTÖ , Çin'in dünya tekstilindeki payının 2007 yılı sonunda yüzde 50'yi aşmasını bekliyor. 
     
</TEXT>
</DOC>
