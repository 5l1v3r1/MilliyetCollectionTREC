<DOC>
<DOCNO> 400954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun10.html </URL>
<DATE> 2005/12/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rum uçağını '2 basit insan hatası' düşürmüş 
</HEADLINE>
<TEXT>

     
     Oshan SABIRLI LEFKOŞA, DHA 
     
GEÇEN ağustos ayında Larnaka-Prag seferi yaparken Yunanistan’ın başkenti Atina yakınlarında düşen Rum uçağının düşüş nedeninin basit bir hatadan kaynaklandığı açıklandı. 
     Mürettebat ve 121 yolcunun yaşamını kaybettiği Rum Helios Havayolları’na ait uçağın, 2 hata nedeniyle düştüğü bildirildi. Güney Kıbrıs’tan kazayla ilgili olarak biri yerde biri de havada olmak üzere iki insan hatasının gerçekleştiği ve bu hataların yolcuların hayatını yitirmesine neden olduğunu vurgulandı. 
     Uçağın düşmesine neden olan ilk hatanın, elle kontrol edilen basınç düğmesinin uçak yerdeyken otomatiğe geçirilmemesi ikinci hatanınsa havada bu düğmenin otomatikte olmadığının tespit edilememesi olduğu vurgulandı. Ayrıca motorda hiçbir arıza olmadığı da kaydedildi. 
     1999 yılında kurulan Rum Helios Havayolları, Güney Kıbrıs’ın ilk özel havayolu şirketi konumunda. Gelecek hafta, kazanın meydana geldiği Atina’nın yaklaşık 30 kilometre kuzeyindeki Kalamos kasabası dolaylarında uçağın düştüğü yerde tatbikat yapılması bekleniyor. 
     
</TEXT>
</DOC>
