<DOC>
<DOCNO> 404107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur18.html </URL>
<DATE> 2005/12/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Vicdan azabına dayanamadı, ihbar etti Babam katil 
</HEADLINE>
<TEXT>

     Hasan BÖLÜKBAŞ DHA 

AVUSTURYA'da işçi olarak çalışan babası 44 yaşındaki Yalçın Kutlu'nun, 11 yıl önce ayrıldığı sevgilisini öldürüp gömdüğünü ihbar eden 21 yaşındaki Turgut Kutlu, O tarihte çocuktum. Çok korktum. Ama vicdan azabına daha fazla dayanamadım'' dedi. 
     Ankara Çankaya İlçe Jandarma Komutanlığı'nda vatani görevini yapan Turgut Kutlu, 5 gün önce izinli olarak köyüne geldi. Aksaray'ın Sarıyahşi İlçe Jandarma Komutanlığı'nı telefonla arayan Turgut Kutlu, Avusturya'da işçi olarak çalışan babam Yalçın Kutlu, 11 yıl önce sevgilisi Alime Alan'ı öldürüp cesedini yaktı ve bağevinin bahçesine gömdü'' diyerek ihbarda bulundu. 
     İhbar üzerine bağ evinin bahçesinde iş makinaları ile yapılan kazıda bir kadına ait olduğu anlaşılan kemikler ve yanmış kıyafet parçaları toprak altından çıkarıldı. Kemiklerden alınan DNA örnekleri Jandarma Kriminal Daire Başkanlığı'na gönderildi. Jandarma, ayrıca Avusturya'da yaşayan katil zanlısı Yalçın Kutlu'nun iade işlemlerinin başlatılması için çalışma başlattı. 
     İfadesine başvurulan Turgut Kutlu, babası ile annesinin 14 yıl önce ayrıldığını, Avusturya'ya işçi olarak giden babasının orada Alime Alan adlı kadınla birlikte yaşamaya başladığını söyledi. 
     Kutlu, Babam 11 yıl önce yanında henüz bebek olan bir çocukla köye gelmiş. Arkasından Alime Alan adlı kadın gelmiş. Çünkü babam, bu birlikteliğinden olan çocuğu Avusturya'dan kaçırıp Türkiye'ye getirmiş. Kadın çocuğunu istemiş, kavga etmişler. Babam Aliye Alan'ı öldürmüş, cesedini yakıp, bahçeye gömmüş.'' O yıllarda Konya'da annesiyle birlikte yaşadığını, ancak zaman zaman dedesinin ve babaannesinin yanına geldiğini anlatan Turgut Kutlu, Köye geldiğimde babamın o kadını öldürüp gömdüğünü tesadüfen öğrendim. Çok korkmuştum. Sonra babam yeniden Avusturya'ya döndü. Daha sonra yıllık izninde köye geldi ve Ayşe adlı kadınla resmi nikah kıyıp evlendi. Üvey kardeşim Volkan'a da bu kadını öz annesi olarak tanıttı. Ama bu olay hep içimde kaldı. Bu vicdan azabına daha fazla dayanamadım. Bu yüzden babamı ihbar ettim'' dedi. 
     Köyde dedesi ve babanannesi ile birlikte yaşayan 13 yaşındaki Volkan Kutlu'nun bugüne kadar Avusturya'da yaşayan Ayşe Kutlu'yu öz annesi olarak bildiği öğrenildi. İlköğretim Okulu 6'ncı sınıf öğrencisi olan Volkan Kutlu'nun öz annesinin Alime Alan olduğunu ve 11 yıl önce babası tarafından öldürüldüğünü öğrenince içine kapandığı belirtildi. 
     Bu arada Sipahiler Köyü sakinleri, öldürülen Alime Alan'ın yakınlarının bir kaç kez köye geldiklerini söyledi. Cinayet zanlısı Yalçın Kutlu'nun ise, Alime Alan'ın Adapazarı'ndan gelen yakınlarına, Kızınız geldi çocuğu istedi vermeyince de çekip gitti. Bir daha ben de görmedim'' dediği belirtildi. 
     Köy Muhtarı Abdurrahman Doğangüzel, Yalçın Kutlu, her yıl köye izine geliyordu. Bugüne kadar köyde bu tür dedikodular ağızdan ağıza dolaşıyordu. Ancak Yalçın Kutlu'nun hiç bir şüpheli hareketi olmadığı için kimse bunu ciddiye almıyordu. Meğer her şey gerçekmiş. Hepimiz şoktayız'' dedi. 
     
</TEXT>
</DOC>
