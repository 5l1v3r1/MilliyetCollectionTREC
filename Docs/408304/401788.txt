<DOC>
<DOCNO> 401788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur05.html </URL>
<DATE> 2005/12/08/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Öcalan'ın avukatının otomobili bağlandı 
</HEADLINE>
<TEXT>

     Bülent CİVANOĞLU BURSA, DHA 

BÖLÜCÜBAŞI Abdullah Öcalan'ı, ağırlaştırılmış ömür boyu hapis cezasını çektiği İmralı Cezaevi'nde bugün motor arızası nedeniyle ziyarete gidemeyen 2 avukatı ve kardeşi Fatma Öcalan'ın bulunduğu otomobil, fenni muayenesi ve trafik sigortası sürelerinin geçtiği için trafik ekiplerince bağlandı. Öcalan'ın avukatları ve Fatma Öcalan, İstanbul'a otobüsle döndü. 
     Kenya'da yakalandıktan sonra ömür boyu hapis cezasına çarptırılan Abdullah Öcalan'ın savunmasını üstlenen avukatları İbrahim Bilmez, Asya Ülker ile kardeşi Fatma Öcalan, 34 VF 6061 plakalı otomobille İstanbul'dan, diğer avukat Ayşe Batum ise Bursa'dan bu sabah Gemlik Jandarma Bölük Komutanlığı'na geldi. Üst aramaları ve kimlik kontrolleri yapılan avukatlara ve Fatma Öcalan'a, İmralı 9’ motorunun arızalı olması nedeniyle İmralı'ya gidemeyecekleri bildirildi. Bunun üzerine Öcalan'ın 2 avukatı ve kardeşi geldikleri otomobille İstanbul'a gitmek üzere yola çıktı. Otomobil, Gemlik çıkışında genel kontrol yapan trafik polisleri tarafından durduruldu. Yapılan kontrolde aracın fenni muayenesinin ve trafik sigortası tarihinin geçtiği tesbit edildi. 
     Araç bağlanırken, Öcalan'ın avukatları ve kardeşi Fatma Öcalan, Ayşe Batumlu'nun aracıyla Bursa'ya gitti. İmralı'ya gönderilecek kitapları ve gazeteleri Bursa Adliyesi'ne teslim eden 2 avukat ve Fatma Öcalan, terminalden otobüsle İstanbul'a döndü. 
     
</TEXT>
</DOC>
