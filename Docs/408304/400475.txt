<DOC>
<DOCNO> 400475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy06.html </URL>
<DATE> 2005/12/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Selvi AKP, en geç 2006 sonunda erken seçime gidecektir 
</HEADLINE>
<TEXT>

     CHP Genel Başkan Yardımcısı Cevdet Selvi, ''Belirli bir tuzu kuru kesim toplumu yanıltmaya ne kadar devam ederse etsin ekonominin kritik bir noktada olduğu açıkça ortadadır'' dedi. 
     Selvi, Eskişehir Öğretmenevi'nde düzenlediği basın toplantısında, Türkiye'nin kritik ve hassas bir dönemden geçtiğini belirterek, ciddi ve sorumlu çaba gösteren CHP'nin uyarılarının hükümet tarafından dikkate alınmadığını kaydetti. 
     Başbakan Recep Tayyip Erdoğan'ın söylediği her cümlenin gerginlik ve huzursuzluk yarattığını savunan Selvi, şöyle konuştu 
     ''Milli gelirden hak ettikleri payı alamayan işçi, memur, çiftçi, emekli, küçük esnaf, 3 yıl boyunca büyük fedakarlıkta bulunmalarına rağmen, ülkenin en büyük varlıkları, limanları, toprakları hükümet tarafından bizzat pazarlanarak satılmasına rağmen makro ekonomik göstergeler alarm vermektedir. İç ve dış borçlar 100 milyar dolar arttı. 2002'de 1.7 milyar dolar olan cari açığın 2005 yılı sonunda 11.1 milyar dolar olacağı öngörüldüğü halde yıl sonunda 23 milyar dolara çıkarak tehlikeli boyuta ulaşacaktır. Belirli bir tuzu kuru kesim toplumu yanıltmaya ne kadar devam ederse etsin ekonominin kritik bir noktada olduğu açıkça ortadadır.'' En zenginin de en yoksulun da aynı düzeyde ödediğini dolaylı vergilerin vergi gelirleri içindeki payının 1998'de yüzde 49.7 iken bugün yüzde 71.3 gibi rekor düzeye çıktığını belirten Selvi, ''Asgari ücretle çalışan bir kişi her ay 65 YTL gelir vergisi öderken 2005 yılında devlete borç vererek 407 milyar lira gelir elde eden kişi hiç vergi ödemeyecek'' dedi. 
     Türkiye'nin AK Parti iktidarında 3 yıl kaybettiğini iddia eden Selvi, şöyle devam etti 
     ''Kadrolaşma, devleti ele geçirme harekatına dönüşmüştür. İktidarın kararsız ve ilgisiz tutumu, terör olaylarını yeniden başlatmıştır. Toplumun ahlakı bozulmaya başlamıştır. İktidar, toplumun her kesimi, kurumu ve kuruluşu ile kavgalı hale gelmiştir. Her şeyden önemlisi ülke bütünlüğü ve rejim tehlikeye girer hale gelmiştir. Türkiye'nin AK Parti iktidarına tahammülü kalmamıştır. AK Parti, en geç 2006 sonunda erken seçime gidecektir.'' 
     
</TEXT>
</DOC>
