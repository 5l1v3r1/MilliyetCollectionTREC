<DOC>
<DOCNO> 407019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko48.html </URL>
<DATE> 2005/12/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
OYAK, hisse almaya devam ediyor... 
</HEADLINE>
<TEXT>

     Adana Çimento Sanayii T.A.Ş, OYKA Kağıt Ambalaj ve Omsan Lojistik'te belli miktardaki hissesinin Ordu Yardımlaşma Kurumu'na satılması konusunda anlaşma sağladı. 
     Adana Çimento'dan İMKB'ye gönderilen açıklamada, şirketin, OYKA Kağıt'taki toplam yüzde 25 hissesinin yüzde 6'sını teşkil eden 300 milyon adet hissenin 3 milyon 267 bin 526 YTL bedelle Ordu Yardımlaşma Kurumu'na satılması konusunda anlaşma sağladığı belirtildi. 
     Satış bedeli olarak belirlenen 3 milyon 267 bin 526 YTL'nin Ordu Yardımlaşma Kurumu tarafından 3 gün içinde nakden ve defaten ödeneceği kaydedilen açıklamada, elde edilecek satış karının sermayeye ilave edileceği belirtildi. 
     Açıklamada, şirketin, Omsan Lojistik'te bulunan yüzde 25.6'lık hissesinin yüzde 6.60'lık kısmını teşkil eden 510 milyon 292 bin adet hissenin 22 milyon 832 bin 783 YTL bedelle yine Ordu Yardımlaşma Kurumu'na satılması konusunda da anlaşma sağladığı bildirildi. 
     Açıklamada, devir tarihi itibariyle satış konusu hisseler üzerinde rehin, haciz, intifa gibi hiçbir kanuni veya akdi takyidat bulunmadığı, hisselerin Ordu Yardımlaşma Kurumu'na devir teslimiyle beraber bu hisselerin gerçekleşmiş ve gerçekleşecek tüm temettü ve diğer her türlü haklarının Ordu Yardımlaşma Kurumu'na geçeceği kaydedildi. 
     
     ÇİMSA 
     Çimsa Çimento Sanayi ve Ticaret A.Ş., Tasarruf Mevduatı Sigorta Fonu TMSF tarafından düzenlenen ihalede kazanılan Standart Çimento Ticari ve İktisadi Bütünlüğü ile ilgili Fon Kurulu onayının ardından ihale bedeli olan 175 milyon 500 bin doların ödendiğini bildirdi. 
     Çimsa'dan Borsa'ya gönderilen açıklamada, devir-teslim anlaşmasının imzalandığı ve devir işlemlerinin tamamlandığı kaydedildi. 
     
     ALCATEL 
     Alcatel Teletaş Telekomünikasyon Endüstri Ticaret A.Ş.'den Borsa'ya gönderilen açıklamada, Y. Dudullu Ümraniye'deki gayrimenkulün satışı konusunda Anel Telekomünikasyon Elektronik Sistemleri Sanayi ve Ticaret A.Ş. ile ön görüşmelere başlandığı belirtildi. 
     
     OTOKAR 
     Otokar Otobüs Karoseri Sanayi A.Ş., işletme, yatırım, teçhizat ihtiyaçlarının karşılanması amacıyla Amerikan Hastanesi'ne 400 bin YTL bağışta bulundu. 
     
</TEXT>
</DOC>
