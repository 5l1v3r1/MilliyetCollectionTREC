<DOC>
<DOCNO> 402041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko31.html </URL>
<DATE> 2005/12/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tüketici Hakları Derneği Kayıt için 5 YTL alınması aykırı... 
</HEADLINE>
<TEXT>

     Tüketici Hakları Derneği Genel Başkanı Turhan Çakar, kayıt dışı telefonların satıcı ve üretici firmanın sorumluluğunda olduğunu belirterek, kayıt dışı telefonların kayıt altına alınması için tüketicilerden 5 YTL alınmasının tüketici haklarına aykırı olduğunu bildirdi. 
     Çakar, düzenlediği basın toplantısında, kayıt dışı telefonların kayıt altına alınması işleminin tüketiciye yüklenmesinin Tüketicinin Korunması Hakkındaki Yasaya aykırnı olduğunu belirtti. Uygulamayla kanunsuzluğun ödüllendirildiğini savunan Çakar, faturası ve garantisi olamasına rağmen, telefonlarına kayıt altına alınması için mesajı gelen tüketicilerin sorumlu olmadıkları halde mağdur duruma düşürüldüğünü kaydetti. 
     Çakar, faturalı ve garantili olmasına rağmen, kayıt altına alma mesajı gelen tüketicilerin, satıcı ve üretici firmalara ihtarname çekerek, cihazlarını iade edebileceklerini ya da telefonlarının değiştirilmesini isteyebileceklerini belirtti. Çakar, İhtarname sonucunda olumsuz cevap alan tüketicilerin ise telefonun bedeli 670 YTL’nin altında olanlarının tüketici sorunları hakem heyetlerine, 670 YTL ve üstünde olanların ise tüketici sorunları hakem heyetleri ve tüketici mahkemelerine başvurabileceklerini hatırlattı. Çakar, belgesi olmayan tüketicilerin ise haklarını aramasının zor olduğunu söyledi. 
     Kaçak ve kayıt dışı telefonlarının kayıt altına alınmasında satıcı, ithalatçı firmaların ve GSM operatörlerinin sorumlu olduğunu vurgulayan Çakar, 5 YTL’lik bedeli ödeyen tüketicilerin hakem heyetlerine başvurabileceğini belirtti. Tüketicilerin satıcı ve ithalatçı firmaları kaçakçılık ve sahtecilikten sorumlu tutabileceğini belirten Çakar, tüketicileri Cumhuriyet savcılıklarına suç duyurusunda bulunmaya çağırdı. 
     Kaçakçılık yapan firmaların sorumluluğunun tüketicilerin sırtına yüklendiğini belirten Çakar, "Sokaklarda 20 milyona yakın kaçak cep telefonu var, neden firmalara ceza verilmiyor. Trilyonlarca liralık rant sağlanıyor. Kanunların ve yönetmeliklerin gereği yerine getirilmiyor. Hala kayıtsız ve kaçak cep telefonları satılıyor, sonra da onu alan tüketici cezalandırılyor" diye konuştu. 
     Yıllardır kaçak ve kayıt dışı telefonlara göz yumulduğunu vurgulayan Çakar, GSM oparetörlerinin de kayıt dışı telefonlara abonelik hizmeti sağladığı için sorumlu olduğunu belirtti. Çakar, Telekominikasyon Kurumu, Maliye Bakanlığı, Gümrük Müsteşarlığı, İçişleri Bakanlığı ve Dış Ticaret Müsteşarlığı’nı kaçak telefonların ülkeye girmesine engel olmamak ve Türkiye’yi milyarlarca YTL zarara uğratmakla suçladı. 

ANKA 
     
</TEXT>
</DOC>
