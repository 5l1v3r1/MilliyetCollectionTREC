<DOC>
<DOCNO> 406723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy21.html </URL>
<DATE> 2005/12/26/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Mısır'da... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ve ABD'nin Suriye ile İran'a karşı ortak bir politika geliştirdikleri yönündeki haberleri ''hayal ürünü'' olarak nitelendirdi. 
     Cumhurbaşkanı Ahmet Necdet Sezer'in Mısır'a yaptığı çalışma ziyaretine eşlik eden Gül ve Devlet Bakanı Kürşad Tüzmen, ikili görüşmeler yaptı. 
     Abdullah Gül, Mısır Dışişleri Bakanı Ahmed Ebul Geyt ile bira raya geldi. 
     Gül, görüşmeden sonra yaptığı kısa açıklamada, Geyt ile ikili ilişkiler ve bölgesel konuları değerlendirdiklerini söyledi. 
     Gül, görüşmenin son derece verimli geçtiğini ifade etti. 
     Abdullah Gül, FBI ve CIA başkanlarının Türkiye'ye yaptıkları ziyareti anımsatarak, ''Türkiye ve ABD'nin Suriye ile İran'a karşı ortak bir politika geliştirdikleri'' yönünde haberler bulunduğunu belirten bir gazeteciye şu karşılığı verdi 
     ''Bazı gazetelerde bu yönde haberler yer aldı. Ben, düzenlediğim basın toplantısında ve Meclis'te yaptığım konuşmada bu konulara açıklık getirdim. Türkiye ve ABD, iki yakın dost. Bu yüzden üst düzey ziyaretler olmaktadır. Bunlar rutin ziyaretlerdir. Bu tür iddialar gerçek değildir.'' Gül daha sonra, Arap Birliği Genel Sekreteri Amr Musa ile bir araya geldi. 
     Gül, bu görüşmeden sonra yaptığı kısa açıklamada da Irak ve Ortadoğu konusunda değerlendirmelerde bulunduklarını belirterek, verimli bir görüşme yaptıklarını kaydetti. 
     Abdullah Gül, Türkiye ve ABD'nin Suriye ve İran'a karşı ortak politika geliştirdiği yönündeki iddiaların yeniden hatırlatılması üzerine, ''Bunlar hayal ürünü'' dedi. 
     Arap Birliği'nin Irak konusunda oradaki gruplara yönelik girişimlerde bulunduğunun anımsatılması üzerine de Türkiye'nin bu girişimleri desteklediğini belirten Gül, ''Devamını diliyoruz'' diye konuştu. 
     Gül, Türkiye'nin İsrail ile ilişkileri konusundaki bir soru üzerine, Türkiye'nin, İsrail ile ilişkisi olan tek ülke olmadığını belirterek, Türkiye'nin birçok ülkeyle ilişkisi bulunduğuna işaret etti. 
     Mısır'ın da İsrail ile ilişkileri olduğuna işaret eden Gül, ''Mısır ile de ilişkilerimiz gayet iyi. O yüzden buradayız'' diye konuştu. 
     
     TÜZMEN'İN GÖRÜŞMESİ 
     Bu arada Devlet Bakanı Kürşad Tüzmen de Mısır Dış Ticaret ve Sanayi Bakanı Raşid Muhammed Raşid ile görüştü. 
     Tüzmen, görüşme sonrasında yaptığı açıklamada, yarın iki ülke arasında Serbest Ticaret Anlaşması imzalanacağını belirtti. 
     Anlaşmanın imzalanması için 1997 yılından beri çaba sarfedildiğini anlatan Tüzmen, bu konuda 6 tur resmi müzakere yapıldığını kaydetti. 
     Bakan olduğundan beri bu konuda çok çalıştığını ve çalışmalara Raşid ile hız verdiklerini ifade eden Tüzmen, ''Bu anlaşma her iki ülkenin de kazançlı çıkacağı bir anlaşma olacaktır'' diye konuştu. 
     Anlaşmanın yürürlüğe girmesiyle birlikte yasal altyapının tamamlanmış olacağını ve iki ülke işadamlarının üst yapıyı kuracağını dile getiren Tüzmen, Raşid ile birlikte her iki ülke işadamlarıyla karşılıklı ziyaretler gerçekleştireceklerini ve işadamlarının beraber çalışacakları ortak alanları belirleyeceklerini anlattı. 
     Tüzmen, bir soru üzerine, Türk işadamlarının Mısır'da 600 milyon dolarlık yatırımlarının bulunduğunu, bunun yeni dönemde 2 milyar dolara çıkacağını tahmin ettiğini söyledi. 
     Tüzmen, iki ülke arasında ortak banka kurma projesi bulunup bulunmadığının sorulması üzerine de anlaşmanın yürürlüğe girip yatırımların artmasıyla birlikte bankaya olan ihtiyacın artacağını belirtti. Bu konuda devlet bankaları ve özel bankalar arasında görüşmelerin devam ettiğini ifade eden Tüzmen, ''Özel sektör bankaları, ticaret hacminin artmasıyla bu çalışmaları sonuçlandıracaktır'' dedi. 
     Tüzmen, bir başka soru üzerine de şu anda çok sayıda Türk yatırımcının anlaşmanın yürürlüğe girmesini beklediğini belirterek, anlaşmanın yatırımcıları tetikleyeceğini söyledi. 
     Mısırlı bakan Raşid ise anlaşmayla birlikte 1 milyar dolara yakın olan iki ülke ticaret hacminin 3 katına çıkması için çaba sarfedeceklerini kaydetti. 
     Anlaşmanın siyasi, kültürel ve diğer alanlarda da önemli etkilerinin olacağını dile getiren Raşid, ''Anlaşma, iki ülke arasında yeni bir dönemin başlangıcı olacaktır'' diye konuştu. 
     
</TEXT>
</DOC>
