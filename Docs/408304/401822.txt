<DOC>
<DOCNO> 401822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur39.html </URL>
<DATE> 2005/12/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İlköğretim okulunda dayak iddiası 
</HEADLINE>
<TEXT>

     Muğla’nın Milas İlçesi’ndeki bir ilköğretim okulunda, öğretmenin öğrencisini dövdüğü iddia edildi. 
     Öğretmeni tarafından tokatlandığını öne süren Ö.K’nin ailesi, savcılığa öğretmen hakkında suç duyurusunda bulundu. İlköğretim okulu 8. sınıf öğrencisi Ö.K, AA muhabirine yaptığı açıklamada, öğretmeni 
     Ş.İ’nin, sınav sonucuna itiraz ettiği gerekçesiyle kendisini tokatladığı iddia etti. 
     Ö.K, şöyle konuştu 
     "Sınıfta ders yaparken öğretmenimiz sınav sonuçlarımızı okumaya başladı. Sıra bana gelince 2 aldığımı belirtti. Bu duruma itiraz ettim çünkü daha yüksek bir not almayı bekliyordum. Öğretmenim bana ’otur yerine’ dedi. Yazılı kağıdımda 3 aldığım yazıyordu. Öğretmenim bu kez de bana arkadaşımdan kopya çektiğimi ve soruları karşılaştırdığını söyledi. Bu esnada öğretmenim ’sen nasıl bana karşı geliyorsun’ dedi. 
     Ben de kendisine karşı gelmediğimi, itiraz ettiğimi söyledim. Bunun üzerine öğretmenim bana tokat attı. Daha önceleri de derslerde fikir beyan ettiğimde beni sürekli ’sen sus, dersi dağıtıyorsun’ diyerek susturmaya çalışıyordu." Ö.K’nin annesi Ş.G. ise okulda yaşanan olayı kızından öğrenmediğini belirterek, "Ben bu durumu arkadaşlarından öğrendim. 
     Akşam da kulağında ağrısı artınca doktora geldik. Bugün de savcılığa suç duyurusunda bulunduk" dedi. 
     
     BİR ÖĞRENCİ DAHA ŞİKAYETÇİ OLACAK 
     Ö.K’nın ailesinin savcılığa suç duyurusunda bulunmasının ardından, aynı sınıfta okuyan G.A. da aynı öğretmenin 2 hafta önce kendisini herkesin içinde dövdüğünü iddia etti. Korktuğu için şikayetçi olamadığını belirten G.A, "Öğretmenim beni de dövdü. Ancak ben korktuğum için şikayet edemedim" diye konuştu. 
     Olayı öğrenen G.A’nın ailesinin de savcılığa suç duyurusunda bulunacağı bildirildi. 
     Milas Milli Eğitim Şube Müdürü Yaşar Durak, AA muhabirine yaptığı açıklamada, olayla ilgili olarak kendilerine resmi başvuruda bulunulmadığını belirterek, konuyla ilgili gereken araştırmanın yapılacağını söyledi. 
     Olayı İlçe Milli Eğitim Müdürü aracılığıyla öğrendiğini belirten Muğla Milli Eğitim Müdürü Mustafa Aksan da konunun yakından takip edildiğini belirterek, gereken incelemenin yapılması için müfettiş görevlendirdiklerini bildirdi. 
     
</TEXT>
</DOC>
