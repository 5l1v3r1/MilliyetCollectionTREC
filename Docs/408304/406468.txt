<DOC>
<DOCNO> 406468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy15.html </URL>
<DATE> 2005/12/25/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Milletvekilinin yeğeni Tanzanya'ya gelin gidiyor... 
</HEADLINE>
<TEXT>

     AK Parti Kırıkkale Milletvekili Murat Yılmazer'in yeğeni Yasemin Yılmazer, Afrika ülkelerinden Tanzanya'da öğretmenlik yapan Ahmet Gültekin ile evlendi. Ahmet öğretmeni, Kırıkkale'de düzenlenen nikah töreninde Tanzanya'daki öğrencileri de yalnız bırakmadı. 
     Alınan bilgiye göre, Tanzanya'da özel bir okulda 2 yıldır biyoloji öğretmenliği yapan Balıkesirli Ahmet Gültekin, tatil için geldiği Kırıkkale'de, Milletvekili Murat Yılmazer'in yeğeni Yasemin Yılmazer ile tanışarak evlenmeye karar verdi. 
     Ahmet Gültekin'in Tanzanya'daki öğrencileri Salum Shao, Muhammed Amiri, Hasan Cuena, Harun, Mamuya, Yasin Kayuga, Musa Masiku, Fatih Düğer de öğretmenlerine sürpriz yaparak, Kırıkkale'de düzenlenen nikah törenine katıldılar. 
     Mikrofonu alarak duygularını Türkçe anlatmaya çalışan Tanzanyalı öğrenciler, öğretmenleri Ahmet Gültekin ve eşine mutluluklar dilediler. 
     Yeğeni Yasemin'in nikah şahitliğini yapan Milletvekili Murat Yılmazer, Yasemin'i çok sevdiğini belirterek, ''Onu sana emanet ediyorum. Çok uzaklara gidiyorsunuz birbirinizi sevin, sayın'' dedi. 
     Çiftin, Balıkesir'de de düğün yaptıktan sonra ocak ayında Tanzanya'ya gidecekleri belirtildi. 
     
</TEXT>
</DOC>
