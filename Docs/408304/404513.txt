<DOC>
<DOCNO> 404513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/soneko09.html </URL>
<DATE> 2005/01/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hisse senetleri 2004 yılında ortalama yüzde 34,08 değer kazandı... 
</HEADLINE>
<TEXT>

     Yatırımcılar 2004 yılında, hisse senedi, Hazine kağıtlarının yanında repo, banka faizi ve yatırım fonlarına yatırım yaparak kısmen enflasyondan korunup kazanç elde ettiler. 
     Geleneksel yatırım aracı altın ile döviz türlerine yatırım yapanlar ise 2003 yılında olduğu gibi 2004 yılında da umdukları karlara ulaşamadılar. 
     Seçtikleri yatırım araçları ile çok önemli oranlarda olmasa da getiri sağlayarak parasını değerlendirme çabası içinde olan yatırımcılar, yüzde 10'un altında gerçekleşmesi beklenen enflasyondan da korunmuş oldular. 
     İMKB'de işlem gören hisse senetleri 2004 yılında ortalama yüzde 34,08 oranında değer kazandı. Sadece Aralık ayında gerçekleşen ortalama yüzde 11,05'lik artışı dikkate aldığımızda, Borsanın yıl sonuna doğru gerçekleştirdiği rekor dolu seansların nedeni ortaya çıkmakta. 
     24 ayar külçe altının gram satış fiyatı 2004 yılında sadece yüzde 1,32, Cumhuriyet altınının satış fiyatı da yine sadece yüzde 1,56 oranında arttı. Dövizde ABD Doları'nın yıllık değer kaybı yüzde 3,48 olarak gerçekleşirken, AB'nin ortak para birimi Euro da sadece yüzde 4,11 oranında artış kaydetti. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar 2004 yılında ortalama yüzde 18,67 oranında getiri elde ettiler. Hisse senedi ağırlıklı olan A Tipi fonlar 2004 yılını yüzde 17,64 oranında artışla tamamlarken, B tipi fonların yıllık ortalama artışı yüzde 19,12 oldu. 
     
     HİSSE SENETLERİ PİYASASI... 
     2004 yılında IMF görüşmeleri, cari açık rakamları, bütçe gerçekleşmeleri, ihracat rakamları gibi gelişmeleri yakından izleyen Borsa'da, Aralık ayındaki AB Zirvesi ve müzakere tarihi alınması rekor üstüne rekor getirdi. 
     Aylık bazda bakıldığında İMKB Endeksi en büyük artışı yüzde 11,05 ile Aralık ayında gerçekleştirdi. En büyük düşüş ise yüzde 10,74 ile Nisan ayında oldu. 
     2003 yılını 18.625,02 puandan tamamlayan İMKB Ulusal-100 Endeksi, yıllık bazda 6.346,66 puan ve ortalama yüzde 34,08'lik artışla 2004 yılını 24.971,68 puandan tarihi rekorla kapattı. Yılın son işlem günü olan 29 Aralık'ta yapılan 1. Seansta 25.000 puanı geçen endeks, 25.106,19 puana ulaşarak tarihi zirve rekorunu da yeniledi. 
     Yıl boyunca İMKB Ulusal-Mali Endeksi 9.893,01 puan artarak 35.487,78 puana, İMKB Ulusal-Sanayi Endeksi 4.586,24 puan artarak 20.885,47 puana ve İMKB Ulusal-Hizmetler Endeksi 3.991,10 puan artarak 13.914,12 puana yükseldi. 
     Böylece, mali grup hisseler 2004 yılında ortalama yüzde 38,65, sanayi grubu hisseler ortalama yüzde 28,14 ve hizmetler grubu hisseleri ortalama yüzde 40,22 oranında değer kazandı. 
     2004 yılı boyunca İMKB Bileşik Endeksi seans kapanışları itibariyle en yüksek değerine 24.971,68 puanla yılın son işlem gününde ulaşırken, en düşük değer olan 15.922,44 puan seviyesi ise 17 Mayıs günü görüldü. 
     Günlük işlem hacminde en yüksek değer, AB Zirvesi'nde müzakere tarihinin alındığı 17 Aralık günü 2 katrilyon 106 trilyon 124 milyar lira ile gerçekleşirken, en düşük işlem hacmi 203 trilyon 564 milyar lira ile 21 Haziran'da kaydedildi. 
     2004 yılı boyunca İMKB hisse senetleri piyasasında toplam yaklaşık 208 katrilyon 262 trilyon 4.5 milyar liralık işlem hacmi gerçekleşti. 2003 yılındaki toplam işlem hacmi 146 katrilyon 644,9 trilyon lira olmuştu. 
     Aylık bazda bakıldığında en yüksek işlem hacmine yaklaşık 25,2 katrilyon lira ile Mart ayında ulaşıldı. En düşük işlem hacmi de yaklaşık 10,5 katrilyon lira ile Haziran ayında gerçekleşti. 
     
     EN ÇOK KAZANDIRAN VE KAYBETTİRENLER 
     2004 yılında İMKB hisse senetleri piyasasında işlem gören toplam 304 hisse senedinden 237'si değer kazandı, değer yitiren hisse senetlerinin sayısı da 67 oldu. 47 hisse senedindeki artışlar yüzde 100'ün üstünde gerçekleşti. 
     Yıl içinde yapılan bedelli ve bedelsiz sermaye artırımlarıyla temettü verimleri de dikkate alınarak yapılan hesaplamalara göre, yıllık bazda yüzde 421,45 oranında artış gösteren Deniz Yatırım Ortaklığı hisseleri 2004 yılının en çok kazandıran kağıdı oldu. Deniz Yatırım Ortaklığı hisseleri 2004 yılında bir defa yüzde 500, bir defa da yüzde 85 olmak üzere iki kez bedelli sermaye artırımına gitti. Deniz Yatırım hisseleri, yüzde 500 bedelli sermaye artırımının yapıldığı Şubat ayında aylık bazda yüzde 378,18 oranındaki artışla büyük dikkat çekmişti. 
     İkinci sırada yer alan TSKB Yatırım Ortaklığı hisselerinin yıllık artışı yüzde 419,29, üçüncü sırada yer alan Bosch Fren Sistemleri hisselerinin yıllık artışı da yüzde 382,97 olarak gerçekleşti. 
     2004 yılının en çok kaybettiren hisse senedi ise yüzde 66,91'lik düşüşle Gersan Elektrik hisseleri oldu. Yıllık bazda yüzde ,19 oranında gerileyen Işıklar Ambalaj hisse senetleri ikinci sırada, yüzde 49,11 oranında gerileyen Boyasan Tekstil hisse senetleri de üçüncü sırada yer aldı. 
     
     DÖVİZ 
     İstanbul serbest piyasada alınıp satılan döviz türlerinden ABD Doları 2004 sonunda, 49 bin liralık düşüşle 1 milyon 407 bin liradan 1 milyon 358 bin liraya gerilerken, Euro 73 bin liralık artışla 1 milyon 775 bin liradan 1 milyon 848 bin liraya çıktı. Dolar, yılın son günlerinde 1 milyon 350 bin liranın da altına düşerek, son 3 yılın en düşük değerlerine geriledi. 
     İngiliz Sterlini yıllık bazda yüzde 4,37 artarak, 2 milyon 515 bin liradan 2 milyon 625 bin liraya, İsviçre Frangı da yüzde 5,71 artarak 1 milyon 138 bin liradan 1 milyon 203 liraya çıktı. Döviz türlerindeki bu performans, muhtemel 2004 yılı enflasyonunun altında kalan bir görüntü sergiledi. 
     
     ALTIN 
     İstanbul Kapalıçarşı'da işlem gören geleneksel yatırım aracı altın da 2004 yılında kötü bir performans gösterdi. 
     2003 yıl sonunda 18 milyon 900 bin lira olan 24 ayar külçe altının gram fiyatı sadece 250 bin liralık artışla 2004 yıl sonunda 19 milyon 150 bin liradan kapandı. Külçe altının yıllık artışı yüzde 1,32'de kaldı. 
     2003 yıl sonunda 128 milyon liradan satılan Cumhuriyet altını, 2004 sonunda 2 milyon liralık artışla 130 milyon liraya çıktı ve yıl boyunca sadece yüzde 1,56 oranında artış kaydetti. 
     İstanbul Altın Borsası'nda İAB işlem gören 24 ayar külçe altının 2003 yıl sonunda 18 milyon 785 bin lira olan gram fiyatı, 2004 sonunda 142 bin 700 liralık artışla 18 milyon 927 bin 700 liraya çıktı. İAB'de işlem gören külçe altının yıllık değer artışı da sadece yüzde 0,76 olarak gerçekleşti. 
     
     YATIRIM FONLARI 
     Menkul kıymet yatırım fonlarına katılma belgelerinin yıllık ortalama değer artışı yüzde 18,67 olarak gerçekleşti. 
     2003 yılını 468.741 puanla kapayan A.A Bileşik Fon Endeksi, 2004 yılı boyunca 87.5 puanlık artışla 556.276 puana çıktı. A tipi fonlardaki artış yüzde 17,64, B tipi fonlardaki artış yüzde 19,12 oldu. 
     Katılma belgeleri arasındaki en yüksek oranlı artış, yüzde ,30 ile Strateji A Tipi Değişken Fon belgelerinde oldu. Bunu yüzde 44,39 ile ABN Ambro A Tipi Değişken Fon ve yüzde 40,83 ile Akbank A Tipi Mali Kurumlar Sektör Fon izledi. 
     2004 yılında en çok değer yitiren katılma belgeleri ise yüzde 13,50'lik düşüşle İş A Tipi Teknoloji Endeks Fonu, yüzde 10,80'lik düşüşle Meksa A Tipi Değişken Fon ve yüzde 5,82'lik düşüşle Ata B Tipi Yabancı Menkul Kıymetler Yatırım Fonu oldular. 
     Yıl içinde 5'i A Tipi 8'i B Tipi olmak üzere 13 yeni fon piyasaya çıktı. 2004 yılı içinde işlem gören 240 yatırım fonundan 234'ü değer kazanırken, 6'sı düşüş gösterdi. 
     
     BONO-FAİZ-REPO 
     İMKB Tahvil ve Bono Piyasası'nda 2003 sonunda oluşan ortalama oranlar ve DIBS getiri endeksleri üzerinden yapılan hesaplamalarla, yatırımcıların birikimlerini devlet tahvilinde değerlendirdiklerini varsaydığımızda, elde ettikleri net getiriler yüzde 26-28 dolayında oldu. 
     İMKB Tahvil ve Bono Piyasası'nda oluşan 2004 sonu ortalama oranlar itibariyle yıllık tahvilin net getirisi yüzde 25,7 olarak gerçekleşti. 
     31 Aralık 2003 bazlı İMKB DİBS Devlet İç Borçlanma Senetleri Endeksleri dikkate alınarak yapılan hesaplamalarda da bunun biraz üstünde gerçekleşen sonuçlara ulaşılıyor. 
     İskontolu DİBS'lerden oluşan portföyün eşit ağırlıklı ortalama getirisini yansıtan Eşit Ağırlıklı Genel Endeks 2004 yılı boyunca yüzde 28,11 oranında arttı. 
     İskontolu DİBS'lerden oluşan portföyün piyasa değeri ağırlıklı ortalama getirisini yansıtan Piyasa Değeri Ağırlıklı Genel Endeks ise yıl boyunca yüzde 28,09 oranında artış gösterdi. İMKB Tahvil ve Bono Piyasası'nda 2003 sonunda yüzde 25-26 dolayında olan ortalama faizler 2004 sonunda yüzde 16-21 seviyelerine geriledi. 
     Önde gelen 10 bankanın ortalamaları dikkate alınarak 2003 yıl sonundaki oranlardan parasını 1 yıl vadeli mevduatta değerlendiren yatırımcılar 2004 yıl sonunda yüzde 24,8 dolayında net getiri elde ettiler. 2003 sonunda bu 10 bankanın yıllık bazda yüzde 24-29 aralığında olan faiz oranları 2004 sonunda yüzde 20-24 aralığına geriledi. 
     İMKB Repo Ters Repo Pazarında oluşan ortalama oranlar üzerinden 2004 yılı boyunca parasını sürekli repoda değerlendiren yatırımcının yıl sonundaki bileşik net kazancı yüzde 18,7 oldu. 31 Aralık 2003 bazlı İMKB DİBS Devlet İç Borçlanma Senetleri Endeksleri kapsamında hesaplanan Repo Endeksi de 31 Aralık 2004 tarihinde yüzde 18,86'ya yükseldi. 
     
</TEXT>
</DOC>
