<DOC>
<DOCNO> 405389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy07.html </URL>
<DATE> 2005/12/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Barajın düşürülmesine bir tepki de DYP'den geldi 
</HEADLINE>
<TEXT>

     AKP ve CHP’den sonra DYP de, TÜSİAD ve Cumhurbaşkanı Sezer tarafından önerilen yüzde 10’luk seçim barajının düşürülmesine soğuk yaklaştı. 
     Genel Başkan Yardımcısı Saffet Arıkan Bedük, "Barajın düşürülmesinden yana değiliz" dedi. 
     DYP’nin, Türkiye’de istikrarın temin edilmesine yönelik güçlü hükümetlerin oluşmasının ülkenin meselelerinin çözümlenmesinde daha etkili olacağına inandığını söyleyen Bedük, partisinin hemen seçim yapılması yönündeki çağrısını yineledi. 
     "Bir an evvel seçime gidilmelidir" diyen Bedük, şöyle devam etti 
     "Seçim Kanunu’nda yapılacak olan değişikliklerin bir sonraki seçimde geçerli olacağı Anayasa hükmüdür. Bu itibarla, Türkiye’de barajı düşürmenin bir faydası olmayacağı gibi icraatlarda da etkili olunmasında fayda sağlamayacaktır." Bedük, seçimin ülkenin yegane çözümü ve çaresi olduğunu söylerken, "Vatandaş ’sandık’ diye bağırır noktaya gelmiştir" dedi. 
     
</TEXT>
</DOC>
