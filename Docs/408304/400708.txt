<DOC>
<DOCNO> 400708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko51.html </URL>
<DATE> 2005/12/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Serdengeçti Enflasyon Raporu'nun ilk sayısı Ocak sonunda 
</HEADLINE>
<TEXT>

     Merkez Bankası Başkanı Süreyya Serdengeçti, enflasyon hedeflemesi rejimine geçilmesiyle beraber, para politikasının temel iletişim aracının, üç ayda bir yayımlanacak olan ''Enflasyon Raporu'' olacağını bildirdi. 
     Serdengeçti, düzenlediği basın toplantısında, söz konusu raporun 2006 yılı yayım tarihlerinin Ocak, Nisan, Temmuz ve Ekim aylarının son haftası olarak belirlendiğini söyledi. 
     Rapor'un ilk sayısının, 2006 yılı Ocak ayının sonunda yayımlanacağını belirten Serdengeçti, ''Daha önce yine üç ayda bir yayımlanmakta olan Para Politikası Raporu ise yeni dönemde yayımlanmayacak'' dedi. 
     Serdengeçti, Enflasyon Raporu'nda enflasyon ve genel makroekonomik gelişmelerin kapsamlı olarak ele alınacağını belirterek, rapordaki en büyük yeniliğin, ''Merkez Bankası'nın enflasyon öngörülerinin yayımlanması'' olacağını kaydetti. 
     Ayrıca Raporda, enflasyonu etkileyen unsurların genel değerlendirmesi eşliğinde, gelecekte uygulanabilecek politikalara ilişkin sinyallerin de yer alacağını vurgulayan Serdengeçti, böylece, enflasyon hedeflemesi rejiminin gerektirdigi şeffaflık ve hesap verebilirlik alanlarında önemli bir adımın daha atılmış olacağını bildirdi. 
     Serdengeçti, dünyadaki bütün ekonomiler için geçerli olan, ''olası şokların ve belirsizliklerin'' enflasyon öngörülerine yansımasının kaçınılmaz olduğuna dikkat çekerek, bu bağlamda, öngörülerin Merkez Bankası'nın enflasyona bakışını, Raporun çıktığı dönem itibarıyla yansıtacağı, dolayısıyla iki Rapor dönemi arasında ortaya çıkabilecek sürpriz gelişmelerin ve alınacak her türlü yeni bilginin enflasyon öngörülerini değiştirebileceğini söyledi. Serdengeçti, ''Burada dikkat edilmesi gereken, öngörülerde değisiklik olması değil, değişikliğin nedenlerinin Enflasyon Raporu aracılığıyla kamuoyuna açıklıkla anlatılacak olmasıdır. Merkez Bankası sürekli bir hesap verme durumunda olacaktır'' şeklinde konuştu. 
     
     PARA POLİTİKASI KURULU TOPLANTISI 
     Enflasyon hedeflemesi rejiminin uygulanmasında, Para Politikası Kurulu toplantı özetlerinin de iletisim politikasının önemli araçlarından birini oluşturacağını bildiren Serdengeçti, yeni uygulamaya ilişkin bu bilgileri verdi 
     ''Bugüne kadar benzer bir işlevi üstlenen aylık Enflasyon ve Görünüm Raporu yerini ikili bir raporlama sistemine bırakacak. 
     Para politikası kararının hemen ardından, karar ile birlikte kararın gerekçesini özetleyen kısa bir metin yayımlanacak. Para Politikası Kurulu'nun değerlendirmelerini ve enflasyon görünümüne yönelik duruşunu özetleyen metin ise toplantı tarihinden sonra 5 iş günü içinde yayımlanacak. 
     Merkez Bankası, para politikasının enflasyon üzerindeki etkilerine ilişkin görüşlerini gerek raporlar, gerekse sunumlar aracılığıyla kamuoyuyla paylaşmaya devam edecektir. Yeni dönemde bu konudaki çabalar artarak sürecek, Merkez Bankası bünyesinde enflasyon tahminlerinin nasıl oluşturulduğuna ilişkin bilgiler kademeli olarak kamuoyuyla paylaşılacaktır. Özellikle enflasyon hedeflemesi rejimine geçildiği 2006 yılından itibaren, kamuoyunun Merkez Bankası'nın yayımladıgı raporları ve diğer belgeleri iyi takip edip, doğru yorumlaması son derece önem taşımaktadır.'' Enflasyon hedeflemesi rejimine geçildiğinde, Para Politikası Kurulu para politikası kararlarında ''tavsiye veren'' konumundan ''karar alıcı'' konumuna geçeğini bildiren Serdengeçti, olağanüstü koşullar hariç, Para Politikası Kurulu'nun 2006 yılında da aylık olarak toplanmaya devam edeceğini bildirdi. 
     2005 yılından farklı olarak, toplantı tarihleri her ayın aynı gününe denk gelmeyeceğini, ancak şeffaflık ilkesiyle uyumlu olarak, toplantı tarihlerinin yıllık olarak önceden kamuoyuna ilan edileceğini belirten Serdengeçti, toplantıların her ayın ikinci yarısına denk gelmesi ilkesinin benimsendiğini söyledi. 
     
     TOPLANTI TARİHLERİ VE AÇIKLAMASI 
     Serdengeçti, toplantı tarihlerinin, resmi tatiller, bayramlar, ay içindeki veri akım süreci ve milli gelir verilerinin açıklanma tarihleri gibi unsurlar göz önüne alınarak belirlendiğini ifade ederek, şunları kaydetti 
     ''Önümüzdeki dönemde enflasyon projeksiyonlarının yenilenmesi ve Enflasyon Raporu'nun yayımlanması ise, milli gelir rakamlarının açıklanmasını takiben yılda dört defa gerçekleştirilecek. Dolayısı ile yıl içindeki on iki Para Politikası Kurulu toplantısından dördü Enflasyon Raporu'nun yayımlanması ile aynı döneme denk gelecektir. 
     Yeni dönemde toplantılar saat 14.00-17.00 arasında iki aşamalı olarak düzenlenecek. İlk aşamaya Merkez Bankası yetkilileri ve uzmanları ile Hazine Müsteşarlığı yetkilileri katılacak. Bu aşamada, Merkez Bankası'nın ilgili birimleri ve Hazine Müsteşarlığı yetkilileri, ekonomik gelişmelerle ilgili olarak hazırladıkları değerlendirmeleri Para Politikası Kurulu'na sunarak, tartışmaya açacak. 
     Aynı gün gerçekleşecek ikinci aşamada ise sadece Para Politikası Kurulu üyeleri toplanacak ve görünüme ilişkin son değerlendirmeler yapıldıktan sonra oylamaya geçilecektir. Oylama bittikten sonra Para Politikası Kurulu üyeleri gerekçeye temel teşkil edecek kısa metni oluşturacak. Karar, gerekçesiyle birlikte aynı gün saat 17.00 ile 19.00 arasında Merkez Bankası tarafından bir basın duyurusu ile açıklanacak ve internet sitesinde yer alacaktır.'' 
     
</TEXT>
</DOC>
