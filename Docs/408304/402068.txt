<DOC>
<DOCNO> 402068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko58.html </URL>
<DATE> 2005/12/09/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Kordsa Sabancı, Sakosa Sabancı ile birleşti 
</HEADLINE>
<TEXT>

     Kordsa Sabancı Dupont, Sakosa Sabancı'yı devraldı. 
     Kordsa Sabancı Dupont Endüstriyel İplik ve Kord Bezi Sanayi ve Ticaret A.Ş, bugünkü Ortaklar Olağanüstü Genel Kurul Toplantısı ve Kurucu İntifa ve İntifa Senedi Sahipleri Özel Olağanüstü Genel Kurul Toplantısı'nın sonuçlarını Borsa'ya gönderdi. 
     Açıklamada, olağanüstü genel kurul toplantılarında, şirketin Sakosa Sabancı Endüstriyel İplik ve Kord Bezi Sanayi ve Ticaret Anonim Şirketi'ni Sakosa devir alması suretiyle Türk Ticaret Kanunu'nun 451. maddesine göre ve Kurumlar Vergisi Kanunu'nun ilgili maddelerine uygun olarak tüm aktifleri, pasifleri, hakları ve vecibeleriyle birlikte kül olarak devir almak suretiyle birleştirilmesi için 1. birleşmeye esas alınacak 30 Haziran 2005 tarihli bilanço ve gelir tablosunun tasdik ve kabul edildiği bildirildi. 
     Birleşme sözleşmesinin onaylandığının belirtildiği açıklamada, ''Birleşme sözleşmesi hükümlerine göre Sakosa'nın tasfiyesiz infisah yoluyla bütün aktif ve pasifleriyle birlikte külli halefiyet yolu ile devir alınmasına karar verildi'' denildi. 
     Açıklamada, eski unvanı Kordsa Sabancı Dupont Endüstriyel İplik ve Kord Bezi Sanayi ve Ticaret Anonim Şirketi olan şirketin yeni unvanının, Kordsa Endüstriyel İplik ve Kord Bezi Sanayi ve Ticaret Anonim Şirketi olarak değiştirildiği kaydedildi. 
     Birleşmenin gerçekleştirilmesi için, şirket çıkarılmış sermayesinin 108 milyon 376 bin 380 YTL'den 151 milyon 861 bin 263 YTL'ye artırılmasının kararlaştırıldığı belirtilen açıklamada, sermaye artırımı işlemlerine başlanılmasına, bunun için ilgili mercilere müracaat edilerek gerekli işlerin yapılmasına ve bu hususlarda Yönetim Kurulu'na en geniş yetki ve serbestinin tanınmasına karar verildiği ifade edildi. 
     Açıklamaya göre, Yönetim Kurulu Üyesi Bülent Savaş'ın 1 Temmuz 2005 tarihinde istifası nedeniyle boşalan Yönetim Kurulu Üyeliği'ne, bu tarihten geçerli olmak ve artan sürece vazife görmek üzere seçilen Mehmet Tanju Ula'nın ve Yönetim Kurulu Üyesi Mehmet Civelek'in 1 Ağustos 2005 tarihinde istifası nedeniyle boşalan Yönetim Kurulu Üyeliği'ne, 24 Ağustos 2005 tarihinden itibaren geçerli olmak ve artan sürece vazife görmek üzere seçilen Abdullah Uğur Karatop'un Yönetim Kurulu üyeliği görevleri onaylandı. 
     
</TEXT>
</DOC>
