<DOC>
<DOCNO> 405556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/siyaset/siy04.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'a üç mesaj 
</HEADLINE>
<TEXT>


AB ülkelerinin büyükelçileri, Başmüzakereci Babacan'a, Orhan Pamuk ve Yücel Aşkın davaları ile içki yasağı konularının Türkiye'ye desteğin azalmasına neden olduğunu söyledi 

UTKU ÇAKIRÖZER Ankara 


Başmüzakereci Ali Babacan, Avrupa Birliği üyesi ülkelerin büyükelçileriyle dün yemekte buluştu. Budakaltı Restoran'daki öğle yemeğinde, büyükelçiler, Orhan Pamuk hakkında dava açılması, Rektör, Yücel Aşkın'ın yargılanması ve içki yasağı gibi konuların, AB kamuoyunda Türkiye'ye olan desteğinin düşmesine neden olduğu uyarısında bulundu. 
"Eurobarometre" araştırmasına dikkat çeken büyükelçiler, "Desteğinizi kaybediyorsunuz. Bu sadece yapısal düzenlemeler ve iletişim stratejisi eksikliğiyle değil, Türkiye'deki bazı gelişmeler ve uygulamaların Avrupa basınında yansımalarıyla da alakalı" mesajını verdiler. Pamuk davasıyla ilgili, şimdilik TCK'nın 301. maddesini değiştirmek niyetinde olmadıklarını söyleyen Babacan da, "Hepimizin güçler ayrılığı ve yargının bağımsızlığına dikkat etmemizde fayda var" dedi. 
İçki yasağı için, "Siyasi bir amacımız yok. Düzenleme yerel idarelere yetki devrinden ibaret" değerlendirmesini yapan Babacan, Aşkın davası için de "Sabırlı olup yargının kararını beklemeliyiz" diye konuştu. 


</TEXT>
</DOC>
