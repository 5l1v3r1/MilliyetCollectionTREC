<DOC>
<DOCNO> 406258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko09.html </URL>
<DATE> 2005/12/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İmar Bankası mudilerine ödeme... 
</HEADLINE>
<TEXT>

     İmar Bankası'nın bankacılık yapma ve mevduat kabul etme yetkisinin kaldırıldığı tarihten önceki bir ay içinde devlet iç borçlanma senedinden bono mevduata çevrilen hesapların hak sahiplerine, 1 ay içinde ödemeler başlayacak. 
     Defaten ödenecek tutarlara, ödenmesi gereken tarihten, bugüne kadar geçen süre için tüketici fiyatları endeksi TÜFE esas alınarak faiz de eklenecek. 
     Bakanlar Kurulu'nun konuya ilişkin kararı, Resmi Gazete'nin bugünkü sayısında yayımlandı. 
     Karara göre, müracaatta bulunmuş hak sahiplerine, İmar Bankası'nın bankacılık yapma ve mevduat kabul etme yetkisinin kaldırıldığı tarihten önceki bir ay içinde devlet iç borçlanma senedinden bono mevduata çevrilen hesaplarındaki miktarın ödenmesi gereken tutarı 10 bin YTL ile ödenmesi gereken tarihten, bugüne kadar geçen süre için tüketici fiyatları endeksi TÜFE esas alınarak bulanacak faiz, bugünden itibaren 1 ay içinde defaten ödenecek. 
     Kalan tutarlar ise daha önce belirlenen vadelerde ve faiz oranlarında ilgili faiz tahakkuk dönemi sonunda en son açıklanan tüketici fiyat endeks sayısının, tahakkuk dönemi başlangıç tarihinde en son açıklanan tüketici fiyat endeks sayısına bölünmesi ile bulunan oran ödenecek. 29 Aralık 2003 tarihli 2003 6668 sayılı Bakanlar Kurulu kararıyla, 7'inci maddesinde 10 milyar lirayı 10 bin YTL aşan miktarda alacağı olan hak sahiplerinin bakiye alacak tutarlarının 5 milyar liraya 5 bin YTL kadar olan kısmı için 3 ay, 5-15 milyar 5-15 bin YTL arası için 12 ay, 15-30 milyar 15-30 bin YTL arası için 18 ay, 30-60 milyar 30-60 bin YTL arası için 24 ay, 60-170 milyar 60-170 bin YTL arası için 30 ay, 170 milyar 170 bin YTL ve üzerindeki kısım için 36 ay vade belirlenmişti. 
     Öte yandan, Danıştay 13. Dairesi, Tasarruf Mevduatı Sigorta Fonu'na TMSF devredilen İmar Bankası'ndan Devlet İç Borçlanma Senedi satın alanların zararlarının tazmin edilmesine karar vermişti. 
     
</TEXT>
</DOC>
