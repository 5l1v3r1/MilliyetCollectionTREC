<DOC>
<DOCNO> 407719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur22.html </URL>
<DATE> 2005/12/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Cep telefonu operatörlerine "kalite" uyarısı 
</HEADLINE>
<TEXT>

     
     Suat Karabıyık 
     
Telekomünikasyon Kurumu, GSM işletmecilerine imtiyaz sözleşmelerindeki yükümlülüklerini yerine getirmeleri, kapsama alanı ve kapsanmış alandaki hizmetlerinde de kaliteyi artırmaları uyarısında bulundu. 
     Telekomünikasyon Kurumu Başkanı Tayfun Acarer, GSM operatörlerinin, özellikle sınır bölgelerde yeni baz istasyonları kurmalarıyla bu bölgelerde kapsama alanı sorununun çözüleceğini, böylece abonelerin komşu ülkelerin cep telefonu operatörleri üzerinden görüşme yaptıkları için iki katı konuşma ücreti ödemekten kurtulacaklarını söyledi. 
     Tayfun Acarer, A.A muhabirine geçen hafta yürürlüğe giren GSM Mobil Telefon İşletmecilerinin Hizmet Kalitesi Yükümlülükleri ile İlgili Ölçütlerin Belirlenmesi ve Ölçümüne İlişkin Tebliği değerlendirdi. 
     GSM operatörlerinde hizmet kalitesinin artırılmasının, Telekomünikasyon Kurumu’nun 2006 yılındaki en önemli görevlerinden biri olacağını vurgulayan Acarer, "Bu konu, çok önem vereceğimiz ve tavizsiz davranacağımız bir alan olacak" dedi. 
     
     ABONE SAYISI ARTACAK 
     Kalitenin artırılması için GSM işletmecileriyle görüşmelerini sürdüreceklerini belirten Acarer, şöyle devam etti 
     "Hiçbir GSM işletmecisi ile sektörün hiçbir oyuncusunu zor durumda görmek istemeyiz. Çünkü bizim amacımız, serbest rekabet ortamı içinde bunların gelişmesidir. Bunları mağdur etmek istemeyiz. Ancak imtiyaz sözleşmelerindeki yazılı taahhütlerin yerine getirilmesini istiyoruz. O nedenle biz GSM işletmecilerindeki kalitenin mutlaka yükselmesini istiyoruz. 
     Buradaki sorun şu son 2 yıllık trende bakıldığında GSM abone sayısı katlayarak gitmeye başladı. Şu an 43 milyon abone varsa, penetrasyon oranı yüzde 65 dolayında. Türkiye’de penetrasyon daha doyuma gelmedi. Penetrasyon muhtemelen aynı oranda olmasa bile artarak devam edecek. Örneğin KKTC’de penetrasyon yüzde 110’dur. Çünkü Kıbrıs’ta çok büyük üniversiteler var. 30 bin civarında öğrenci var. 
     Genç bir nüfus var. KKTC’de dinamikler çok fazla. KKTC’nin nüfusundan daha fazla GSM kullanıcısı var. Türkiye’de de yüzde 100’ü geçer mi 
     Belki 3-4 sene sonra geçer. Çünkü Türkiye’nin de nüfusu çok genç. 
     Türkiye’de yatırım miktarıyla abone sayısı, orantılı artış göstermedi. Abone sayısı çok hızlı arttı, yatırım geride kaldı. O nedenle hizmet kalitesi zaafa uğradı. GSM işletmecilerinin hepsi için aynı oranda değil ama yine de bu konuda 3 şirkette de farklı olmakla beraber zaaflar var." GSM operatörlerinden bu sorunu çözmelerini, imtiyaz sözleşmesindeki yükümlülüklerini yerine getirmelerini istediklerini belirten Acarer, bu yükümlülüklerin kapsama alanı ve kapsanmış alandaki hizmet kalitesini içerdiğini ifade etti. 
     
     24 TEMEL BÖLGE SEÇİLDİ 
     Bunun dışında özellikle sınır bölgelerinde cep telefonu kapsama alanında ciddi bir problem olduğunu vurgulayan Acarer, bunda iki temel etken bulunduğunu söyledi. 
     "Zaman içinde GSM işletmecilerine dokunulmadı. Yani yönlendirilme yapılmadı" diyen Acarer, sınır bölgelerde nüfusun az olması nedeniyle bu bölgelere yatırım yapmanın GSM işletmecilerine cazip gelmediğine işaret etti. Acarer, şunları kaydetti 
     "İkinci ve daha büyük etken ise GSM işletmecileri sınır bölgelerinde, bir kısmı Silahlı Kuvvetlere ya da Orman Bakanlığı’na ait olması, bir kısmı da SİT alanı olması nedeniyle baz istasyonu kuramadı. Bu konuda Silahlı Kuvvetler büyük anlayış ve destek gösteriyor. Genelkurmay Başkanlığı ile yaptığımız görüşmelerde bize çok açık destek verdiler. Bu konuyu biz yaklaşık 4 aydır ele aldık. 
     GSM işletmecileriyle toplantılar yapıldı. 24 temel bölge seçildi. 
     Genelkurmay Başkanlığı davet edildi, bu konular kendilerine söylendi, bölgeler verildi. Gerçekten de çok olumlu bir yaklaşım gösteriyor Silahlı Kuvvetler. O yüzden teşekkür de ediyoruz. Diğer yerlerde de bu sorunlar çözülürse sınır bölgelerimizdeki kapsama alanı daha da artacak." Acarer, ayrıca GSM operatörleriyle yaptıkları toplantılarda abonelerin, sınır bölgelerde komşu ülkelerin operatörlerinin etki alanına girmemesi ve daha fazla para ödemekten kurtulması için "manuel operatör seçmeleri" konusunda uyarılmasını istediklerini belirtti. 
     
     "YATIRIM PROGRAMINDAN TATMİN OLMAK İSTİYORUZ" 
     Sorunun çözümü için teknik çalışmaların devam ettiğini kaydeden Acarer, "GSM işletmeleri zaten konuya olumlu yaklaşıyorlar. Ondan sonra bunları kontrol edeceğiz ve eksikliklerini kendilerine söyleyeceğiz. Umuyorum, hiçbir sorun çıkmaz. Çünkü Telekomünikasyon Kurumu’nun bu konudaki yaptırımları oldukça ağır. Ama biz, hiçbir GSM işletmecinin mağdur olmasını istemiyoruz, onlar da gerekeni yapacaklardır" diye konuştu. 
     Kapsama alanı sorununun çözümünde en önemli etkenin, GSM operatörlerinin yatırım programı olduğuna işaret eden Acarer, "Örneğin GSM işletmesi, yatırım için 500 milyon dolar ayırmış...’bu sorunun çözümü için 1 milyar dolar gerekiyorsa, bu miktarı artırın, kaydırmalar yaparak kapsama alanına zarar vermeyecek kaydırmalarla sorunu çözün’ diyebiliriz" dedi. Bu konuda operatörlerden somut veriler almak istediklerini belirten Acarer, en kötü ihtimalle yatırım programlarını görmek istediklerini vurguladı. Acarer, "Yatırım programından tatmin olmak istiyoruz" diye konuştu. 
     
</TEXT>
</DOC>
