<DOC>
<DOCNO> 400738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo02.html </URL>
<DATE> 2005/12/05/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Real Madrid Luxemburgo'nun görevine son verdi 
</HEADLINE>
<TEXT>

     İspanya'nın Real Madrid kulübü, Brezilyalı teknik direktör Vanderlei Luxemburgo'nun görevine son vererek, yerine ikinci lig takımlarından Real Madrid Castilla'yı çalıştıran Juan Ramon Lopez Caro'yu getirdi. 
     2004 yılının aralık ayında Real Madrid'e gelen Luxemburgo, bu sezon başından itibaren alınan istikrarsız sonuçlar ve kötü futbolun sorumlusu olarak gösterildi. 
     Brezilyalı teknik adamın gönderileceğine ilişkin haberler, iki hafta önce Real Madrid'in kendi sahasında oynadığı maçta FC Barcelona'ya 3-0 yenilmesiyle başlarken, Santiago Bernabeu Stadı'nı dolduran 60 bin Madridli de ıslıklarıyla Luxemburgo'yu protesto etmişti. 
     Ligde bu hafta Ronaldo'nun golüyle deplasmanda Getafe karşısında alınan 1-0'lık galibiyette Luxemburgo'nun kalması için yeterli olmazken, Brezilyalı teknik adam ile birlikte tüm alt teknik kadrosu da görevden alındı. 
     2000 yılından bu yana Real Madrid kulübünün başkanı olan Florentino Perez, son 3 sezondur bir çok kere teknik direktör değişikliğine gitti. Figo, Zidane, Ronaldo, Beckham, Robinho, Baptista gibi her sezon takıma yeni bir yıldız futbolcu alan Perez, en son lig kupasını 2002-2003 yılında Vicente Del Bosque döneminde kazandı. 
     Del Bosque'nin ardından 2003-2004 sezonunda Carlos Quierez, 2004-2005 sezonunda 3 ay Jose Antonio Camacho, daha sonra 3 ay Mariano Garcia Ramon ve son olarak 2004 aralık ayında Luxemburgo Real Madrid'te teknik direktörlük yaptı. 
     Sezon sonuna kadar geçici olarak Real Madrid'in başında olacak Caro, Real Madrid kulübüne bağlı olan ve 2. ligde orta sıralarda yer alan Castilla takımını çalıştırıyordu. 
     Caro'nun ardından 2006-2007 sezonun için ünlü bir teknik direktör ile anlaşmak isteyen Başkan Perez'in listesinde, İtalyan Fabio Capello Juventus , İspanyol Rafael Benitez Liverpool ve Portekiz Jose Mourinho'nun Chelsea bulunduğu söyleniyor. 
     La Liga'nın 14. haftasında Real Madrid, lider Barcelona'nın 6 puan arkasında 25 puanla 4. sırada yer alırken, mücadele ettiği Şampiyonlar Ligi'ndeki F grubunda Olimpique Lyon'un ardından bir üst tura çıkmayı garantiledi. 
     
</TEXT>
</DOC>
