<DOC>
<DOCNO> 403262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/spo03.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral'a operasyon 
</HEADLINE>
<TEXT>


Galatasaray'da son iki maçta yedek kulübesinde bekleyen Hakan Şükür'ün, sol ayak baş parmağındaki sakatlık yüzünden bıçak altına yatması gündeme geldi. Usta golcü, ameliyat olması halinde, ikinci yarının ilk iki haftasında forma giyemeyecek 

ERHAN TELLİ 


Sarı - kırmızılı takımda sol ayak baş parmağındaki sakatlığı nedeniyle uzun süredir sıkıntı yaşayan ve Beşiktaş maçının ardından ayağına krampon bile giyemeyen takım kaptanı Hakan Şükür'ün bıçak altına yatması bekleniyor. 
Kulüp doktoru Murat Çevik, hafta başından beri antrenmanlara katılamayan golcü oyuncunun durumunun bir iki gün içinde netleşeceğini, tecrübeli yıldızı kontrolden geçiren Prof. Dr. Ömer Taşer'in vereceği rapor doğrultusunda uygulanacak tedavi şeklinin belirleneceğini açıkladı. 

Acı çekiyor 
Hakan Şükür'ün sol ayak baş parmağındaki kapsülde meydana gelen sakatlığı ile ilgili olarak dün MR'ının çekildiğini hatırlatan Çevik, "Hocamız Sayın Ömer Taşer, Hakan'ın durumunu değerlendiriyor. Bu sakatlık yeni bir sorun değil. Kaptan, uzun süredir bu probleme rağmen maçlara çıkıyor, ertesi gün ise ayağına krampon giyemiyordu. Sanıyorum İtalya'da oynadığı dönemden süregelen bir sakatlık. Ancak artık dayanamayacağı bir noktaya geldi. Eğer ilaç tedavisi yeterli görülmezse son çare ameliyat olabilir. Böyle bir durumda ikinci yarının ancak ikinci ya da üçüncü haftasına yetişmesi mümkün olur. Hep birlikte bu durumu değerlendirip, kararımızı vereceğiz" diye konuştu. 

Önce tartışma, sonra kahkaha 

Kayserispor maçının hazırlıklarını tek idmanla sürdüren Galatasaray'da dün öfke ve neşe bir arada yaşandı. 
Üç grup halindeki turnuva maçlarında Heinz'ın iki gol attığı kırmızı takım şampiyon oldu. Gerets'in beyaz takıma 4-0 yenilen siyah takıma ceza koşusu yaptırması sırasında gerilim yaşandı. Saidou, siyah takıma laf atınca, buna Suat Usta karşılık verdi. Kaleci Aykut da Kamerunlu'ya sert çıktı. Antrenmanda Antrenör Erdal Keser ile Mondragon arasında da gerginlik yaşanırken, Suat Usta Sabri ile tartıştı. Sabri'nin cevap vermesine sinirlenen Suat'ın "Ağzını yırtarım" dediği duyuldu. 
Daha sonra yenilen beyaz takım, galipmiş gibi sevinç gösterisi yaparken, Necati'nin de siyah takımda bulunmasına rağmen beyaz yelekle gruba katılması havayı yumuşattı. Bu durum espri konusu olurken, beyaz takım Necati'yi kendilerinden uzaklaştırdı. 

Ayhan'a ceza yolda 

Beşiktaş derbisinde İliç'in attığı golden sonra siyah-beyazlı taraftarların bulunduğu tribüne doğru yaptığı el hareketi nedeniyle eleştiri toplayan Ayhan Akman için yayıncı kuruluştan maç görüntüleri istendi. Galatasaraylı oyuncunun, görüntülerin incelenmesinden sonra PFDK'ya sevk edilmesi bekleniyor. Ayhan'ın "centilmenliğe aykırı davranışta" bulunmaktan bir ile iki maç arası ceza alabileceği öğrenildi. 

Sıra geldi Spor Şurası'na 

Kuruluş yıldönümü etkinlikleri çerçevesinde hafta sonunda 100. Yıl Senfonisi'yle müzik ziyafeti çeken Galatasaray, 17-18 Aralık'ta da Spor Şurası düzenleyecek. Başkan Yardımcısı Turgay Kıran ve Genel Sekreter Cengiz Özyalçın, seminerin Galatasaray Üniversitesi Aydın Doğan Salonu'nda yapılacağını, 100 yıl içindeki sportif etkinliklerin sentezi altında geleceğe yönelik irdelemelerde bulunulacağını açıkladı. Devlet Bakanı ve Başbakan Yardımcısı Mehmet Ali Şahin'in de onur konuğu olarak toplantıya katılacağı bildirildi. 

Aslan'da yerli avı 

Gerets'in, ikinci yarıda aynı yabancılarla devam etmek istediği, yurt içinden transfer yapılacağı öğrenildi 

HALİL ÖZER 

Süper Lig'de ilk yarının son haftasına girilirken, Galatasaray Yönetimi de transfer konusunda Teknik Direktör Gerets'ten gelecek raporu beklemeye başladı. 
Belçikalı çalıştırıcı şu ana kadar yönetime, devre arasında takviye isteyip, istemediği konusunda herhangi bir görüş belirtmedi. Ancak Florya'dan sızan bilgilere göre Gerets'in Heinz ve İliç'in gitmesini istemediği öğrenildi. Belçikalı hocanın son anda fikrini değiştirmemesi halinde yönetim devre arasında yabancı oyuncu transferi yapmayacak. 
Yönetim, yerli takviye için ise gizli bir şekilde çalışmaları yürütüyor. Başkan Özhan Canaydın bu konuda para bulacağı garantisini verdi. Bunun üzerine bazı isimlerle şimdiden temasa geçildi. Yönetimin nabız yokladığı oyuncular arasında Sivasspor'dan Hayrettin, Kayserispor'dan Gökhan ve Mehmet Topuz yer alıyor. 


</TEXT>
</DOC>
