<DOC>
<DOCNO> 400556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/guncel/axgun02.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülkiye 146 yaşında 
</HEADLINE>
<TEXT>


Ankara Üniversitesi Siyasal Bilgiler Fakültesi kuruluşunun 146'ncı yılını kutlarken, mezuniyetlerinin 50'nci yılını dolduranlara da plaket verildi 

ANKARA Milliyet 

Osmanlı İmparatorluğu'nun son döneminde İçişleri, Maliye ve Dışişleri'ne "yüksek seviyede idareci yetiştirmek" amacıyla kurulan ve Türkiye'nin en köklü sosyal bilim okulu olan "Mekteb-i Mülkiye" 146'ncı yaşına girdi. 
"Siyasal Bilgiler Okulu" ve Ankara Üniversitesi'ne bağlı olarak "Siyasal Bilgiler Fakültesi-SBF" adını alan Mülkiye'nin 146'ncı kuruluş yıldönümü töreni, renkli görüntülere sahne oldu. 
Cebeci'deki "Prof. Aziz Köklü Dersliği"nde yapılan törende, 1955 yılı mezunu olan yazarımız Prof. Dr. Güngör Uras ile Radikal gazetesi yazarı Altan Öymen'e "50'nci yıl" plaketleri verildi. 
Mülkiye 2005 Büyük Ödülü'ne de, tarihçi Profesör Halil İnalcık layık görüldü. Ankara Üniversitesi Rektörü Prof. Dr. Nusret Aras ile SBF Dekanı Prof. Dr. Celal Göle'nin ev sahipliğini üstlendiği program çerçevesinde, Prof. Göle, Prof. Aras ve Mülkiyeliler Birliği Genel Başkanı Ali Çolak birer konuşma yaptılar. 
Başarılı öğrencilerin Mülkiye'yi tercih ettiğini belirten Göle, Mülkiye'yi "irfan ocağı" olarak nitelendirdi. Aras da, "Bir pazar günü salonun dolu olması, ayaktakilerin bulunması önemli bir kurumsal bağlılığı gösteriyor" diye konuştu. 
50'nci yıl mezunları adına söz alan Öymen de, "Mülkiye Marşı'nda 'Başka aşk istemez' diyoruz. Ama burada şair mübalağası da var. Kalbimizde başka aşklar da olabilir. O da benim başıma geldi" dedi. Kendi dönemlerinde Mülkiye öğrencilerinin önce memlekete hizmeti düşündüklerini ve bencil olmadıklarını kaydeden Öymen, bugün devletin yanı sıra özel sektöre de yönetici yetiştiren Mülkiye'nin mezunları içinde başarılı gazetecilerin de çıktığını belirtti. 

Birlikte Mülkiye Marşı 

Etkinlikte, konuklar ve öğrenciler, Prof. Mustafa Apaydın yönetimindeki Türkiye Polifonik Korolar Derneği Korosu'nun eşliğinde, sözleri Mülkiyeli Cemal Edhen Yeşil'e ait olan ve "Başka bir aşk istemez Aşkınla çarpar kalbimiz Ey vatan gözyaşların Dinsin yetiştik çünkü biz" dizeleriyle başlayan Mülkiye Marşı'nı okudular. Marştan sonra bir mezunun "Mülkiye" diye üç kez bağırması üzerine salondakiler "hey, hey, hey" temposuyla dalgalandı. 



</TEXT>
</DOC>
