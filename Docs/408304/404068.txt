<DOC>
<DOCNO> 404068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo18.html </URL>
<DATE> 2005/12/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TAU'lu Serkan Erdoğan yine sakatlandı... 
</HEADLINE>
<TEXT>

     Şenhan Bolelli 

İspanyol 1. Basketbol Ligi ACB takımlarından TAU Ceramica Vitoria’da oynayan milli basketbolcu Serkan Erdoğan’ın hafta içinde oynanan Eurolig karşılaşmasında sakatlandığı bildirildi. 
     TAU kulübü tarafından verilen bilgilerde, geçtiğimiz çarşamba günü Strasburg takımına karşı yapılan maçın 3. çeyreğinde dizine aldığı darbeyle sakatlanan geçiren Türk basketbolcunun, pazar günü ACB liginde oynanacak Etosa Alicante maçında forma giymesinin şüpheli olduğu duyuruldu. 
     Doktor kontrolünden geçen Serkan’ın dizinde kırık veya çatlak olmamasının sevindirici olduğu, ancak aldığı sert darbeden dolayı ezilme olduğu ifade edildi. Serkan’ın önümüzdeki 3 günlük durumuna bakılarak Alicante karşısında oynayıp oynayamayacağına karar verileceği kaydedildi. 
     TAU’nun bu sezon kadrosuna dahil ettiği yıldız basketbolcu, geçtiğimiz ay da arka adale kaslarında yırtık olmasından dolayı 10 gün sahalardan uzak kalıp tedavi görmüştü. 
     
</TEXT>
</DOC>
