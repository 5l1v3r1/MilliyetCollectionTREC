<DOC>
<DOCNO> 407603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko07.html </URL>
<DATE> 2005/12/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
BDDK'dan Türkiye Finans Katılım Bankası'na onay çıktı... 
</HEADLINE>
<TEXT>

     Bankacılık Düzenleme ve Denetleme Kurulu BDDK , Anadolu Finans ve Family Finans'ın birleşmesine onay verdi. 
     BDDK'nın söz konusu Kararı, Resmi Gazete'nin bugünkü sayısında yayımlandı. 
     Karar'a göre Kurul, Anadolu Finans Kurumu A.Ş. ve Family Finans Kurumu A.Ş'nin 23 Aralık tarihinde yapılan genel kurullarının devre dair kararlarının tescil edilmesine onay verilmesini uygun gördü. 
     Birleşen Anadolu Finans ve Family Finans, faaliyetlerini Türkiye Finans Katılım Bankası adı altında sürdürecek. 
     250 milyon YTL ile oluşturulan katılım bankası, 115 şubesiyle faaliyetlerini yürütecek. 
     Ülker Grubu'na ait Family Finans ile Boydak Grubu'na ait Anadolu Finans'a ilişkin birleşme kararı daha önce açıklanmıştı. 
     Ülker ve Boydak grupları arasında eşitlik ilkesi esasında öngörülen birleşmede hedefin, ulusal sermayenin gelişen dünya koşullarında Türkiye'de gelişme çabalarına katkı sağlamak, uluslararası ölçeğe daha süratli ulaşabilmek, birleşmenin sağlayacağı ekonomik yararlardan Türkiye'yi, halkı ve çalışanları yararlandırmak olduğu belirtilmişti. 
     
</TEXT>
</DOC>
