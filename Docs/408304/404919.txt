<DOC>
<DOCNO> 404919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo09.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gurur Beşok'un 
</HEADLINE>
<TEXT>


Paris'te yapılan "All Star Game" maçında en iyi yabancılar karmasında yer alan Le Mans'tan Hüseyin, 8 dakika sahada kaldı, biri üçlük olmak üzere 5 sayı kaydedip, 2 ribaund, bir blokla maçı tamamladı 


Fransa Basketbol Birinci Ligi'nde Le Mans takımında yer alan temsilcimiz Hüseyin Beşok, "All Star Game"de Türkiye'yi başarıyla temsil etti. En iyi yabancılar karmasında yer alan Milli Takımımız'ın eski oyuncusu, 15 bin kişinin izlediği karşılaşmada 8 dakika sahada kaldı, bu süre içerisinde biri üçlük olmak üzere 5 sayı buldu. Hüseyin, ayrıca 2 ribaund, bir blokla maçı bitirdi. 
En iyi yabancılar karması, Bercy Spor Sarayı'nda düzenlenen karşılaşmada, ligin en iyi yerli oyuncularının oluşturduğu karmayı 96-85 mağlup etmeyi başardı. Karmada, Amerikalılar'ın dışında tek yabancı oyuncunun Hüseyin Beşok olması dikkat çekti. 
Beşok'un forma giydiği Le Mans takımı, Fransa Basketbol Ligi'nde 14 karşılaşma sonunda bir maç eksiğiyle 3. sırada yer alıyor. Uzun süredir Ay - Yıldızlı formadan uzun süre uzak kalan Hüseyin, Fransa Ligi'nde ortaya koyduğu performansla, milli takıma da göz kırpıyor. 
Hüseyin de böylesine önemli bir organizasyonda bir Türk olarak yer almaktan büyük gurur duyduğunu belirterek, "15 bin seyirci önünde bu onuru yaşamak gerçekten çok güzel. Sahaya çıktığımda sanki ilk kez oynuyormuş gibi heyecanlandım" dedi. 

Serkan coştu 

İspanya'nın Tau Ceramica takımının formasını giyen milli forvetimiz Serkan Erdoğan, Etosa Alicante'yi 92 - 84 mağlup ettikleri karşılaşmada 24 dakikaya 21 sayı sığdırarak galibiyete imzasını attı. Sakatlıktan kurtulan ve sonradan girdiği oyunda 24 dakika süre alan Serkan, 5 7 iki sayı, 3 6 üç sayı, 2 2 serbest atış, 3 asist, 1 ribaundla oynadı, 21 sayı ile Tau Ceramica'nın en skorer ismi oldu. Serkan'ın takım arkadaşları Luis Scola ve Casey Jacobsen de 14'er sayı ile oynadılar. 

Potada bugün 

ULEB KUPASI 
C Grubu 
Alicante - İspanya 
21.30 Etosa Alicante - Beşiktaş C.Turka Skyturk Naklen 
FIBA AVRUPA KUPASI 
2.Tur I Grubu 
Kiev - Ukrayna 
18.30 BC Kiev - Fenerbahçe 


</TEXT>
</DOC>
