<DOC>
<DOCNO> 406688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/soneko30.html </URL>
<DATE> 2005/12/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avrupalılar güzelleşmek için Kemer'e gelecek 
</HEADLINE>
<TEXT>

     Güzellik turizmi üzerine faaliyet gösteren VDK-IPM Thistle Travel Türkiye Sorumlusu Hannes Ortner, 2006 Mart ayına kadar Almanya ve Avusturya'dan yaklaşık 7 bin 500 kişiyi Antalya'nın Kemer İlçesi'ne getireceklerini bildirdi. 
     Hannes Ortner, yaptığı açıklamada, Türkiye'yi hem iklim, hem de fiyatlar bakımından yeni pazar olarak seçtiklerini kaydetti. 
     Önümüzdeki yıl Mart ayına kadar 7 bin 500 kişiyi Kemer'e getirmeyi hedeflediklerini belirten Ortner, bu sayının daha da artabileceğini söyledi. Hannes Ortner, önümüzdeki yıldan itibaren güzellik turizminde ciddi artışlar beklediklerini belirterek, gelecek yıl daha fazla otelle anlaşmayı istediklerini bildirdi. 
     Kemer'e önümüzdeki dönemde 20 bin turist getirmeyi amaçladıklarını vurgulayan Ortner, ''Getirdiğimiz misafirler yaklaşık bir haftalık kürlere katılıyorlar. Ayrıca diğer kentlere düzenlenen kültür turlarına da katılıyorlar'' dedi. 
     Kemer'de faaliyet gösteren Meder Resort Hotel Genel Müdürü Erhan İleri de, bu sezon Almanya ve Avusturya'dan turistleri ağırlayacaklarını kaydetti. İleri, konuklara SPA, su terapisi, çamur, yosun kürü, masaj gibi seçenekler sunduklarını belirterek, ''Güzelleşmek için Kemer'i seçecek turist sayısının artacağını düşünüyoruz'' dedi. 
     
</TEXT>
</DOC>
