<DOC>
<DOCNO> 407739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur42.html </URL>
<DATE> 2005/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bulgaristan, Türkiye'den kanatlı hayvan ithalatını durdurdu... 
</HEADLINE>
<TEXT>

     Bulgaristan, kuş gribi riski üzerine Türkiye'den kanatlı hayvan ve kanatlı hayvan ürünlerinin ithalatına yine yasak getirdi. 
     Tarım ve Ormancılık Bakanı Nihat Kabil, Türkiye'de Iğdır bölgesinde kuş gribi şüphesiyle karantina uygulamasına gidildiğini belirterek, ''Durum açıklığa kavuşana ve kuş gribi riski ortadan kalkana kadar Türkiye'den kanatlı hayvan ve kanatlı hayvan ürünlerinin ithalatı yasaklanmıştır'' dedi. 
     İthalat yasağı kararının Ulusal Veterinerlik Enstitüsü'nden gelen rapor üzerine alındığını ifade eden Kabil, son bir hafta içinde Türkiye'den ithal edilmiş kanatlı hayvan ve kanatlı hayvan ürünlerinin de analiz edileceğini bildirdi. 
     Bulgaristan, daha önce Manyas bölgesinde kuş gribi vakaları tespit edilmesi üzerine Türkiye'den kanatlı hayvan ve kanatlı hayvan ürünleri ithalatını yasaklamış, ancak riskin ortadan kalması üzerine geçen ay sonunda ithalat yasağını kaldırmıştı. 
     Iğdır'da yaşanan yeni olaylar üzerine, Türkiye'den kanatlı hayvan ve kanatlı hayvan ürünlerine ikinci kez ithalat yasağı getirilmiş oldu. 
     
</TEXT>
</DOC>
