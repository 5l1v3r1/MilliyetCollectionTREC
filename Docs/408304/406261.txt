<DOC>
<DOCNO> 406261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko12.html </URL>
<DATE> 2005/12/24/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Fındığın değeri korunacak... 
</HEADLINE>
<TEXT>

     FİSKOBİRLİK Yönetim Kurulu Başkanı Salih Erdem, bugüne kadar fındıkta büyük sıkıntılar yaşanmasına rağmen, Türk fındığının değerini yitirmesine asla izin vermediklerini, bundan sonra da vermeyeceklerini söyledi. 
     Erdem, Aydınlar Ocağı tarafından FİSKOBİRLİK Merkez Lokali'nde düzenlenen, ''FİSKOBİRLİK ve Fındığın Acil Sorunlarına Çözüm Yolları Arayışı'' konulu panelde, FİSKOBİRLİK'in özerkleşme süreci öncesi özel bankalardan alınan kredilerin Hazine Müsteşarlığı'nca üstlenilmesi yönündeki kararnamenin dün çıktığını anımsattı. 
     Kararnameyle FİSKOBİRLİK'in bankalardan kredi alma konusundaki engelin ortadan kalktığını ifade eden Erdem, ''Üreticilerimize ödeme yapabilmek için kredi alımları çalışmalarını hızlandıracağız. Kurban Bayramı öncesi, birliğe fındık teslim eden üreticilere 30-50 milyon YTL ödeme yapmayı düşünüyoruz'' dedi. 
     Üreticilerin mağduriyetlerini gidermeye çalışırken aynı zamanda Türk fındığının değerini de yükseltmeye çalıştıklarına dikkati çeken Erdem, şöyle devam etti 
     ''Bugüne kadar fındıkta büyük sıkıntılar yaşanmasına rağmen, Türk fındığının değerini yitirmesine asla izin vermedik, bundan sonra da vermeyeceğiz. Fındık tüketiminde ihracata verilen önem, iç piyasadaki fındık tüketimi konusunda da verilmelidir. Türkiye'de fındık tüketiminde iç piyasa maalesef ihmal edilmiştir. Bunun için tekrar bayilik sistemi kurarak, insanları fındık tüketimine teşvik edeceğiz. İç piyasada fındık tüketimini yeniden canlandırmak istiyoruz.'' 
     
</TEXT>
</DOC>
