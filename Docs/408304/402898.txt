<DOC>
<DOCNO> 402898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/guncel/axgun02.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada Kartal ve Beykoz var 
</HEADLINE>
<TEXT>


'İçki yasağı'nın Kartal ve Beykoz'da da uygulanacağı öne sürüldü. CHP'liler, alkollü işletmelere gizli yasaklar getirildiğini savundu 

SERHAT OĞUZ İstanbul 

İSTANBUL'da ilk olarak Üsküdar'da uygulanan "kırmızı sokak genelgesi"nin Kartal ve Beykoz'da da yaşama geçirileceğinin işaretleri ortaya çıktı. 
Kartal Belediye Meclisi'ne geçen ay gelen alkollü içki satan işletmelerin yer alacağı yeni bölgeleri belirleyen kroki, muhalefetin oylarıyla yeniden görüşülmek üzere iade edildi. Beykoz'da da benzeri uygulamanın gelecek ay Belediye Meclisi gündemine geleceği iddia edildi. 

Muhalefet engelledi 
KARTAL Belediye Meclisi'ne geçen ay içkili işletmelerin bulunacağı alanları yeniden belirlemek üzere gelen öneri, CHP'li üyelerin muhalefetiyle karşılaşınca geri çekildi. CHP'li üye İrfan Kurtuluş, mevcut hakların korunması için krokinin yeniden oluşturulması gerektiğini, hazırlanan krokiyle mevcut işletmelerin bazılarının haklarının elinden alınacağını söyledi.BEYKOZ Beykoz Belediyesi CHP üyesi Erdal Öztürk, önümüzdeki ay ilçedeki içkili işletmelerin haritasını belirlemek için hazırlanan önerinin Meclis'e geleceği ve sadece ana arterlerde içkili işletmelere sıcak bakıldığı duyumunu aldıklarını belirterek, buna karşı çıkacaklarını söyledi. Öztürk, Hıdiv Kasrı'nda eskiden olduğu gibi alkol servisinin yapılması önerilerinin ise Büyükşehir Belediyesi Meclisi'nde dikkate alınmadığını sözlerine ekledi. 
AKP'li diğer belediyelerdeki CHP'li üyelerse, çeşitli bahanelerle alkollü işletmelere gizli yasaklar getirildiğini savundu. İstanbul'da AKP'li belediyelerin yönetimi dışındaki ilçelerde alkollü içki sorunu yok. AKP'li belediyelerin büyük bölümünde ise, içki ruhsatı almak isteyen işletmelere ciddi engeller çıkarılıyor. 

Teklif geri çevrildi 

Kartal Belediyesi'nin uygulamak istediği ancak meclisin iade ettiği öneri hakkında bilgi veren Kartal CHP İlçe Başkanı Hasan Karaman, ilçe merkezinde bulunan mevcut içkili yerlerin ruhsatlarının iptal edilerek, merkez dışına taşınmak istendiğini belirtti. 
Kartal Belediye Meclisi'nin CHP'li üyesi Cemal Çoban, meclis komisyonunun 3 AKP, 2 CHP'li üyeden oluştuğunu belirterek, komisyona gelen ve mevcut içkili yerlerin Kartal merkezi dışına taşınmasını öngören teklifin, mevcut yerlerin korunması ve yeni bölgelerin ilave edilmesi şeklinde değiştirildiğini söyledi. 
Çoban, bu kararı AKP'li belediye yönetimin beğenmediğini ve tekrar görüşülmek üzere Başkanlık makamına iade edildiğini söyledi. Yasa teklifi ocakta yeniden görüşülecek. 



</TEXT>
</DOC>
