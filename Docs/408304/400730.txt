<DOC>
<DOCNO> 400730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy10.html </URL>
<DATE> 2005/12/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
2006 bütçesi 14 Aralık'ta Genel Kurul'da görüşülmeye başlanacak 
</HEADLINE>
<TEXT>

     TBMM Danışma Kurulu, bütçenin Genel Kurul programını belirledi. Buna göre, 2006 yılı bütçesi 14 Aralık’ta TBMM Genel Kurulu’nda görüşülmeye başlanacak ve çalışmalar, 26 Aralık’a kadar aralıksız sürecek. 
     TBMM Başkanı Bülent Arınç başkanlığında toplanan Danışma Kurulu’na, AK Parti Grup Başkanvekili Eyüp Fatsa, CHP Grup Başkanvekili Haluk Koç ile Anavatan Partisi Grup Başkanvekili Süleyman Sarıbaş katıldı. 
     Meclis Başkanlığı’nın hazırladığı takvim üzerinde sağlanan uzlaşmaya göre, 2006 yılı bütçesi 14 Aralık Çarşamba gününden itibaren Genel Kurul’da görüşülmeye başlanacak ve 26 Aralık Pazartesi gününe kadar sürecek. Meclis, hafta sonları da dahil olmak üzere 13 gün süreyle, ara vermeden bütçeyi görüşecek. 
     Genel Kurul’da, bütçe görüşmelerine saat 11.00’de başlanacak. 
     13.00’ten 14.00’e kadar verilecek aranın ardından başlanacak 
     görüşmeler, günlük program bitene kadar sürecek. 
     Bütçenin tümü üzerindeki görüşmelerde hükümet ve gruplar adına 45’er dakika, şahıslar adına 10’ar dakika, sorulara ise 20 dakika süre 
     tanınacak. 
     AK Parti Grup Başkanvekili Fatsa, Danışma Kurulu’nda, ilk günün konuşma sırasının kura çekilerek belirlendiğini söyledi. 14 Aralık Çarşamba günü Hükümet tarafından Genel Kurul’a sunulacak bütçenin tümü üzerindeki görüşmelerde, Anavatan Partisi birinci, CHP ikinci, AK Parti ise üçüncü sırada söz alacak. 
     Bu yıl, 144 kamu kurum ve kuruluşunun bütçesi görülecek. 
     
</TEXT>
</DOC>
