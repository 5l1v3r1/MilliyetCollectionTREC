<DOC>
<DOCNO> 406893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo10.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerlikaya Yıldırım A.Ş 
</HEADLINE>
<TEXT>



MİLLİYET Geleneksel 52. Yılın Sporcusu Anketi'nde son iki güne girilirken adaylar arasındaki zirve yarışı bütün hızıyla sürüyor. Tasnif ve sayım ekibimiz yurdun dört bir yanından gelen oyları büyük bir titizlikle kaydederken, Yılın Sporcusu'nda Olimpiyat ve Dünya şampiyonu güreşcimiz Hamza Yerlikaya, rakipleriyle arayı açmaya başladı. 
Şampiyon güreşcimizi milli atıcımız Korhan Yamaç ve az bir oy farkıyla üçüncü durumda olan milli atletimiz Eşref Apak izliyor. Yılın Takımı'nda U-17 Futbol Milli Takımı ile geçen sezonun şampiyonu Fenerbahçe arasında nefes kesen bir çekişme yaşanıyor. Genç milliler, sarı-lacivertli ekibin önünde liderliğini sürdürüyor. Klasis Golf Kulübü Erkek Takımı üçüncülükteki yerini koruyor. Geleneksel ankette bir başka amansız çekişme de Yılın Antrenörü kategorisinde yaşanıyor. U-17 Futbol Milli Takım Antrenörü Abdullah Avcı'nın zirvedeki koltuğunu Fenerbahçe Teknik Direktörü Christoph Daum ve Kayserispor Teknik Direktörü Ertuğrul Sağlam tehdit etmeye başladı. Türk futbolunun gelecekteki en büyük yıldız adaylarından biri olan Dortmundlu Nuri Şahin, Yılın Futbolcusu'nda zirveye iyice yerleşti. Fenerbahçe'nin Brezilyalı yıldızı Alex De Souza ikinci, Kayserispor'un gol ayağı Gökhan Ünal üçüncü sırada yer alıyor. Yılın Spor Adamı Anketi'nde oy farkını her geçen gün açan Fenerbahçe Başkanı Aziz Yıldırım, zirvede yalnız kalmanın rahatlığını yaşıyor. Golf Federasyonu Başkanı Ahmet Ağaoğlu ikinci sıradaki yerini korurken, Basketbol Federasyonu Başkanı Turgay Demirel üçüncü sırada bulunuyor. Dünyada Yılın Sporcusu'nda ise Barcelona'nın Brezilyalı yıldızı Ronaldinho açık ara önde. 


</TEXT>
</DOC>
