<DOC>
<DOCNO> 401914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy07.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Blair, Türkiye'de yaşamak istiyor' 
</HEADLINE>
<TEXT>


NEVSAL ELEVLİ Londra 


Amerikan-İngiliz bağımsız kuruluşu Doğu Batı Enstitüsü EastWest Institude , İngiltere Başbakanı Tony Blair'i 'On Yılın Devlet Adamı' seçti. Enstitünün sözcüsü, İngiltere'nin başkenti Londra'da önceki akşam düzenlenen galada, Balkanlar, Irak, Afrika ve dünyanın başka yerlerinde karşılaştığı kriz ve tehditlerde öngörüsü ile liderlik vasfından dolayı Blair'i ödüle layık gördüklerini belirtti. 
Bu vesileyle yayımlanan bir broşürde de Blair'in 1998'de Kuzey İrlanda'da imzalanan barış anlaşmaları, ABD'deki 11 Eylül saldırılarından sonra koalisyonun oluşturulması ve devamının sağlanmasında oynadığı olumlu rolden söz edildi. 

Sıcak sohbet 
Ödül törenine katılan eski İstanbul Büyükşehir Belediye Başkanı Ali Müfit Gürtuna, Blair'i kutladı. Gürtuna, Blair'e Türkiye'nin AB sürecinde verdikleri destekten dolayı teşekkür ettiğini ve Blair'in, "Türkiye ile ortak bir geleceği paylaşıyoruz" dediğini aktardı. 
Gürtuna, kokteyl sırasında sohbet ettiği Blair'in ailece Türkiye'yi çok sevdiklerini ve emekli olunca Türkiye'ye yerleşmeyi planlayabileceklerini söylediğini de anlattı. Gürtuna, "Ben de kendilerini Türkiye'ye davet ettim, yerleşebileceklerini söyledim" dedi. 
Törene Hırvatistan Cumhurbaşkanı Stefan Mesiç, Kosova Başbakanı Bayram Kosumi ve eski Finlandiya Cumhurbaşkanı Martti Ahtisaari gibi devlet adamlarıyla, Coca Cola grubunun başkanı Donald Rendall'ın da aralarında bulunduğu dünyaca ünlü çok sayıda işadamı katıldı. 



</TEXT>
</DOC>
