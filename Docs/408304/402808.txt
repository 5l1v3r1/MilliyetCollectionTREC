<DOC>
<DOCNO> 402808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo33.html </URL>
<DATE> 2005/12/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mersin İdmanyurdu, hakem Abay hakkında suç duyurusunda bulundu 
</HEADLINE>
<TEXT>

     İkinci Futbol Ligi A Kategorisi takımlarından Mersin İdmanyurdu Kulübü, Altay maçında çıkan olaylar nedeniyle maçın hakemi Süleyman Abay hakkında Cumhuriyet Başsavcılığı'na suç duyurusunda bulundu. 
     Kulüp başkanı Hasan Ahi, Mersin İdmanyurdu Kulübü avukatı Ali Kamış ile Mersin Adliyesi'ne gelerek, Altay maçının hakemi Süleyman Abay hakkında, ''Görevi kötüye kullanmak, toplumda infiale sebebiyet vermek sureti ile taraftarları isyana tahrik ve teşvik etmek'' suçlarından Cumhuriyet Başsavcılığı'na suç duyurusunda bulundu. 
     Ahi, Adliye çıkışında yaptığı açıklamada, Türkiye Futbol Federasyonu Merkez Hakem Kurulu tarafından Mersin İdmanyurdu ile Altay arasında Tevfik Sırrı Gür Stadı'nda yapılan futbol müsabakasını yönetmekle görevlendirilen hakem Süleyman Abay'ın, bu resmi görevini ifa ederken, önce Uluslararası kurallara ve Türkiye Futbol Federasyonu müsabakaları talimatının hükümlerine kasten aykırı davranmak suretiyle görevini kötüye kullandığını öne sürdü. 
     Hakem Süleyman Abay'ın, mevcut mevzuat hükümleri uyarınca oynanması gereken müsabakayı kendi belirlemiş ve karar vermiş olduğu ''90 5'' toplam 95 dakika oynatması gerekirken 99 dakika oynattığını savunan Ahi, şöyle devam etti 
     ''Hakem Süleyman Abay, 98 dakikaya kadar 1-0 galip durumda olan Mersin İdmanyurdu'nun futbolcularına, maç esnasında siz boşuna debelenmeyin, bu maç iki saat bile sürse 1-1 berabere sonuçlanacak şeklinde beyanlarda bulunmuştur. Maçın uzatma dakikaları da dahil normal bitim süresinden 3 dakika sonra kalecimiz Orhan Altay'a rakip takım oyuncuları tarafından yapılmış olan açık kural ihlalini hiçe sayarak, kanun, tüzük ve uluslararası talimatlara aykırı hareket etmek suretiyle görevini kötüye kullanmıştır. Hakemin bu tutumu, maçı izleyen taraftarların infiale kapılmalarına ve isyan derecesine varacak şekilde kışkırtılmalarına açıkça sebebiyet vermiştir. Nitekim, hakemin bu olaylar cereyan ederken, taraftar ve futbolculara yönelik tahrikkar tutum ve davranışları da infiali büyütmüş ve olayların genişlemesine sebep olmuştur. Hakem hakkında gerekli kovuşturmanın yapılarak cezalandırılması için hakkında kamu davası açılmasını talep ettim.'' Ahi, Türk futbolunun temiz bir yere taşınması gerekiyorsa, bütün hakemlerin eğitilmesi ve yetenekli olup olmadıklarını belirlemek için testlerden geçirilmesi, hakemlik mesleğini beceremeyenlerin, bu işi yapmamaları gerektiğini vurguladı. 
     Ahi ayrıca, Türkiye Cumhuriyeti'nin bir başbakanının Yüce Divan'da yargılandığını da anımsatarak, ''Hakkındaki bir suçlamadan dolayı, eski başbakan yargılanıyorsa, hakemler neden yargılanmasın Hakemler de yaptıkları yanlışlıkların hesabını yargılanarak versin'' dedi. 
     Ahi, MHK'ya yapacakları itirazda, takımlarının hakkı olan 3 puanın verilmemesi halinde, Avrupa İnsan Hakları Mahkemesi ile UEFA'ya kadar başvurularını sürdüreceklerini de sözlerine ekledi. 
     
     KULÜP AVUKATI 
     Mersin İdmanyurdu Kulübü Avukatı Ali Kamış ise Mersin İdmanyurdu- Altay maçında hakemin yanlış kararlarına işaret etti. 
     Kamış, hakem hakkında önce Cumhuriyet Başsavcılığı'na suç duyurusunda bulunduklarını, kulüp başkanı Hasan Ahi'nin de İstanbul'a giderek, Merkez Hakem Komitesi'ne dilekçe vererek, yasal platformda haklarını arayacaklarını belirtti. 
     Kamış, bu olayın mağdur olan bütün kulüplere örnek olacağı inancında olduklarını da belirterek, ''Türkiye bir hukuk devletidir. Futbolcularımızın 2 puanı gasp edilmiştir. Hakkımızı yasal yollardan arıyoruz'' dedi. 
     
</TEXT>
</DOC>
