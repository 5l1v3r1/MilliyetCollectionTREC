<DOC>
<DOCNO> 404850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonyas06.html </URL>
<DATE> 2005/12/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Damar tıkanıklığı bulunan hastaya tedavi için sigarayı bırakma şartı 
</HEADLINE>
<TEXT>

     İngiltere'de devlet hastanesi, damar tıkanıklığı bulunan 60 yaşındaki Frederick Smith'e, hastaneye sevk edilebilmesi için önce sigarayı bırakması şartı koştu. 
     Tıp çevrelerinde şaşkınlık yaratan talebi yerine getirmek zorunda olan Smith, günde bir paket sigara içtiğini ve son aylarda bacaklarındaki ağrılar yüzünden doktora başvurduğunu anlattı. 
     Aile hekiminin en yakın hastanedeki kalp ve damar hastalıkları uzmanı Andrew Lamerton'a sevki için yazı gönderdiğini belirten Smith, Lamerton'dan gelen yanıtta, doktorun kendisini görebilmesi için sigarayı bırakmasının şart koşulduğunu ifade etti. 
     Hastayı görmeden muayene etmeyi reddeden doktorun davranışı eleştirilere yol açtı. Ancak doktorun çalıştığı Lincoln hastanesinin yönetimi Lamerton'u destekledi ve hastanın öncelikle damar tıkanıklığının birincil sebebi sayılan kötü alışkanlığından vazgeçmesi gerektiğini bildirdi. 
     Smith ise hastane ve doktorun tavrının bacağına mal olabileceğini, ödediği vergilerle yönetilen bir hastanenin böyle davranamayacağını savundu. Smith, gerekirse yargıya başvurabileceğini ifade etti. 
     Yüksek mahkeme geçen hafta, sigara içenlerin bu kötü alışkanlıklarının sonucundan sorumlu olduklarını bildiren bir karar almıştı. 
     
</TEXT>
</DOC>
