<DOC>
<DOCNO> 402052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko42.html </URL>
<DATE> 2005/12/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
"ABD'nin Irak'tan sonraki gündemi İran" 
</HEADLINE>
<TEXT>

     Amerika Birleşik Devletleri'nin ABD Birleşmiş Milletler BM nezdindeki eski Büyükelçisi, Bosna barışının mimarı olarak tanınan Richard Hollbrooke, Türkiye'nin, dünya istikrarı için vazgeçilmez bir ön cephe ülkesi olduğunu söyledi. 
     Çırağan Sarayı'nda düzenlenen Koç Holding 19. Üst Düzey Yöneticiler Toplantısı'nda konuşan Hollbrooke, Türkiye ile ABD arasındaki ilişkilerde sorunlar yaşansa da uzun vadeli çıkarlarla anlık olayların birbirine karıştırılmaması gerektiğini belirtti. 
     Hollbrooke, ''Başkan ile, Irak'taki savaşın gidişatıyla ilgili olumsuz düşünceleriniz varsa, Amerika'da da var, emin olun. Ancak bu, Türkiye ile Amerika'nın hem ekonomik hem de siyasi çıkarlarının ortak olduğunu gölgelememelidir'' diye konuştu. 
     2003 yılında Irak'a asker gönderilmesi ve ABD askerlerinin Türkiye üzerinden Irak'a girmesine ilişkin tezkerenin kabul edilmemesine değinen Hollbrooke, şöyle konuştu 
     ''Küçük bir farkla tezkerenin çıkmaması, felaket boyutu taşıyordu. Çünkü oradan Irak'a inmek hem Türkiye hem de ABD'nin çıkarına idi. Bunu diplomatik bir başarısızlık olarak görüyorum. Devamı daha da kötü oldu, çünkü ABD Türkiye'ye bu yüzden daha da olumsuz bakmaya devam etti. Washington'un sergilediği öfkeli tutum çok dar görüşlü bir tutumdu, ben de hayal kırıklığına uğradım. Umarım yakın gelecekte bu unutulur. İş, ekonomi, siyaset liderlerinin Washington'a Türkiye'nin düşündüklerini anlatmalarını istiyorum.'' Amerikalıların Türkiye'yi çok takdir ettiğini söyleyen Hollbrooke, ''Türkiye dünya istikrarı için vazgeçilmez bir ülke, bir ön cephe ülkesidir. Biz sizin dostunuz olduk, siz bizim dostunuz oldunuz. Bunu devam ettirmemiz lazım'' diye konuştu. 
     
     ABD'NİN IRAK POLİTİKASI 
     Washington'un, Irak'taki gelişmelerden Türkiye'nin doğrudan etkilendiğini bilmesi gerektiğine işaret eden Hollbrooke, Türkiye'nin Irak ile ilgili bilgi ve uzmanlığının olduğunu söyledi. 
     Irak konusunda ABD yönetiminde üç eğilimin olduğunu açıklayan Hollbrooke, birinci görüşe sahip olanların ''daha fazla asker yollayalım ve isyancılara karşı net askeri zafer kazanalım'' dediklerini söyledi. 
     İkinci gruptakilerin ''asker sayısını tedricen azaltalım'' görüşünü savunduklarını, bu grubun Başkan Bush'un görüşünü desteklediğini belirterek, ''Bush artık 'şöyle başarı kazanalım, böyle zafer elde edelim' diye konuşmuyor'' dedi. 
     Hollbrooke, son dönemde ise ''Irak'tan çıkmaya başlamamız lazım'' diyen üçüncü gruptakilerin sayısının giderek arttığını kaydetti. 
     Amerikalıların Irak'ta askerlerin ölüyor olmalarından hiç hoşlanmadıklarını dile getiren Hollbrooke, ''Irak'ta olmaktan nefret ediyorlar ama kaybetmek de istemiyorlar'' diye konuştu. 
     Türkiye'nin AB'ye üye olması için kendisinin uzun süre lobi çalışmaları yürüttüğünü hatırlatan Hollbrooke, ''Göç, işsizlik gibi sorunlar olsa da, AB'de Türkiye'ye ihtiyaç duyuluyor, en başta da AB'nin güvenliğinin alanı genişlemesi için'' dedi. 
     
     İRAN KONUSU 
     İran Cumhurbaşkanı'nın yaptığı açıklamada, İsrail'e sözlü olarak saldırdığını ifade eden Hollbrooke, şunları söyledi 
     ''Cumhurbaşkanı oldukça deli görünüyor. Soykırım nedeniyle oluşan ölümlerin sayısının büyük ölçüde abartıldığını söyleyip 'soykırımı Almanlar yaptıysa ülkelerini gidip oraya kursunlar, niye burada kuruyorlar' dedi. İpe sapa gelmez laflar. Bir ülkenin lideri çılgınca şeyler söylüyorsa, bunu göz ardı edemezsiniz. Bunu ciddiye almak gerekiyor. Uluslararası ilişkilerde tecrübeli olmadığı aşikar ama bu bir özür olamaz. 
     Bir de tabii nükleer silah meselesi var. Bazı kişiler askeri müdahaleden korkuyor. Ben pek ihtimal vermiyorum ama konu çok ciddi. Ama şu açık Irak'tan sonra gündem İran.'' ABD'nin İsrail'i desteklemeye devam edeceğini, Türkiye ve İsrail'in bölgenin demokratik ülkeleri olduğuna işaret eden Hollbrooke, ''İsrail dost olmayan, düşmanlık yanlısı bir ülke değil. İsrail'e haksızlık yapılıyor. 1948'den beri varlık mücadelesi veriyor ama komşularıyla güvenle yaşamıyor'' diye konuştu. 
     
     ÇİN 
     Şu anda dünyada en önemli gelişmenin Çin'in yükselişi olduğunu söyleyen Hollbrooke, ''Çin'deki yükseliş nefes kesici ve bu tesadüfi değil. Çinlilerle mutlaka işbirliği yapmanızı, ekonomik ve politik olarak yakınlık kurmanızı tavsiye ederim. Önümüzdeki dönemde dünyanın geri kalanının kaderini belirleyenlerden biri Çin olacaktır. Türkiye için Çin bir fırsat olarak görülmelidir'' diye konuştu. 
     Amerika'da Çin ile ilgili kafa karışıklığının yaşandığını, korkan, hayranlıkla bakan, rakip, tehdit ya da ortak olarak görenlerin bulunduğunu belirten Hollbrooke, ''Tıpkı Japonya gibi ekonomik rakiptir. Ama çatışma, çarpışma yaşamıyoruz'' dedi. 
     
     AIDS TEHLİKESİ 
     AIDS'in dünyayı tehdit eden unsurların başında geldiğine dikkat çeken Hollbrooke, hastalığın en fazla Rusya ve Ukrayna'da yayıldığını ama sırada İstanbul'un olduğunu savundu. 
     Dünyada HIV taşıyıcılarının yüzde 95'inin mikrobu taşıdığından habersiz olduğunu, hastalık bir kez bulaştıktan ve ülkede yayılmaya başladıktan sonra tedavisi için devasa paralar gerektiğini vurgulayan Hollbrooke, ''Türkiye şu anda çok önemli bir risk taşıyor. Bunun farkında olarak önlemler alınmalı'' dedi. 
     
     SORULAR 
     Hollbrooke, Koç Holding Şeref Başkanı Rahmi Koç'un, ''Bush'un zafer tanımının daralmasının nedenini'' sorması üzerine, soruyu zekice bulduğunu belirterek, ''İki-üç hafta öncesine kadar farklı görüşte idi. Ama şimdi zafer tanımının sınırlarını daralttı. Nedenine gelince, net bir cevap vermek çok zor. Bush'un ne düşündüğünü bilmiyorum ama bence kendisi de başarı ve zaferin tanımını net olarak bilmiyordur bu noktada'' diye konuştu. 
     Koç Holding Yönetim Kurulu Başkanı Mustafa Koç'un ABD'nin Eski Adalet Bakanı'nın Saddam Hüseyin'in avukatlığını üstlenmesi konusundaki görüşünü sorması üzerine de Hollbrooke, şu yanıtı verdi 
     ''Bazıları onun keçileri kaçırdığını düşünüyor. Kendisi Saddam'ın masum olduğunu düşündüğünden değil, uluslararası hukukun işlerliği için davayı üstlendiğini söylüyor. Ama Amerikalılar bu konuda son derece üzgün.'' ABD'nin KKTC'yi tanımamasının nedenlerinin sorulması üzerine Hollbrooke, bundan önceki dönemde sorunun çözümü yolunda Denktaş'ın en önemli kösteklerden biri olduğunu iddia ederek, ABD'nin ve Avrupa'nın tanıyacağına ihtimal vermediğini dile getirdi. 
     Hollbrooke, ''Tam olarak tanıma hiçbir zaman gerçekleşmeyecek. Çünkü BM'nin kararları ihlal edilmiş olur. Tam tanıma büyük bir sürecin, büyük bir politikanın parçası olmadıkça gerçekleşmeyecektir'' dedi. 
     
</TEXT>
</DOC>
