<DOC>
<DOCNO> 408111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/ekonomi/eko02.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülk izni çıktı, Avrupalı Türk sahillerine akacak 
</HEADLINE>
<TEXT>


BODRUM KUŞADASI ANTALYA DHA 

Yabancıların mülk edinmelerini düzenleyen ve Cumhurbaşkanı'nın onayıyla yürürlüğe girmesi beklenen yasa tasarısının TBMM Genel Kurulu'nda kabul edilmesi emlak sektöründe heyecan yarattı. 
Bodrumlu emlakçı Ayhan Karahan, "Yabancıların son üç yılda mülk alımında yüzde 300 artış oldu. Son bir yılda sözleşmesi yapılmış, ancak söz konusu yasanın bazı maddeleri Anayasa Mahkemesi'nce iptal edilince tapu işlemi duran bin 200 villa ilk etapta satılacak. Sadece 2006 için 2 bin 500 yabancının villa alımı anlaşması sağladığını biliyoruz. Önümüzdeki yıl Bodrum'da yabancılara mülk satışında 5 bin rakamını rahatlıkla aşabiliriz" dedi. 

'2 milyar euro gelir' 
Bodrum Ticaret Odası Yönetim Kurulu Üyesi Mimar Adem Güner de Avrupa ülkelerinden villanın metrekaresini 4500 - 5000 eurodan alan Avrupalı yatırımcıların, Bodrum'da metrekaresi 732 euroya kaliteli villa alabildiğini söyledi. Güner, "Avrupalı, Bodrum'da gayrimenkule yaptığı yatırımın bir yılda yüzde 30 - 50 değerlendiğini öğrenince, yüzde 2, 3 kazancı bırakıp Bodrum'a koşmaya başladı" dedi. 
Kuşadası Emlakçılar Derneği İkinci Başkanı Müslüm Yıldırım da ilçede 2 bin 500 yabancının tapulu mülk edindiğini belirterek, "Önümüzdeki yıl 4 bin 500'e yakın kişinin konut alacağını tahmin ediyoruz" diye konuştu. Alanya Ticaret ve Sanayi Odası Başkanı Kerim Taç ise Alanya'da onay bekleyen 2 bin 500 tapu olduğunu söyledi. Taç, yabancılara mülk satışından yılda 2 milyar euro gelir elde edebileceğini belirtti. 

Yasa ne getiriyor 
Yabancıların mülk edinmelerine ilişkin düzenlemeye göre, yabancıların alabileceği araziler 2.5 hektarı geçemeyecek, bu alan Bakanlar Kurulu kararıyla 30 hektara kadar çıkartılabilecek. 
Yabancılar, işyeri veya mesken olarak olarak kullanılmak üzere Türkiye'den taşınmaz alabilecek. Vakıf, dernek, kooperatif, cemiyet ve topluluklar Türkiye'de taşınmaz alamayacak. Suudi Arabistan, BAE, Irak gibi Türkiye ile karşılıklılık anlaşması olmayan ülkelerin vatandaşları Türkiye'de mülk alamayacak. Yabancıların stratejik yerlerde ve ülke güvenliği bakımından taşınmaz ve ayni hak alamayacakları alanları tespitte Bakanlar Kurulu yetkili olacak. 



</TEXT>
</DOC>
