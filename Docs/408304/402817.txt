<DOC>
<DOCNO> 402817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sontur02.html </URL>
<DATE> 2005/12/12/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Karşıt görüşlü öğrencilerin kavgası Muğla'yı ayağa kaldırdı 
</HEADLINE>
<TEXT>

     Muğla Üniversitesi'nde öğrenim gören karşıt görüşlü iki öğrenci grubu arasında çıkan kavgada 1 öğrenci bıçakla yaralandı. 
     AA muhabirinin aldığı bilgiye göre, Muğla Üniversitesi'nde öğrenim gören O.T adlı öğrenci, arkadaşlarıyla Arapça konuşurken, Kürtçe konuştuğunu iddia eden bir öğrenci grubuyla tartıştı. 
     Tartışmanın büyümesine üzerine çıkan kavgada bıçakla yaralanan O.T, Özel Yücelen Hastanesi'ne kaldırıldı. O.T'nin bıçaklanması üzerine Cumhuriyet Meydanı'na gelen arkadaşları olayı protesto etti. 
     Bunun üzerine yaklaşık 100 kişilik öğrenci grubu kent merkezinden sloganlar atarak Muğla Ülkü Ocakları temsilciliğinin bulunduğu yere geldi. 
     Polisin ve bazı sivil toplum örgütü temsilcilerinin uyarılarını dinlemeyen öğrenciler, Ülkü Ocakları Temsilciliğinin karşısında bulunan parka geçerek, temsilciliği taşlamaya başladılar. Ülkü Ocakları'nda bulunan bir grup öğrenci de karşılık verdi. Öğrencileri ikna etmeye çalışan polisler atılan taşlardan güçlükle korundular. 
     

     
</TEXT>
</DOC>
