<DOC>
<DOCNO> 407273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sondun15.html </URL>
<DATE> 2005/12/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kadın Başkan, sörfle stres attı 
</HEADLINE>
<TEXT>

     AP, REUTERS, BBC 

Filipinler'de oğlu ile eşinin yolsuzluk skandalları ve halk desteğinin giderek düşmesi nedeniyle sıkıntılı bir yılı geride bırakan Devlet Başkanı Gloria Macapagal Arroyo, Noel tatilinde stres attı. Ailesiyle gittiği Baguio'da günlerini sörf yaparak ve denize girerek geçiren Arroyo, kendisine yeni yıl dileği sorulduğunda "Daha soğukkanlı olmayı diliyorum" dedi. 
     Yardımcılarını sık sık azarlamasıyla tanınan Filipinler lideri, geçen yıl bir danışmanını basına bilgi verdiği şüphesi doğar doğmaz kovmuştu. Kameraların önünde küçük şovları seven Arroyo, koltuğuna oturmasından birkaç gün sonra düzenlediği basın toplantısında, Genelkurmay Başkanı Edgardo Espinosa'nın darbe hazırlığı yaptığına dair sorularla karşılaşmıştı. Bunun üzerine Espinosa'yı canlı yayında arayıp durumu soran Arroyo, basın toplantısına devam etmişti. 
     
     Dört ABD askeri tecavüzle suçlandı 

     Ancak ABD'nin sıkı müttefiki Arroyo'nun, 2006'da Washington yüzünden sıkıntılı günler geçireceği kesin. Ülkedeki ABD askerlerinin işlediği suçların ardı arkası kesilmiyor. En son Manila Savcılığı, dört ABD askerini kasımda Subik Körfezi'ndeki eski Amerikan üssünde 22 yaşındaki Filipinli bir kadına tecavüzle suçladı. Savcılık, ABD elçiliği'nde tutulan dört asker için tutuklama emri çıkarılmasını istedi. Washington, bu isteğe henüz yanıt vermedi. 
     
</TEXT>
</DOC>
