<DOC>
<DOCNO> 401392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy02.html </URL>
<DATE> 2005/12/07/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
FBI Başkanı'nda Ankara'ya sürpriz ziyaret 
</HEADLINE>
<TEXT>

     TOLGA ŞARDAN ANKARA 

ABD'nin en önemli güvenlik birimlerinden FBI'nın Başkanı Robert S. Mueller, yarın Ankara'ya sürpriz bir ziyaret gerçekleştirecek. Yabancı ülkelerdeki FBI birimlerini denetlemek için geziye başlayan Mueller'in, ülkesine dönüş yolunda son olarak Ankara'ya geleceği belirtildi. Yarın geç saatlerde Ankara'ya inecek olan Mueller'in, Cuma günü, Emniyet Genel Müdürü Gökhan Aydıner'le baş başa bir görüşme yaptıktan sonra, üst düzey emniyet müdürleriyle öğle yemeğinde biraraya geleceği kaydedildi. Mueller, aynı gün Türkiye'den ayrılacak. Emniyet Genel Müdürlüğü yetkilileri, sürpriz ziyaretle ilgili açıklama yapmaktan kaçınırken, kaynaklar, Mueller'le Türkiye'de son dönemde gerçekleştirilen El Kaide bağlantılı operasyonlar ve elde edilen sonuçlarla ilgili değerlendirmeler yapılacağını belirttiler. Mueller'in Ankara ziyaretinin, CIA uçaklarının Türkiye'deki havalimanlarını kullandığının ortaya çıkması ile bazı radikal İslami terör örgütü mensuplarının ABD'li görevliler tarafından sorgulandığı iddialarının gündeme geldiği günlere rastlaması dikkati çekti. İki ülke arasında devam eden çalışmalar kapsamında Hizbullah ve El Kaide operasyonlarına katılan polis müdürleri ile istihbarat uzmanları ABD'ye gitmişti. 
     
</TEXT>
</DOC>
