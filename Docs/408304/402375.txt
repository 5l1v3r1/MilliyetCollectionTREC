<DOC>
<DOCNO> 402375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur23.html </URL>
<DATE> 2005/12/10/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Silopi'de bir ejderha daha bulundu 
</HEADLINE>
<TEXT>

     Şırnak'ın Silopi İlçesi'nde belediyenin hafriyat çalışması sırasında, Latince adı ''varanus gouldi'' olan 104 santimetre boyunda canlı bir ejderha bulundu. 
     Edinilen bilgiye göre, Silopi Belediye ekipleri, ilçenin 2 kilometre uzağındaki arazide hafriyat çalışması sırasında iş makinesinin kepçesinde toprağın içinde canlı bir ejderha buldu. Belediye ekipleri, ejderhayı belediyenin veteriner hekimi Emin Güler'e teslim etti. 
     Güler, AA muhabirine yaptığı açıklamada, hayvanın hafriyat çalışması sırasında toprağın içinde bulunduğunu ifade ederek, şunları kaydetti 
     ''Ejderhayı bulduğumuzda uyuşuk halde ve çamurluydu. Onu yıkadım. 104 santimetre boyundaki ejderha ısının etkisiyle bir süre sonra hareket etmeye başladı. Hemen bir karton kutuya koyduk. Hafta sonu olduğu için ejderhayı evime götürdüm. Ancak burada ısının etkisiyle iyice canlanan hayvan saldırganlaşmaya başladı. Bize zarar verir endişesiyle onu bu kez kendi kliniğime götürdüm. Yemesi için de önüne bir miktar et koydum. Pazartesi günü ne yapacağımıza karar vereceğiz. Konuyla ilgilenen üniversitelerin bizimle irtibata geçmesini bekliyoruz.'' Son 6 ay içinde Silopi'de 3 ejderha yakalandığını bildiren Güler, hayvanın bulunduğu bölgedeki köylülerin, daha önce çok sayıda ejderha gördüklerini kendilerine ilettiğini kaydetti. 
     Güler, ejderhanın koruma altına alınmasını ve yörede araştırma yapılmasını istedi. 
     Öte yandan, daha önce mayıs ayında bulunan ve80 santimetre uzunluğundaki ejderha, Gebze'deki Boğaziçi Hayvanat Bahçesi'nde koruma altına alınmıştı. Prof. Dr. Orhan Kural, ''Yaşar'' adı verilen ejderhanın tüm bakım masraflarını üstlendiğini belirtmişti. 
     Boğaziçi Hayvanat Bahçesi'nde, Latince adı ''altın sırtlı varan'' anlamına gelen ''varanus gouldi'' olan ejderhalardan bir tane daha bulunduğu bildirildi. Doğada 120 türü bulunan ve son derece tehlikeli olan hayvanın en önemli özelliğinin, salgıladığı bir sıvıyla ısırdığı avının yarasının kapanmasını önleyip, öldürmesi olarak kaydedildi. 
     
</TEXT>
</DOC>
