<DOC>
<DOCNO> 406325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sontur28.html </URL>
<DATE> 2005/12/24/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Üst katta yangın, alt katta düğün... 
</HEADLINE>
<TEXT>

     Antalya'da yangın çıkan bir evde yoğun duman altında kalan aileyi itfaiye kurtardı. 
     AA muhabirinin aldığı bilgiye göre, Yükseliş mahallesinde bulunan Duman Düğün Salonu üzerindeki Ali Doğan'a ait evde bilinmeyen bir nedenle yangın çıktı. 
     Yoğun dumanın etkisiyle evden çıkamayan Ali Doğan, eşi Perihan ve 3 yaşındaki kızları Aleyna balkona çıkarak kurtarılmayı bekledi. Yangın, olay yerine gelen Antalya İtfaiyesince söndürülürken, balkonda mahsur kalan Doğan ailesi merdiven uzatılarak kurtarıldı. Dumandan etkilenen Doğan ailesi, Antalya Devlet Hastanesi'ne kaldırıldı. 
     Öte yandan, alt kattaki düğün salonunda bulunanlar, yangın nedeniyle paniğe kapılarak salonunu boşalttılar. Düğün, yangın söndürüldükten sonra devam etti. 
     
</TEXT>
</DOC>
