<DOC>
<DOCNO> 400075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sontur25.html </URL>
<DATE> 2005/12/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Lise öğrencisi futbolcunun hazin sonu... 
</HEADLINE>
<TEXT>

     Çorum’da, lise öğrencisi genç, 3 ay önce maç sırasında çarpışma nedeniyle beyin travması geçirmesi üzerine tedavi altına alındığı hastanede kurtarılamadı. 
     AA muhabirinin aldığı bilgiye göre, Çorum Fatih Lisesi’nde eğitim gören Serkan Canpolat 15 , 3. Lig 2. Grup’ta mücadele eden Çorumspor’un Süper Genç Takımı’nda forma giyiyordu. 
     Canpolat, eylül ayının ilk haftasında takımının Köy Hizmetleri Genç Takımı ile yaptığı hazırlık maçında, hava topu mücadelesi sırasında rakip oyuncu ile çarpıştı. Çarpışma sonucu yere yığılan genç futbolcu, sağlık ekiplerince Çorum Hasanpaşa Devlet Hastanesi’ne kaldırıldı. Hastanede yapılan muayenede Canpolat’ın, beyin travması geçirdiği tespit edildi. 
     Hastanede bir süre önce ameliyat edilen Canpolat, önceki gün durumunun ağırlaşması üzerine Gazi Üniversitesi Tıp Fakültesi Hastanesi’ne kaldırıldı. Canpolat, burada yapılan müdahalelere rağmen kurtarılamadı. Canpolat’ın cenazesi bugün Ulucamii’nde kılınan öğle namazının ardından Ulumezar’da toprağa verildi. Canpolat’ın cenaze törenine ailesi ve akrabaları, Gençlik ve Spor İl Müdürü Haşim Eğer, Futbol İl Temsilcisi Engin Ayan, Çorumspor Başkanı Enver Şen, Çorumspor Süper Genç Takımı Antrenörü Altan Çoban, Köy Hizmetlerispor Kulübü Başkanı Yaşar Civan, Fatih Lisesi öğretmenleri ve öğrenci arkadaşları, İl Futbol Hakem Kurulu Başkanı Yusuf Çilingir ile takımındaki futbolcu arkadaşları katıldı. 
     Serkan Canpolat, Çorum Köy Hizmetleri minik takımında futbola başlamış ve yaklaşık 4 yıl bu takımda oynamıştı. Canpolat, bu sezon başında gelecek vaat eden gençler arasından tespit edilerek Çorumspor Süper Genç Takımı’na transfer edilmişti. 
     
</TEXT>
</DOC>
