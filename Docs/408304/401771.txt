<DOC>
<DOCNO> 401771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo25.html </URL>
<DATE> 2005/12/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Galatasaray'da sakatlığı bulunan Cihan, Uğur ve Hakan takımla çalıştı 
</HEADLINE>
<TEXT>

     Galatasaray, Beşiktaş ile 10 Aralık Cumartesi günü yapacağı derbi maçın hazırlıklarını, basına kapalı olarak yaptığı antrenmanla sürdürdü. 
     Teknik Direktör Eric Gerets yönetiminde, Florya Metin Oktay Tesisleri'nde yapılan antrenmanda, sakatlıkları bulunan Cihan, Uğur, ve Hakan'ın takımla birlikte çalıştığı bildirildi. 
     Kulüp doktoru Murat Çevik, bir süredir antrenmanlara katılamayan Uğur, Cihan ve Hakan'ın antrenmanda takımla birlikte çalıştığını belirterek, ''Ancak antrenmanın sonlarına doğru Hakan alt adalesinden bir darbe aldı. Bu futbolcunun durumu bugün yapacağımız kontrollerde belli olacak. Ancak önemli bir sorununun olduğunu düşünmüyorum'' dedi. 
     Dr. Çevik, sakatlıkları süren futbolculardan Ergün'ün antrenmana çıkmadığını ve tedavisinin devam ettiğini de ifade ederek, ''Bu futbolcunun durumu yarın belli olacak. Hasan Şaş da tedavisine Almanya'da devam ediyor'' diye konuştu. 
     Galatasaray, derbi maçın hazırlıklarını yarın basına kapalı yapacağı antrenmanla tamamlayacak. 
     
</TEXT>
</DOC>
