<DOC>
<DOCNO> 407687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo16.html </URL>
<DATE> 2005/12/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Trabzonspor Başkanı Fatih'ten iyisini bulursak göndeririz 
</HEADLINE>
<TEXT>

     Trabzonspor Kulüp Başkanı Nuri Albayrak, Futbol Federasyonu seçimleriyle ilgili, sözlerinin arkasında olduklarını belirterek, Trabzonspor Kulübü ve camiası olarak Onursal Başkan Mehmet Ali Yılmaz'ı desteklediklerini ifade etti. 
     Albayrak, yaptığı açıklamada, Futbol Federasyonu seçimlerinde daha önce belirledikleri tavırda herhangi bir değişiklik olmadığını vurgulayarak, ''Sözümüzün arkasındayız. Trabzonspor Kulübü ve camiası olarak Onursal Başkanımız Mehmet Ali Yılmaz'ı destekliyoruz'' dedi. 
     Kulüpler Birliği'nin çıkaracağı adaya da saygı duyacaklarını kaydeden Albayrak, ''Herkes demokratik hakkını kullanabilir. Ancak bizim tavrımız bellidir'' diye konuştu. 
     Fatih Tekke'nin yurtdışına transferiyle ilgili olarak ise Albayrak, ''Gazetelerde çıkan haberlerin yüzde 80'i menajerlerin verdiği haberler. Bu oyuncumuzla ilgili henüz bize resmi bir teklif gelmiş değil. Gelirse oturup konuşuruz. Bizim için önce Trabzonspor'un sonra oyuncumuzun menfaati gelir. Fatih'i ancak yerine ondan daha iyi bir futbolcu alabilirsek göndeririz'' ifadelerini kullandı. 
     Albayrak, transfer çalışmalarını yürütürken, kulübün dengelerini bozmamaya özen gösterdiklerini kaydederek, hata yapan oyunculara karşı ilk etapta hoşgörülü yaklaşacaklarını vurguladı. Albayrak, ''İnsanları kaybetmek çok kolay. Geçmişimizde bunları yaşadık. Affetmek büyüklüğün şanındandır. Ancak her şeye rağmen hata yapan sporcularımızın bundan sonraki yaşamlarını da adım adım takibe alacağız'' diye konuştu. 
     
</TEXT>
</DOC>
