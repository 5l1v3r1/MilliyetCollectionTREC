<DOC>
<DOCNO> 400306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur14.html </URL>
<DATE> 2005/12/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rehabilitasyon Merkezi'nde kötü muamele iddiası... 
</HEADLINE>
<TEXT>

     Zihinsel engelli oğlu Serkan Savaş'ın Ankara'da kaldığı rehabilitasyon merkezinde kötü muamele gördüğü iddiasıyla karakola başvuran baba Hüsnü Savaş'ın, bir gün sonra başvurusundan vazgeçtiği ve bunun tutanaklara geçtiği ortaya çıktı. 
     AA muhabirinin aldığı bilgiye göre, Kayseri'deki bir kamu bankasında çalışan Hüsnü Savaş, eşi Elmas Savaş'ın kanserden ölümünün ardından 23 yaşındaki zihinsel engelli oğlu Serkan Savaş'ın tedavi görmesi amacıyla Sosyal Hizmetler ve Çocuk Esirgeme Kurumu'na SHÇEK başvurdu. 
     Kayseri'deki rehabilitasyon merkezinin 18 yaşından büyükleri kabul etmemesi üzerine Ankara'daki Saray Bakım ve Rehabilitasyon Merkezi'ne yerleştirilen Serkan Savaş, burada 5 ay kaldı. 
     Baba Hüsnü Savaş, 29 Kasım Salı günü Argıncık Polis Karakolu'na başvurarak, burada oğlunun kötü muamele gördüğünü iddiasıyla şikayetçi oldu. 
     Başvuru üzerine, aynı gün durumu Müracaat Savcılığı'na bildiren polis, savcının talimatı doğrultusunda başvuru evrakını tamamladı, sağlık raporu aldı. 
     Gelişmeler yaşanırken 30 Kasım Çarşamba günü yeniden ifadesine başvurulan baba Savaş, bu kez şikayetinden vazgeçtiğini beyan etti. Savaş'ın, iddiasından vazgeçtiği, tutanakla kayıtlara geçirildi. 
     İlk raporda, Serkan Savaş'ın vücudunun değişik bölgelerinde yara ve yanık izlerine rastlandığının belirtilmesi üzerine Savcılık, şikayetten vazgeçilmesine karşın kamu davası açılabilmesi için Adli Tabip'in bulunduğu Kayseri Devlet Hastanesi'nden kesin raporun alınması talimatını verdi. 
     Durumdan dün akşam haberdar olan SHÇEK Genel Müdürlüğü, İl Müdürlüğü'ne talimat vererek, Serkan Savaş'ın İstikbal Rehabilitasyon ve Aile Danışma Merkezi'ne yerleştirilmesini istedi. 
     İl Müdürlüğü yetkilileri, yerleştirme işleminden önce Kayseri Devlet Hastanesi Acil Servisi'nde Serkan Savaş'ın muayenesini yaptırdı. 
     Serkan Savaş, halen İstikbal Rehabilitasyon ve Aile Danışma Merkezi'nde tutuluyor. 
     Muayeneyi yapan Dr. Levent Tündar, AA muhabirine, Serkan'ın vücudunda yara ve yanık izleri gözlemlediğini, bunların neden kaynaklandığının ancak uzman doktor raporuyla kesinlik kazanabileceğini söyledi. 
     Muayene sırasında hazır bulunan baba Hüsnü Savaş, devlet memuru olduğu için açıklama yapamayacağını belirtti. Amca Mithat Savaş ise konunun sonuna kadar takipçisi olacaklarını kaydetti. 
     Bu arada, Saray Bakım ve Rehabilitasyon Merkezi yetkilileri, konuyla ilgili soruşturma başlatıldığını bildirdi. 
     
</TEXT>
</DOC>
