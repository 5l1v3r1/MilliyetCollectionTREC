<DOC>
<DOCNO> 402053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko43.html </URL>
<DATE> 2005/12/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Renault'un prestij aracı Espace, Türkiye'de... 
</HEADLINE>
<TEXT>

     Renault'un üst modelleri arasında yer alan ve prestij aracı olarak tanımlanan yeni Espace, Türkiye pazarına sunuldu. 
     Renault Mais Genel Müdürü İbrahim Aybar, düzenlenen basın toplantısında yaptığı konuşmada, Renault'un Türkiye'de her kesim ve zevke hitap ettiğini, Espace'in üst segment aracı olduğunu, bu araçtan sonra Laguna'nın da üst gam projesi içinde yer alacağını söyledi. 
     Aybar, üst gam projesinin temel 3 unsuru bulunduğunu belirterek, bunlardan birinin, gelişen pazarlarda reel müşteri ilişkileri yönetimi uygulamaları olduğunu, bu kapsamda Espace için yılın belli zamanlarında kişiye özel kampanyalar düzenleneceğini kaydetti. 
     Espace'de yabancı misyon sahipleri ve yabancı işadamlarını hedef kitle olarak gördüklerini dile getiren Aybar, bu nedenle aracın satış noktalarında konuya hakim yabancı dil bilenlerin müşterilere hizmet vereceğini ifade etti. 
     İbrahim Aybar, leasing ve kredi bağlantılarının da araçla birlikte müşterinin hizmetine sunulacağını söyledi. 
     Pazarlamada marka imajının önemine değinen Aybar, ''Biz bu araçla marka imajımızı daha da artırmayı hedefliyoruz. Espace, bizim için bir volüm aracı değil, hem imaj hem de üst segmentteki en prestijli ürünümüz'' dedi. 
     
     ''21 YILDIR AVRUPA'DA'' 
     Renault Mais Üst Gam Proje Sorumlusu Cenk Sağdam ise, Espace'de özellikle elçilikler ile yabancı şirket yöneticilerini hedeflediklerini kaydetti. 
     Sağdam, Espace'in Avrupa'da 21 yıldır piyasada olduğunu vurgulayarak, ''2005 yılında Avrupa'da lanse edilen versiyonu şimdi Türkiye'de lanse ediyoruz. Avrupa'daki 1 milyon müşteri Espace'nin başarısının göstergesi'' diye konuştu. 
     Sağdam, Espace'nin Türkiye'deki satış fiyatının, 69 bin YTL'den başladığını bildirdi. 
     
</TEXT>
</DOC>
