<DOC>
<DOCNO> 405399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonsiy17.html </URL>
<DATE> 2005/12/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Komisyon'da CHP ile AKP'nin ''küfür'' kavgası 
</HEADLINE>
<TEXT>

     19 Mayıs Üniversitesi’ndeki kadrolaşma iddialarını araştırmak amacıyla kurulan TBMM komisyonunun CHP’li üyeleri, bugün yapılan toplantıyı AK Parti Nevşehir Milletvekili Rıtvan Köybaşı’nın kendilerine "küfür ettiği" gerekçesiyle terk 
     etti. 
     Alınan bilgiye göre, komisyonun dinlediği bazı kişilere, AK Parti milletvekillerince yöneltilen sorulara, CHP milletvekilleri "maksadı aştığı" gerekçesiyle itiraz etti. Bu arada AK Parti’li Köybaşı’nın, CHP’li Özyurt’a hakaret ettiği öne sürüldü. 
     Komisyon üyesi CHP Bursa Milletvekili Mustafa Özyurt, AA muhabirinin sorusunu yanıtlarken, TBMM çatısı altında bunların yaşanmasından bir milletvekili olarak utanç duyduğunu söyledi. Özyurt, komisyon çalışmalarının başından beri AK Parti’li üyelerin kendilerine karşı önyargılı bir tutum izlediğini öne sürdü. 
     CHP’li komisyon üyelerinin hepsinin öğretim üyeliği yaptığını ve doğal olarak akademik ve bilimsel konulardaki birikimlerini komisyon üyeleri ile paylaştığını ifade eden Özyurt, bu iyi niyetli yaklaşımlarının bazı AK Parti’li milletvekilleri tarafından, "siz çok biliyorsunuz ve bize bilmiyor muamelesi yapıyorsunuz" şeklinde değerlendirildiğini kaydetti. 
     Bugün yaşanan olayların da bu yanlış yaklaşımların sonucu ortaya çıktığını ve artık söylenenlerin tahammül sınırını aştığını kaydeden Özyurt, "Çeşitli hakaretlerin yanı sıra Sivas Milletvekilimiz Nurettin Sözen’i iterek, hatta vurmaya kalkarak komisyonda bir terör ortamı yaratılmaya çalıştılar. Bunlara üzülmüyorum ama bu çatı altında böyle bir grupla çalıştığım için büyük üzüntü duyuyorum" dedi. 
     Özyurt, bundan sonraki komisyon çalışmalarına katılıp katılmayacakları sorusunu da "Grup kararını bekliyoruz. ’Çalışmalara katılmayın’ denebilir, ’Üyeler değiştirilerek çalışmalar sürecek’ denebilir, ya da ’devam edin’ denebilir. Grup başkanvekilimizle görüştük ve kararın ne olacağını bekliyoruz" diye yanıtladı. 
     CHP Sivas Milletvekili Nurettin Sözen de konuyu ilişkin soruyu yanıtlarken, "Bu tür bir olay ve bu tür bir yaklaşım ilk kez başıma geldi. Ben o çirkin sözleri söyleyen milletvekilinin babası yaşındayım. Ondan büyük oğlum var. Artık iyice zaptedilmez bir noktaya geldiler" şeklinde konuştu. 
     Komisyon bugünkü toplantısında, 19 Mayıs Üniversitesi OMÜ Diş Hekimliği Fakültesi Dekanı Prof.Dr. Hülya Köprülü, OMÜ eski Rektör Yardımcısı Prof. Dr. Bedri Kandemir ve OMÜ Sağlık Uygulama Araştırma Hastanesi Başhekimi Prof.Dr. M. Tayyar Cantürk’ü dinledi. 
     
</TEXT>
</DOC>
