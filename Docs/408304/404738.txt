<DOC>
<DOCNO> 404738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy16.html </URL>
<DATE> 2005/12/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
ABD'nin Ankara Büyükelçisi Irak'ta sürekli bir üs istemiyoruz 
</HEADLINE>
<TEXT>

     ABD'nin yeni Ankara Büyükelçisi Ross Wilson, Türkiye'nin 4 yıldır, dünyanın en hızlı büyüyen ekonomisi durumunda olduğunu söyledi. 
     Türk Amerikan İş Konseyi TAİK , Wilson ile tanışma toplantısı düzenledi. Toplantıda bir konuşma yapan Wilson, Türkiye'nin, bölgede modern bir demokrasi olması ve NATO üyeliğiyle bölgesel ve küresel barışa katkıda bulunması nedeniyle ABD'nin dış ilişkilerinde kilit bir yeri olduğunu söyledi. 
     21. yüzyılda yeni güçlüklerle karşı karşıya kalındığı için ABD-Türkiye ilişkilerini modernize etmek gerektiğini vurgulayan Wilson, şunları söyledi 
     ''Türkiye hem Irak savaşı hem de Suriye ve İran konularında cephe hattında yer alan bir ülke. ABD, Türkiye ve diğerleri için uluslararası terörizmden gelen tehditler var, bunlar medeniyet düşmanları... ABD ve Türkiye'nin ittifaklar olarak birlikte strateji geliştirmesi lazım. Benim görevim ilişkileri güçlendirip geliştirmek. Çıkarlarımız için birlikte hareket etmek önemli.'' Türkiye'nin bir geçiş dönemi yaşadığını ve demokratik toplumların geçtiği aşamalardan geçmekte olduğunu kaydeden Wilson, AB ile müzakerelere başlanmasının bu sürece ivme kazandıracağını söyledi. 
     Wilson, sözlerini şöyle sürdürdü 
     ''Görüşmelere başlama kararı Atatürk'ün vizyonu için bir zafer olmuştur. Erdoğan ve hükümeti bu yolda büyük başarı kazandı. İnsan hakları, eşitlik, din özgürlüğü... Biz ABD olarak bu reformları destekledik. Daha kapsamlı reformların yapılması gerekiyor. ABD olarak bu görüşmelerin tarafı olmasak da, büyük destekçisiyiz.'' 
     
     ''İKİLİ TİCARET ÖNEMLİ'' 

     Wilson, iki ülke ilişkilerinde ikili ticaretin önemine işaret ederek, Türkiye'de bulunduğu 2 hafta içinde ikili ticari ilişkilerin yetersiz olduğu mesajını aldığını söyledi. 
     Wilson, ''Türkiye 4 yıldır, dünyanın en hızlı büyüyen ekonomisi durumunda. Türkiye'nin potansiyelini zedeleyen enflasyon düştü, kamu borçları azaldı, bankacılık ve finans sektörüne yönelik düzenlemeler yapıldı. Bunlar Türkiye'yi yatırım için daha uygun hale getirerek sermaye girişini artırdı'' diye konuştu. 
     Amerikan firmalarının Türkiye'de giderek artan refaha katkıda bulunmasını istediğini belirten Wilson, ''Daha çok Amerikan firmasının Türkiye'ye gelmesi için çalışacağım'' dedi. 
     General Electrics'in Garanti Bankası'nda pay satın almasının Türkiye'nin nereye gideceğinin güzel bir göstergesi olduğunu vurgulayan Wilson, bunun yatırım kararı alacak Amerikan şirketleri için güçlü bir sinyal olduğunu söyledi. 
     Yargı reformunun önemine işaret eden Wilson, ''Türkiye'nin yatırım ortamının düzelmesi için herkes için eşit bir oyun sahası yaratmak gerekiyor'' dedi. 
     
     IRAK 

     ABD Başkanı Bush'un Irak konusundaki yeni vizyonunun sorulması üzerine Wilson, Irak'ın zor bir konu olduğunu, başlarken de bunun farkında olduklarını söyledi. 
     Hem 2005'teki çalışmalar hem de 2006'da yaşanacak gelişmelerden öne çıkan konuların, demokrasinin yerleşme süreci, seçimler, yeni hükümetin kurulması, anayasanın oluşturulup referandumla onaylanması olduğunu dile getiren Wilson, şöyle konuştu 
     ''Bütün bunların amacı, öyle bir hükümet yaratmak ki, Irak halkının paylaştığı bir hükümet olsun. Demokrasi yolundaki çalışmaların ağırlığı daha geniş bir ulusal hükümetin kurulmasını desteklemek olacak. Irak'ın bütün topluluklarını temsil edeceği için de bazı sorunları, özellikle de güvenliği çözmesi gerekecek. Kalıcı hükümet kurulduğunda bütün grupların katılımı sağlanacağı için isyancıların sessizliği kalıcı olabilir ve ABD yavaş yavaş Irak'tan ayrılabilir. Biz Irak'ta sürekli bir üs istemiyoruz.'' 
     
     İRAN'IN NÜKLEER PROGRAMI 

     İran'ın nükleer çalışmalara devam etmesinin ABD'nin çıkarları için bir tehdit oluşturup oluşturmayacağının sorulması üzerine de Wilson, bu konuda çok sayıda ülkenin hemfikir olduğunu, İran'ın nükleer silah taşımaması gerektiğini düşündüğünü söyledi. 
     Almanya, Fransa, İngiltere, Rusya, Çin gibi pek çok ülkenin ve Uluslararası Atom Enerjisi Ajansı'nın bu konuda ciddi kaygılarının bulunduğunu belirten Wilson, ''Türkiye'deki temaslarım sırasında gördüm ki, Türkiye de ABD'nin istediği şeyin aynısını söylüyor Nükleer program geliştirmeyen, uluslararası terörizmi desteklemeyen, komşularının işlerine karışmayan bir İran istiyor'' dedi. 
     ABD'nin Türkiye'deki imajının hatırlatılması üzerine de Wilson, ''Kamu diplomasisi Türkiye'deki gündemimin ilk sırasında yer alıyor. Bu yüzden hemen İstanbul'a geldim. Ne yapmaya çalıştığımızı, ABD'nin ne olduğunu anlatmaya çalışacağım ve dinleyeceğim. Türkiye'ye yönelik strateji belirlerken bütün bu noktaları hesaba katacağım'' diye konuştu. 
     
</TEXT>
</DOC>
