<DOC>
<DOCNO> 403028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun46.html </URL>
<DATE> 2005/12/13/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
ABD'ye göç rekor düzeye ulaştı 
</HEADLINE>
<TEXT>

     ABD'ye son beş yılda yasal ve kaçak yollardan göç edenler rekor düzeye ulaştı ve Ocak 2000-Mart 2005 tarihleri arasında bu ülkeye gelen göçmen sayısı 7,9 milyon oldu. 
     ABD Nüfus İdaresi verilerine göre, Göç Araştırma Merkezi'nin yaptığı bir araştırmada, 2000'den sonra göç edenlerin yarıdan fazlasının 3,7 milyon kaçak yollardan ülkeye girenler olduğu belirlendi. 
     Amerikan tarihinde 5 yıllık bir dönem için en yüksek göçmen sayısının kaydedildiği belirtilirken, Mart 2005 itibariyle ABD'de yasal ve kaçak durumda 35,2 milyon göçmenin yaşadığı tespit edildi. 
     Araştırmayı yapan Steven Camarota, ABD'ye son büyük göç dalgasının meydana geldiği 1910'da dahi ülkede yaşayan göçmen sayısının 13,5 milyon olduğunu vurguladı. 
     1910'da nüfusun yüzde 14,7'sini oluşturan göçmenlerin şu anki ABD nüfusunun yüzde 12,1'ine karşılık geldiğini belirten Camarota, 10 yıl içinde nüfusa göre göçmen oranının 1910'da kaydedilen oranı geçmesinin beklendiğini kaydetti. 
     ABD'ye göç edenlerin büyük bölümünün, Amerikalılarla iş ortamında rekabet edebilecek eğitim düzeyine sahip olmadıklarını belirten Amerikan Göç Araştırmalar Merkezi yetkilileri, ülkeye göç edenlerin yüzde 31'inin lise mezunu düzeyinde olmadığını belirttiler. 
     
</TEXT>
</DOC>
