<DOC>
<DOCNO> 405979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko18.html </URL>
<DATE> 2005/12/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Düşük gösterilen kira gelirleri, Maliye'nin takibinde... 
</HEADLINE>
<TEXT>

     Durmuş Ali Başkan AA 

İstanbul, Ankara, İzmir ve Adana gibi büyük kentlerde yüksek bedellerle verilmesine karşın düşük gösterilen kira gelirleri, Maliye tarafından yakın takibe alındı. 
     Adana Vergi Dairesi Başkanı Fatih Acar, kentte mesken ve işyerlerinin tamamına ilişkin değişik kuruluşlardan alınan bilgiler çerçevesinde ''Bilgi Arşivi'' oluşturduklarını söyledi. 
     Adana'da 566 bin 490 adet gayrimenkulun bulunduğunu anlatan Acar, şöyle konuştu 
     ''10'un üzerinde 3 bin 10 kişinin gayrimenkulü bulunuyor. Kira gelirlerinin beyanı ile ilgili olarak önceki dönemlere ilişkin yapılan çalışmalar dışında, son 2 aylık dönemde 279 bin 9 YTL matrah, 60 bin 81 YTL vergi pişmanlıkla beyan ettirildi. Değerlendirmeye alınan 16 bin 461 mükellefle ilgili çalışmalarımız da devam etmektedir. 
     Yaptığımız çalışmalar kapsamında, özellikle işyeri kiraları bakımından kira bedellerinin çok düşük gösterildiğini tespit ettik. Önümüzdeki süreç için kira geliri elde edenlerden beyan etmedikleri mesken veya işyeri kiralarını bu ayın sonuna kadar cezasız şekilde beyan etmelerini istiyoruz.'' 
     
     YENİ ADANA BÖLGESİ 
     Acar, kayıtlı olan 566 bin 490 gayrımenkulden daha çok potansiyelin var olduğunu ifade ederken, ''iskan ruhsatı alınmamış, tapuda bina olarak görünmeyen Yeni Adana bölgesinde çok sayıda gayrimenkul var'' dedi. 
     Bu binaların kira rayiçlerinin de oldukça yüksek olduğunu anlatan Acar, ''Maliye olarak Yeni Adana Bölgesi'ndeki bütün bu apartmanlardaki dairelerde kiracı olarak oturanlara apartman yönetimleri aracılığıyla ulaşacağız ve bu konuda bilgi isteyerek, kayıtlı olmayanları tespit edeceğiz'' diye konuştu. 
     Bunun yanında, işyeri kiraları rayiçlerini düşük gösteren mükelleflere yönelik çalışma içerisine gireceklerini ifade eden Acar, şunları kaydetti 
     ''Özellikle, kira fiyatları oldukça yüksek olan Gazipaşa ve Ziyapaşa Bulvarları ile Atatürk Caddesi ve Cemalpaşa Mahalleleri'ndeki işyerleri kira bedellerinin düşük gösterildiğini tek tek tespit ettik. Bu caddelerde işyeri kiralarıyla ilgili gerek kiralayan gerekse mal sahiplerine ulaşmak suretiyle 1 Ocak'tan itibaren kiraların gerçek rakamlar üzerinden beyan edilmesini sağlayacağız. Bu konuda da kesin kararlıyız.'' Acar, kira gelirlerinin gerçek bedeller üzerinden beyan edilmesi çalışmalarını sürdürdüklerini vurgularken, günün rayicine uygun olmayan tüm kira bedellerinin gerçek tutarlar üzerinden beyanının sağlanacağını da sözlerine ekledi. 
     
</TEXT>
</DOC>
