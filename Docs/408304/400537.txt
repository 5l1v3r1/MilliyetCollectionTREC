<DOC>
<DOCNO> 400537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonyas03.html </URL>
<DATE> 2005/12/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Vatandaş ekranda dekolteden şikayetçi... 
</HEADLINE>
<TEXT>

     Vatandaşlar Alo RTÜK 178 Şikayet Hattına kasım ayında en çok sunucuların ve program hosteslerinin dekolte kıyafetlerini şikayet etti. 
     Star TV’de yayınlanan "Ha Babam De Babam", ATV’de yayınlanan "Ya Şundadır Ya Bunda" ve "Canlı Canlı" programlarını RTÜK’e şikayet eden vatandaşlar, rahatsızlıklarını şöyle dile getirdi 
     "-Canlı Canlı Sunucunun gençlerin ahlakını bozacak şekilde giyimini kınıyorum, sunucunun kıyafeti hiç uygun değil, toplumun örf ve adetlerine çok aykırı. 
     
     DANSÇI KIZLARIN DURUMLARI VE TÜRK AİLE YAPISI 
     -Ya Şundadır Ya Bunda "Dansçı kızların durumları Türk aile yapısına uymuyor, Mehmet Ali Erbil’in yaptıkları ailece izlenebilecek gibi değil. 
     
     AİLECE PORNO MUHABBETİ 
     -Sorulan sorulardan hiç hoşnut değilim. Oradaki kişilere aileleriyle porno izleyip izlemedikleri soruluyor. Mümkünse daha edepli bir program haline getirilsin. 
     -Mehmet Ali Erbil kadınların orasını burasını elliyor. O adam kendi kızını çıkarsın. 
     -Cesi dedikleri doğulu bir adam var ve sürekli olarak terbiyesiz konuşmalar yapıyor. Telefon numarası ile ilgili açıklama yaparken ’Telefon numarasını aldınız aldınız almadıysanız babayı aldınız’ demesini kınıyor. İşlem yapmanızı istiyorum. 
     -Ha Babam De Babam Çocuklara mı gençlere mi yönelik belli değil. Kadınlar çok açık giyiniyor." 
     
     "KADIN PROGRAMLARI KALDIRILSIN" 
     Vatandaşlar ayrıca, ölümlere neden olan kadın programlarının kaldırılmasını isterken, "ahlaksız klipler"in de artık yayınlanmamasını rica ettiler. 
     
     TÜYLÜ PKK PROPAGANDASI 
     İbrahim Tatlıses’in "İbo Show" programında PKK propagandası yaptığını iddia eden bazı vatandaşlar ise "Asker kıyafeti giymiş bir bayan beline sarı, kırmızı, yeşil tüyler takmış. PKK propagandası yapılmaktadır. Umarım duyarlı olursunuz, PKK propagandası yapmalarına göz yumacak mısınız " diye sordu. 

ANKA 
     
</TEXT>
</DOC>
