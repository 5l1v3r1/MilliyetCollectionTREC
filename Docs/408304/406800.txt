<DOC>
<DOCNO> 406800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur49.html </URL>
<DATE> 2005/12/26/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Sivas'ta şüpheli ölüm... 
</HEADLINE>
<TEXT>

     Sivas'ta, evinde bıçakla yaralanan kişi kaldırıldığı hastanede öldü. 
     AA muhabirinin aldığı bilgiye göre, Yeni Mahalle'deki evinde bıçakla karnından ve kalçasından yaralanan Abdullah Y. 38 yakınları tarafından Sivas Sultan 1. İzzettin Keykavus Devlet Hastanesi'ne kaldırıldı. 
     Buradaki ilk müdahalenin ardından Cumhuriyet Üniversitesi Tıp Fakültesi Araştırma ve Uygulama Hastanesi'ne sevk edilen Abdullah Y, burada yaşamını yitirdi. Abdullah Y'nin cesedi otopsi yapılmak üzere hastanenin morguna kaldırıldı. 
     Konuyla ilgili soruşturma başlatan polis ekipleri, olay anında evde bulunduğu bildirilen Abdullah Y'nin 16 yaşındaki oğlu S.Y'yi gözaltına aldı. 
     S.Y'nin Çocuk Şube Müdürlüğü'ne götürüldüğünü belirten yetkililer, yakınlarının, ölen kişinin kendi kendini bıçakladığını öne sürdüklerini, olayın bu yönüyle de araştırıldığını kaydettiler. 
     
</TEXT>
</DOC>
