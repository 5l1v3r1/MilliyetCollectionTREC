<DOC>
<DOCNO> 402545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sontur01.html </URL>
<DATE> 2005/12/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mardin Derik'te Türk bayrağına çirkin saldırı 
</HEADLINE>
<TEXT>

     Mardin Valiliği, Derik İlçesi’nde, kimlikleri henüz belirlenemeyen kişi ya da kişilerce Türk Bayrağı’na saldırı yapıldığını belirterek, söz konusu saldırıyı kınadı. 
     Mardin Valisi M. Temel Koçaklar, yaptığı yazılı açıklamada, hiç bir değerden nasibini almamış bir kişi veya grup tarafından gece geç saatlerde, devletin ve yüce Türk Milleti’nin sembolü, istiklal ve hürriyet meşalesi olan ve her zerresi aziz şehitlerin kanıyla bezenmiş şanlı bayrağa, Derik İlçesi Namık Kemal İlköğretim Okulu’nda, saldırıda bulunulduğunu bildirdi. 
     Yüce Türk Milleti’nin engin tarihinde, iyi ve kötü günler gördüğünü sayısız zaferler yanında ihanetler de yaşadığını ifade eden Koçaklar, "Ancak hiçbir zaman kendi vatanında kendi sözde vatandaşları tarafından böyle bir alçaklıkla karşılaşmamıştır" dedi. 
     Koçaklar, devletin varlığı ve bağımsızlığını temsil eden şanlı ay yıldızlı bayrağa yapılan haince saldırıyı nefret ve şiddetle kınadıklarını ifade ederek, şunları kaydetti 
     "Savaş meydanlarında vuruştuğu düşmanın bayrağına dahi saygı gösteren bir ulusun kendi bayrağının kendi topraklarında sözde kendi vatandaşları tarafından böyle bir muameleye maruz kalması hiçbir şekilde izah edilemez ve mazur görülemez. Alçakça ve haince yapılan bir davranıştır. 
     Dost ve düşman herkes şunu çok iyi bilmelidir ki, ne bu ülkenin bölünmez bütünlüğü ne de bu birlik ve bütünlüğün sembolü olan şanlı Türk Bayrağı asla sahipsiz değildir. Yüce Türk Milleti tıpkı atalarının yaptığı gibi her zaman ülkesini ve bayrağını koruma ve kollamaya bunun için gerekirse kanının son damlasını akıtmaya hazırdır. Kararlıdır. Yeminlidir." Açıklamada, çirkin saldırının faillerinin yakalanması için güvenlik güçleri tarafından çalışma başlatıldığı kaydedildi. 
     
</TEXT>
</DOC>
