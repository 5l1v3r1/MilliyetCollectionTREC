<DOC>
<DOCNO> 400401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/spor/yersen.html </URL>
<DATE> 2005/12/04/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gerets gereğini yaptı 
</HEADLINE>
<TEXT>



Fenerbahçe'nin geçen hafta araya koyduğu altı puanlık farktan sonra önceki akşam Trabzonspor'a takılmasının, takipçisi Galatasaray'ı motive etmesi gerektiğini düşünmüştük. 
Öyle ya ligin bittiğini ilan edenlere verilecek en güzel yanıt, Ankara deplasmanında alınacak bir galibiyetten başka ne olabilirdi ki 
Ancak dün Başkent'teki sarı - kırmızılı takım maça öyle durgun ve isteksiz başladı ki, şaşırdık kaldık. Hakan Şükür'ü kulübede oturtan Gerets, küskün Ümit'in gönlünü almak istemiş olacak ki, Necati'nin yanında gol umudu olarak sahaya sürmüştü. Belçikalı teknik adam savunmasında ise güvenliği ön planda tutmuş, uzun boylu Ersen Martin ile onun yarısına gelen Jaba'ya önlem almıştı. 
İlk ciddi gol pozisyonunun 18. dakikada yaşandığı bu tatsız mücadelenin hareketlenmesi için belli ki bir gol gerekiyordu. Bu da tartışmalı bir penaltı pozisyonu sonrası Ankaraspor'dan geldi. Jaba'nın Ergün ve Song'un arasında kendini yere bırakışı hakem Fırat Aydınus'u fena yanılttı. Brezilyalı golcünün yararlanamadığı vuruşu eski bir Galatasaraylı Murat Erdoğan tamamlarken, aynı zamanda rakibinin de fitilini ateşlemiş oldu. 
İki sezondur savunmasında büyük sancılar yaşayan Ankaraspor beraberlik golünü de büyük bir hata sonucu yedi. Fırsatçı Ümit Karan bu pozisyonda "tehlike anında oyuna alınacak adam olmadığını" gösterdi. İlk yarı bitti derken, Ümit Karan - Necati ikilisinin işbirliği Galatasaray'ı beklemediği bir anda skor üstünlüğüne taşıdı. Bu kez de Ankaraspor savunmasında hata vardı. Affetmeyen ise ekürilerden Necati'ydi. 
Soyunma odasına moralli giden Galatasaray ikinci yarıya da aynı iştahla başladı. Rakibin orta alanda dakikalar ilerledikçe oyundan düşmesi, Saidou ve İliç'e daha rahat top kullanma imkanı sağladı. Bu bölgeyi uzun toplarla aşan Galatasaray, Ankaraspor savunmasını tedbirsiz yakaladığı pozisyonlarda Ümit Karan ve İliç ile farkı artırma şansını kullanamadı. 
Rıza Çalımbay'ın beraberlik için Tita ve Emre'yi oyuna sürmesine karşılık, Gerets'in hamlesi haftalardır kadroya dahi giremeyen Volkan ile Yalçın oldu. Ev sahibi takımın son dakikalardaki baskısı kalabalık Galatasaray savunmasını aşmaya yetmedi. 
Bu maçın en düşündürücü yanı Galatasaraylı futbolcuların gördüğü 5 sarı karttan üçünün hakeme itirazdan gelmesiydi. Tomas'ın doğrudan gördüğü kırmızı kart ise affedilir cinsten değildi. İki maçtan aşağı ceza almaması gereken Hırvat oyuncu, Beşiktaş maçı öncesi büyük bir sorumsuzluk örneği sergiledi. Galatasaray cephesinde alkışı hak eden isim ise kalesinde adeta devleşen ve dünkü galibiyete büyük katkı sağlayan Mondragon oldu. 



</TEXT>
</DOC>
