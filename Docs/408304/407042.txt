<DOC>
<DOCNO> 407042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonsiy23.html </URL>
<DATE> 2005/12/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Lagendijk hakkında soruşturma 
</HEADLINE>
<TEXT>

     Beyoğlu Cumhuriyet Başsavcılığı, Türkiye-AB Karma Parlamento Komisyonu KPK Eşbaşkanı Joost Lagendijk hakkında, Hukukçular Birliği Yönetim Kurulu üyesi avukat Kemal Kerinçsiz ile 2 kişinin yaptığı suç duyurusu üzerine soruşturma başlattı. 
     Yapılan suç duyurusunu işleme koyan Beyoğlu Cumhuriyet Başsavcılığı, Türkiye-AB Karma Parlamento Komisyonu KPK Eşbaşkanı Joost Lagendijk hakkında "Türklüğü, Cumhuriyeti, devletin kurum ve organlarını aşağılama" suçunu düzenleyen yeni TCK’nın 301. ve "Adil yargılamayı etkilemeye teşebbüs" suçunu düzenleyen yeni TCK’nın 288. 
     maddelerinden soruşturma açtı. 
     Başsavcılık, soruşturma kapsamında Kemal Kerinçsiz’e "müşteki" sıfatıyla ifadesinin alınması amacıyla "çağrı kağıdı" gönderdi. 
     Hukukçular Birliği Yönetim Kurulu üyesi avukat Kemal Kerinçsiz ile Ramazan Selçuk ve Recep Akkuş adına hazırlanan suç duyurusu dilekçesinde, Lagendijk’in 17 Aralık 2005 tarihinde Taksim Hill Oteli’nde bir toplantı yaptığı belirtiliyor. 
     Lagendijk’in bazı beyanlarının aktarıldığı dilekçede, "Şüpheli adeta bir mütareke komiseri gibi davranarak, kendisini Türk yasalarının üzerinde ve dokunulmazlık kapsamında görerek, Türk ordusuna, Türk yargısına hakarette bulunarak aşağılama cüretini nereden almaktadır " deniliyor. 
     Yasaların herkes için eşit olduğu ve "AB görevlilerine uygulanamaz" diye bir hükmün bulunmadığı belirtilen dilekçede, bu çerçevede Lagendijk’in cezalandırılması için gerekli işlemlerin yapılması isteniyor. 
     Dilekçede, "Türk ordusunu ve yargı organlarını aşağıladığı", "yargılamayı etkilemeye teşebbüs ettiği" iddiasıyla Lagendijk hakkında yeni TCK’nın 301. maddesinin 2. fıkrası ve 288. maddesi uyarınca soruşturma yürütülerek dava açılması isteniyor. 
     
</TEXT>
</DOC>
