<DOC>
<DOCNO> 404801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur08.html </URL>
<DATE> 2005/12/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Atatürk Havalimanı için 869 konuta traş gerekiyor 
</HEADLINE>
<TEXT>

     Atatürk Havalimanı’nın çevresinde bulunan ve uçakların iniş-kalkışlarında sorun yaratan 869 konutun yıkılması gerektiği ancak bu yapıların istimlak işlemlerinin devam ettiği belirtildi. 
     ANAP İstanbul Milletvekili Emin Şirin, Bilgi Edinme Yasası kapsamında Küçükçekmece Belediye Başkanlığı’na başvurmuştu. Başkan Yardımcısı Recep Köse, Şirin’e gönderdiği yanıtta daha önce 5 adet binada yıkımlar yapıldığını, ancak Devlet Hava Meydanları’nın 37 binada daha yıkım yapılmasını istemesi üzerine, Atatürk Hava Meydanı Baş Müdürlüğü’nden yeni bir inceleme yapılmasını istediklerini söyledi. Köse, "Bunun üzerine ilgili kurum tarafından yaptırılan ölçümde 210 adet binanın bu durumdan etkilendiği ve bu binalarda 869 bağımsız bölümün yıkılması gerektiği tespit edilmiştir" dedi. 
     
     RİSK OLUŞTURAN BİNAYA RUHSAT VERİLMİŞ 
     Yıkılması istenen binaların eski işgalli ve ruhsatsız olduğunu dile getiren Köse, "Bir kısmının ise yapı ruhsatı ve yapı kullanma izin belgelerinin mevcut olduğu tespit edilmiştir" dedi. Köse, "Yıkılması istenilen yerlerin istimlak işlemlerinin yapılması için Devlet Hava Meydanları Genel Müdürlüğü’ne yazı yazılmıştır" diye konuştu. Köse, konuyla ilgili çalışmaların sürdüğünü dile getirdi. 
     
</TEXT>
</DOC>
