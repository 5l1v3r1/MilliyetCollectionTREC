<DOC>
<DOCNO> 402673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun16.html </URL>
<DATE> 2005/12/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta biri Amerikan askeri 4 kişi öldürüldü 
</HEADLINE>
<TEXT>

     Irak'ta 15 aralıkta yapılacak genel seçimler öncesinde hastaneler, askeri kamplar ve cezaevlerinde oy verme işlemi başlarken, saldırılar sürüyor. 
     Irak'ta biri Amerikan askeri 4 kişi öldürüldü, 4 kişinin de cesedi bulundu. 
     Başkent Bağdat'ta güvenlik güçleri ve direnişçiler arasında çıkan çatışmada, 3 kişinin öldüğü bildirildi. 
     Bir güvenlik kaynağı, silahlı kişilerin Bağdat'ın batısındaki Gazaliye mahallesinde bulunan bir karakola saldırı düzenlediğini, çıkan çatışmada, 2 polisin ve yoldan geçen bir kişinin öldüğünü, 5 polisin de yaralandığını belirtti. 
     Aynı kaynak, silahlı kişilerden ölüp olmadığına ilişkin bilgi vermedi. 
     Bu arada, Bağdat'ın batısındaki Emriye bölgesinde silahlı kişilerin, polislerin bulunduğu bir araca ateş açması sonucu 7 polisin yaralandığı bildirildi. 
     Bağdat'ın güneydoğusundaki Nahravan mahallesinde bomba yüklü aracın infilak etmesi sonucu da 3 sivilin yaralandığı kaydedildi. 
     Dura kentindeyse kurşunlanarak öldürülmüş 4 kişinin cesedi bulundu. 
     Güvenlik kaynağı, Bağdat'taki Polis Akademisi yakınlarında 2 havan topu mermisinin infilak ettiğini, olayda ölen ya da yaralanan olmadığını söyledi. 
     ABD askeri yetkilileri, Irak'ın batısındaki Ramadi kenti yakınında dün düzenlenen intihar saldırısında, 1 Amerikan askerinin öldüğünü açıkladı. 
     Açıklamada, Amerikan askerinin, Ramadi kenti yakınında düzenlenen operasyon sırasında bomba yüklü araçla düzenlenen saldırıda öldüğü kaydedildi. 
     
</TEXT>
</DOC>
