<DOC>
<DOCNO> 402316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko09.html </URL>
<DATE> 2005/12/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kuş gribi krizi piliçleri şişmanlattı... 
</HEADLINE>
<TEXT>

     Vedat Doğan 

Kuş Gribi'nin görülmesinden sonra satışı düşen piliçler, vaktinde kesilemedikleri için fazla yağlandılar ve kiloları arttı. 
     Kesilmiş ağırlıkları ortalama 1 kilo 250 gram ile 1 kilo 500 gram arasında değişen piliçlerin yerine, ağırlığı 3 kiloyu aşan, hatta zaman zaman 4 kiloya kadar ulaşan piliçler de piyasada satışa sunulmaya başladı. 
     Balıkesir'in Manyas İlçesi'ne bağlı Kızıksa Beldesi'nde bir hindi çiftliğinde kuş gribi hastalığının görülmesinin ardından talebin daralması üzerine, beyaz et sektöründe ekonomik olarak 40 ila 45 günde kesilecek düzeye gelen piliçler vaktinde kesilemedi. Bazı firmalar kesemedikleri piliçleri bir süre daha beslemek zorunda kalınca, piliçler hızla kilo almaya ve yağlanmaya başladı. 
     
     SATICILAR MEMNUN DEĞİL 
     Piliç eti satıcılarından Muharrem Tanırlı, AA muhabirine yaptığı açıklamada, fazla kilolu piliçlerin, tartıldığında bütün olarak pahalı olduğu için talep görmediğini, bazı firmaların ise standart ağırlıktaki piliçlerin arasına, kilolu piliçleri de katarak satış yaptıklarını söyledi. 
     Tanırlı, ''Ağırlığı 3 kilo 250 gram kadar gelen piliçleri bütün olarak satamayınca, flato, but, kanat ve pirzola gibi parçalara ayırıp satıyoruz. Vatandaş genelde 1 kilo ağırlığındaki küçük piliçleri tercih ediyor. Büyük piliçler ilgi görmüyor'' dedi. 
     Sağlıklı Tavuk Bilgi Platformu Başkanı Zuhal Daştan ise kesim süresi uzadığı için kilo alan piliçlerin tüketilmesinin bir sakıncasının olmadığını söyledi. 
     Daştan, ''Bazı büyük firmalar, satışta yaşanan sıkıntıdan ötürü piliçleri 45. günde kesemediklerinden, sahada ilaveten 5 ila 10 gün daha besleyerek kesebilirler. Canlı ağırlığı artan piliçlerin tüketilmesinde hiçbir sakınca yoktur. Bakım süresi uzadıkça ağırlığı artan piliçlerin, pişme süreleri ve lezzetleri değişmez'' diye konuştu. 
     
</TEXT>
</DOC>
