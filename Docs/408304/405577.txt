<DOC>
<DOCNO> 405577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/ysenay.html </URL>
<DATE> 2005/12/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İş kazası 
</HEADLINE>
<TEXT>



Yirmi küsür yıldır Türkiye Kupası'na hasret yaşayan Fenerbahçe, dün akşam gördük ki bu sene de kupadaki işleri fazla ciddiye almıyor nedense... 
Sanki angarya bir 90 dakika için çıkmıştı Gaziantep önüne sarı - lacivertli takım... Antep oyun kurgusunda ne denli hızlı düşünüp, çarçabuk taşındıysa kendi savunmasına, orta alana ve hücum çıkışlarına, Fenerbahçe de o kadar çarpuk çurpuk bir tertip ve oyun düzeni garabetiyle götürmekteydi müsabaka süreçlerini... Kemal'i ilk on birde oynatmak için aylardır sol kanadı benimsemiş Tuncay'ın tüm yarışma stilini alt üst ederek, bu golcü ve çalışkan futbolcuyu sağ kulvarda koşturmak niye ki .. Ayrıca takımda sol ayaklı oyuncu sıkıntısı ayyukaya çıkmışken, Olcan gibi genç bir adamı tam da bu maçlarda sahaya sürmemenin ne denli akıl ve mantığı olabilir ki .. İşte bu düşünceleri tartıya alıp, ilk 45'teki Gaziantep'in çok da alkışlara layık futbol gösterilerini izliyorduk aslında sahada ısrarla Fenerbahçe'yi arayıp, oyunu tararken... İlk yarıda perde kapanırken kupa kapışmasında işte buydu durum vaziyet... 

"Aklın yolu birdir" derler ya, Daum da ilk yarı gerçeklerini görmüş olacak ki, ikinci 45'e tam da yukarıdaki yanlışları düzelterek başlamış ve Fenerbahçe kendi bölgesine dönen Tuncay'la beklenen mücadelesine soyunmuş, Olcan ile birlikte oyunu daha doğru bir futbol yorumuyla sahiplenmeye başlamıştı... Ama bu kez de bir mangaya yakın adamla savunmadan orta sahaya, orta sahadan savunmaya mekik dokurcasına bir hızla kazanmaya azmetmiş Gaziantep, rakibinin ciddi futboluna karşı direnip, "ne olursa olsun bu maçı biz kazanacağız" taktik mantığını sergilemeye başlamıştı yarışmada... Bu arada sayısız yan top ortalarında Tuncay, Semih, gerilerden kopup gelen Luciano gibi isimler kafaya çıkışlarda beceriksiz kalınca ortaya matrak pozisyon manzaraları da çıkıyordu zaman zaman... Eh futbol böyle bir oyundu işte... Yani işini bilen elini çabuk tutuyor ve çaktığı golün verdiği sıcaklıkla da Fenerbahçe gibi bir lig patronuna bileğinin hakkıyla kafa tutuyordu genç ve dinamik Antep. Neyse Fenerbahçe'nin net yenilgisine "iş kazası" deyip, geçelim ve gruptaki diğer maçlara bağlayalım sarı-lacivertlilerin kupa umutlarını... 


</TEXT>
</DOC>
