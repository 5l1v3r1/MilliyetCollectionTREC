<DOC>
<DOCNO> 404132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur43.html </URL>
<DATE> 2005/12/16/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sağlık Bakanlığı Çocuklarda diyet ürünü önermiyoruz 
</HEADLINE>
<TEXT>

     Sağlık Bakanlığı Kanserle Savaş Dairesi Başkanı Prof. Dr. Murat Tuncer, bazı gıda maddeleri ve ilaçlarda kullanılan yapay tatlandırıcı aspartamın düzenli dozlarda kullanımı halinde ''ihmal edilen bir risk'' yaratabildiğini belirterek, çocuklarda diyet ürünü önermediklerini bildirdi. 
     Hacettepe Üniversitesi Tıp Fakültesi Çocuk Sağlığı ve Hastalıkları Ana Bilim Dalı Öğretim Üyeliği ve Pediatri Birliği Başkanlığı görevlerini de yürüten Tuncer, AA muhabirine yaptığı açıklamada, aspartamın düzenli dozlarda kullanılması halinde ''ihmal edilen bir risk'' yaratabildiğini söyledi. 
     Dünya Kanser Araştırma Birliği'nin kansere yol açması olası maddelerle ilgili bir sınıflandırmaya gittiğini anlatan Tuncer, aspartamla ilgili bu çerçevede, ''önerilmediği, uzak durulması gerektiği, ancak kesin risk yarattığına dair bir kanıt bulunmadığı'' değerlendirmesi yapıldığını bildirdi. 
     Bu maddenin diyet ürünlerinde de kullanıldığını ifade eden Tuncer, ''Önlerinde uzun bir yaşam süresi bulunduğunu göz önüne alarak, çocuklarda hiçbir şekilde diyet ürünlerini önermiyoruz'' diye konuştu. 
     
</TEXT>
</DOC>
