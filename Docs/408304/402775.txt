<DOC>
<DOCNO> 402775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonsiy27.html </URL>
<DATE> 2005/12/12/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Çömez Türkiye'de kimliklerin rafa konmasına karşıyım 
</HEADLINE>
<TEXT>

     AK Parti Balıkesir Milletvekili Turhan Çömez, Türkiye'de ''alt kimlik-üst kimlik'' tartışmalarını doğru bulmadığını ve ''Kimliklerin raflara konulmasına karşı olduğunu'' ifade ederek, ''Türkiye bir kabile devleti değildir'' dedi. 
     Lefkoşa'daki Uluslararası Kıbrıs Üniversitesi'nde UKÜ ''Ermeni Meselesi'' konulu konferans veren Çömez, konferansın sonunda gazetecilerin sorularını yanıtladı. Turhan Çömez, ''alt-üst kimlik'' tartışmalarıyla ilgili bir soru üzerine şunları söyledi 
     ''Ben Türkiye'de kimliklerin raflara konmasına karşıyım. Eğer siz iki raf tesis ederseniz, bunu alt ve üst olarak tanımlarsanız, birileri de kalkıp bunun daha altının ve daha üstünün olduğunu da söyler. Dolayısıyla Türkiye bir kabile devleti değildir. Ben insanların etnik kökenlerinin kendilerine Allah tarafından verilmiş bir hediye olduğunu düşünüyorum. Onların birer elbisesi olarak kabul ediyorum. Bu elbiseler rengarenk olur, ama bu elbiseleri giyen herkes bir çadır altında toplanır. Bu çadırı Türkiye Cumhuriyeti ve Türk yurdu üzerine kurmuşuzdur. Bu çadır bizim asıl, öz kimliğimizdir ve de Türk kimliğidir. Benim bir tek kimliğim var o da Türk kimliğidir.'' Partisine yönelik yaptığı eleştirilere çok sayıda AK Parti'li milletvekili ve parti yöneticisinin destek verdiğini savunan Çömez, şöyle devam etti 
     ''Konuşmak için kimseden izin almam. İzni sadece milletten alırım. Hesabını da sadece millete veririm. Konuşmam parti içinde memnuniyetle ve olgunlukla karşılandı. Pek çok arkadaşım ve parti yönetimi bana destek oldu. Partimden tepki alacağım endişesiyle hareket etseydim, bu tartışmayı ya da konuşmayı yapamazdım. Ben Türkiye'de böyle ortamların çok fazla gündeme gelmediği, demokratik kabul edildiği, şeffaflık kabul edildiği bir günü hayal ediyorum. Bunu da Türkiye'nin demokratik bir kazanımı olarak kabul ediyorum.'' Maliye Bakanı Kemal Unakıtan'ın, kendisine yönelik, sözlerinin hatırlatılması üzerine ise Çömez, herhangi bir partiden değil, milletten teklif aldığını kaydetti. Çömez, ''Millet bana bu vekillik sorumluluğunu yüklerken, benim omuzlarıma böyle bir vebal koyarken, 'git bizim adımıza vekillik yap. Çalma, çırpma, çalış, üret, memleket adına politika yap ve milletin menfaatini koru' dedi. Teklif buydu. Ben de halka böyle bir pazarlık yaptım. Aynı pazarlığımız devam ediyor'' diye konuştu. 
     Çömez, başka bir soru üzerine, ''Bakanlar parlamento içinden seçilmemeli. Parlamento sadece yasama ve denetleme yapmalı. Eğer yasama-yürütme-yargı erkinin tamamen bir birinden ayrılmasını hedefliyorsak, bu konuda kararlıysak bakanların parlamento dışından seçilmesi tartışmaya açılmalıdır'' dedi. 
     
</TEXT>
</DOC>
