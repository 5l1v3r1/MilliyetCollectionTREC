<DOC>
<DOCNO> 407090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur06.html </URL>
<DATE> 2005/12/27/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Dördüncü cinayet fanzeti arayışıyla geldi 
</HEADLINE>
<TEXT>

     ELVAN EZBER, HALUK ATALAY İstanbul 

Dört kişinin katil zanlısı olarak yakalanan Osman Bora Çuhacı'nın, travesti Murat Taç cinayetini, hemşire sevgilisi Şule Özbakan'la girdiği fanzeti arayışı sonucu işlediği belirtildi. Sevgilisiyle iddiaya giren Çuhacı, ilişki için anlaştığı travesti Murat Taç'ı para anlaşmazlığı sırasında "Sıkıyorsa vur" demesi üzerine öldürdüğünü söyledi. Özbakan'ın Çuhacı'nın iki cinayetine tanık olduğu, diğer iki cinayeti de bildiği öğrenildi. 
     Kartal'da ormanlık alanda yakılmış cesetleri bulunan Begüm Tenekekesen ve Gökçen Şendin ile Şişli'de Nihal Tezkurtaran'ın, Beşiktaş'ta da Taç'ın öldürülmesine ilişkin gözaltına alınan Çuhacı ile Özbakan, Asayiş Şube Müdürlüğü'ndeki sorgularının ardından Şişli Adliyesi'ne sevkedildi. Cinayetleri itiraf ettiği belirtilen Çuhacı'nın gasp iddialarını ise kabul etmediği öğrenildi. 
     Polis yetkilileri son cinayetin ise fantezi arayışı sonrası işlendiğine dikkat çekti. Çuhacı, polis ifadesinde, Taç'ı nasıl öldürdüğü şöyle anlattı 
     "27 Kasım'da Özbakan'la Galatasaray - Fenerbahçe maçı için iddiaya girdik. Kaybeden diğerine sadece o gece için sevgili ayarlayacaktı. İddiayı kazandım. Arabayla dolaşırken Şişli'de yol kenarında bir kadına rastladık. Anlaşıp evine gittik. Taç'ın travesti olduğunu görünce sinirlenip çıktık. Sonra Taç'la beraber olmaya karar verdim. Görüşüp Etiler'de buluştuk. Arabada pazarlık yapmaya başladım. 450 YTL istedi. 150 YTL teklif ettim. Bunun üzerine bana 'Sen o parayla ancak annenle beraber olursun' deyince silahı çıkartıp ona doğrulttum. Bu kez 'G... sıkıyorsa vur' deyip tahrik etti. Ben de tetiğe bastım. Bu sırada Şule de bütün olanları gördü." Hemşire sevgilinin ise Taç cinayetinin yanı sıra randevuevi işlettiği bildirilen Nihal Tezkurtaran cinayetinin tanığı olduğu, diğer iki cinayeti ise bildiği öğrenildi. 
     
</TEXT>
</DOC>
