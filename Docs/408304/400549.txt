<DOC>
<DOCNO> 400549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/ekonomi/aeko.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anaokulu öğretmeninden özelleştirme uzmanı olmaz 
</HEADLINE>
<TEXT>


DDK 'Uzman' diye Alman dili, prehistorya, Ön Asya arkeolojisi, anaokulu öğretmeni ve sekreterlik okumuşlar işe alınmış. Müşavir kadroları, sınavsız kadro alma yeri olarak kullanılmış 


Türkiye'nin en büyük KİT'lerinin özelleştirme işlemlerini yürüten 'uzman' kadrolarında İngiliz ve Alman dili ve edebiyatı, Prehistorya ve Ön Asya Arkeolojisi, anaokulu öğretmenliği, sekreterlik gibi dallardan mezun olanların bile bulunduğu belirlendi. Cumhurbaşkanlığı'na bağlı Devlet Denetleme Kurulu'nun Özelleştirme İdaresi'nin ÖİB 2001 sonrası faaliyetleriyle ilgili olarak hazırladığı raporda, İdare, atamalarda keyfi davranmakla suçlandı. 

Yöntemli aşıldı 
Yönetmeliğe göre, uzman ve uzman yardımcılarının hukuk, iktisat, siyasal, işletme, iktisadi ve idari bilimler ile mühendislik fakültelerinin gerek duyulan bölümlerinden mezun olmaları ve yükselme sınavında başarılı olmalarının zorunlu olduğu hatırlatılan raporda, uygulamada sınav zorunluluğunun çeşitli yöntemlerle aşıldığı belirtildi. 
Başka kurumlardan gelenlere sınav uygulanmadığı ilk kez kamu hizmetine girenlerin önce istisnai memurluklara sonra da uzman yardımcılığına veya uzmanlığa atandıkları, hiçbirinin sınavdan geçmediği belirtildi. 

Arkeolog uzman 
DDK raporunda proje gruplarında görevlendirilen ve KİT'lerin özelleştirme işlemlerini gerçekleştiren uzmanlar arasında iktisat, işletme, maliye, mühendislik gibi dallarda eğitim almış olmaları gerekirken başka bölümlerden atamalar yapıldığı belirtildi. 
Raporda, "Grafik tasarım, İngiliz dili ve edebiyatı, Alman dili ve edebiyatı, prehistorya ve Ön Asya arkeolojisi, siyaset yönetimi, anaokulu öğretmenliği, sekreterlik gibi dallardan mezun olanların" bulunduğu ifade edildi. 

Geçici müşavirden sürekli kadroya Raporda, istisnai memurluklardan olan başkanlık müşavirliği ile basın ve halkla ilişkiler müşavirliği kadrolarının, memuriyet sınavlarından geçmemiş ve gerekli hizmet süresine sahip olmayan kişileri ÖİB'in sürekli kadrolarına atayabilmek veya görevden alınan personele kadro yaratmak için sıklıkla kullanıldığı belirtildi. 
Raporda, atamalardaki keyfiliklerin hoşnutsuzluklara neden olduğu, çalışma ortamının olumsuz etkilendiği bildirildi. 


</TEXT>
</DOC>
