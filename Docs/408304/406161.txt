<DOC>
<DOCNO> 406161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/guncel/gun01.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun trafikte kamyon yasağı 
</HEADLINE>
<TEXT>


İstanbul'da trafiğin yoğun olduğu 06.00-10.00 ile 16.00-22.00 saatleri arasında kamyonların çevre yollarına girişi yasaklandı 

İSTANBUL Milliyet 

İstanbul Büyükşehir Belediyesi, kentte trafiğin yoğun olduğu saatlerde "kamyon yasağı" uygulandığını bildirdi. Basın Danışmanlığı'ndan yapılan yazılı açıklamada, trafiğin yoğun olduğu 06.00 - 10.00 ile 16.00 - 22.00 saatleri arasında ağır tonajlı kamyonların çevre yollarına girişinin yasaklandığı belirtildi. 
Ulaşım Koordinasyon Merkezi'nin kararı doğrultusunda, çevre yolları ile Boğaz köprülerine kamyon girişinin yasaklandığı kaydedildi. Açıklamada, "D - 100 Karayolu, O - 2 Otoyolu ve bunların bağlantı yollarına, sabah 06.00-10.00 ile akşam 16.00-22.00 saatleri arasında, kamyon, TIR, çekiciler ve akaryakıt tankerleri giremeyecek. Şehir içi nakliye yapan ve transit geçen tüm ağır vasıtalar, 10.00-16.00 ile 22.00-06.00 saatleri arasında otoyol ve katılım noktalarını kullanabilecek" denildi. 
Boğaziçi Köprüsü'nde kamyonet ve kamyon giriş yasağı 24 saat uygulanacak. Akaryakıt ve LPG taşıyan araçlar, Büyükşehir Belediyesi Toplu Ulaşım Hizmetleri Şube Müdürlüğü'nden alınacak izin belgesiyle 11.00-15.00 ve 22.00 - 06.00 saatleri arasında girebilecek. 





</TEXT>
</DOC>
