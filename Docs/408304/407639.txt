<DOC>
<DOCNO> 407639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko43.html </URL>
<DATE> 2005/12/29/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
ÇAYKUR, yaş çay ödemelerini tamamladı 
</HEADLINE>
<TEXT>

     ÇAYKUR Genel Müdürü Ekrem Yüce, 2005 yılında tahakkuk eden ve ÇAYKUR tarafından ödenmesi gereken 310.8 milyon YTL ürün bedeli ödemelerinin, bugün itibariyle tamamlandığını bildirdi. 
     Yüce, yaptığı yazılı açıklamada, 10 Mayıs 2005'te açtığı yaş çay kampanyası 21 Ekim 2005'de tamamlayan ÇAYKUR'un, son yılların en verimli yaş çay kampanyası olan bu dönemde, üreticilerden 603 bin 561 kilogram yaş çay satın aldığını belirtti. 
     2005 yılı geneli itibariyle üreticilerden aldıkları yaş çayın, ÇAYKUR tarafından ödenmesi gereken ürün bedelinin 310.8 milyon YTL olarak tahakkuk ettiğini kaydeden Yüce, şöyle devam etti 
     ''2003 ve 2004 yıllarında olduğu gibi 2005 yılında da tahakkuk eden ve ÇAYKUR tarafından ödenmesi gereken 310.8 milyon YTL ürün bedeli ödemeleri, bugün itibariyle tamamlanmıştır. Bu vesile ile kampanya döneminde ÇAYKUR'un programlarına ve uygulamalarına uyan ve çay mübayaasına büyük titizlikle sahip çıkan, başarılı bir sezon geçirmemize vesile olan ve alım vasıflarına uygun çay verme titizliğini gösteren müstahsillerimize, ÇAYKUR'un müstahsiline, bölgesine ve bölge ekonomisine en başarılı şekilde hizmet vermesi için gayret gösteren tüm personeline teşekkür ediyorum. Hiçbir zaman bizi yalnız bırakmayan, tercihleriyle kurumumuza ve ülkemize katkı sağlayan bütün tüketicilerimizin, yeni yılını ve yaklaşan Kurban Bayramı'nı kutlar, bölgemize ve ülkemize hayırlı olmasını temenni ederim.'' 
     
</TEXT>
</DOC>
