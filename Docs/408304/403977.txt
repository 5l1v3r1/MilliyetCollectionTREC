<DOC>
<DOCNO> 403977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko05.html </URL>
<DATE> 2005/12/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye turist sayısında 20 milyonluk sınırı aştı 
</HEADLINE>
<TEXT>

     Türkiye’ye gelen yabancı ziyaretçi sayısı ocak- kasım döneminde geçen yılın aynı dönemine göre, yüzde 21.1’lik artarken, ilk kez 20 milyon turist sınırını aştı. 
     Türkiye’ye yılın ilk 11 ayında gelen turist sayısı 20 milyon 259 bin 236’ya ulaştı. 
     Kültür ve Turizm Bakanlığı ocak-kasım dönemine ilişkin turizm istatistiklerini açıkladı. Buna göre, ocak-kasım döneminde Türkiye’yi ziyaret eden yabancı sayısı geçen yılın aynı dönemine göre yüzde 21.1 oranında artarak son yılların rekorunu kırdı. Kasım ayındaki 1 milyon 51 bin 767 kişiyle Türkiye’ye yılın ilk 11 ayında gelen yabancı ziyaretçi sayısı 20 milyon 259 bin 236 kişiye ulaştı. Geçen yılın ocak-kasım döneminde 16 milyon 727 bin 541, 2003 yılının aynı döneminde ise 13 milyon 385 bin 686 yabancı Türkiye’yi ziyaret etmişti. 
     Geçen yılın aralık ayında Türkiye’ye 789 bin 367 kişi gelmişti. Bu yılın son ayında da geçen yılın aynı dönemindeki düzeyde ziyaretçi gelmesi halinde 2005 yılı sonunda Türkiye’ye gelen yabancı ziyaretçi sayısı 21 milyon 48 bin 603 kişiye ulaşacak. 
     Turist sayısının 20 milyon 259 bin 236 kişiye ulaşarak rekor kırdığı ocak-kasım döneminde, turistlerin yüzde 61.24’üne denk gelen 12 milyon 406 bin 456’sını OECD 
     ülkelerinden gelenler, yüzde 27.24’üne denk gelen 5 milyon 519 bin 114’ünü doğu Avrupa ülkelerinden gelenlerden oluştu. 
     OECD ülkelerinden gelen yabancıların sayısı geçen yılın aynı dönemine göre yüzde 18.9’luk artış gösterdi. Doğu Avrupa’dan gelen turist sayısı ise yüzde 21 arttı. 
     
     ALMANYA İLK SIRADA 
     Ocak-kasım döneminde Türkiye’ye en çok ziyaretçi gönderen ülke sıralamasında Almanya yüzde 20.26’lık payla ilk sırada yer aldı. Söz konusu dönemde Almanya’dan Türkiye’ye 4 milyon 104 bin 64 kişi geldi. Geçen yılın aynı döneminde bu sayı 3 milyon 837 bin 301 kişi olarak gerçekleşmişti. 
     Almanları yüzde 8.97’lik payla Ruslar ve yüzde 8.74’lük payla İngilizler izledi. Söz konusu dönemde Türkiye’ye 1 milyon 816 bin 601 Rus ve 1 milyon 771 bin 202 de İngiliz geldi. Bu ülkeleri Bulgaristan, Hollanda, İran, Fransa, Yunanistan, Belçika, Avusturya, ABD, İsveç, İtalya, İsrail ve Azerbaycan izledi. 
     2005 yılının 11 ayında Türkiye’ye gelen toplam 20 
     milyon 259 bin 236 yabancı ziyaretçinin yüzde 4.2’sine denk gelen 848 bin 406’sını ise günübirlikçilerin oluşturduğu belirlendi. Bu dönemde yurtdışına çıkan Türk vatandaşı sayısı ise 7 milyon 566 bin 588 olarak açıklandı. 
     
</TEXT>
</DOC>
