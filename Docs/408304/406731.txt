<DOC>
<DOCNO> 406731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonspo08.html </URL>
<DATE> 2005/12/26/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dünya Kupası dergisinden, hayal kırıklığı 'top ten'i Türkiye 2. sırada 
</HEADLINE>
<TEXT>

     RADİKAL SPOR 

Kupa onlarsız oynanacak Almanya'da yayımlanan Dünya Kupası özel dergisi, turnuvaya katılamadıkları için hayal kırıklığı yaratan ülkeler listesinde, play-off turunda elenen Türkiye'yi ikinci sıraya koydu. 
     FIFA lisansıyla Almanya'da yayımlanan Dünya Kupası özel dergisi, turnuvaya katılamadıkları için hayal kırıklığı yaratan ülkeler sıralamasında Türkiye'yi ikinci sırayı koydu. 'Hayal kırıklığı top ten' listesi hazırlayan dergi Galatasaraylı Rigobert Song'un kaptanlığını yaptığı ve kadrosunda Eto'o gibi kalbur üstü bir yıldızı barındıran Kamerun'u listenin en üst sırasına yerleştirirken, play-off turunda İsviçre'ye elenen ve bir önceki kupanın 'üçüncülük' unvanına sahip Türkiye'yi de ikinci sıraya oturttu. Listenin üçüncü sırasında Alvaro Recoba, Diego Forlan, Marcelo Zaleyata gibi isimlere rağmen play-off turunda Avustralya'ya penaltılarla elenen Uruguay var. 
     2012 Dünya Kupası'nı düzenleyecek olan Güney Afrika ise listenin dördüncü sırasında yer alıyor. Dünya Kupası organizasyonunun gediklilerinden olan ve bu kez turnuvayı televizyon karşısında seyretmek zorunda olan ülkelerden Nijerya beşinci sıranın sahibi. Eleme gruplarında Türkiye'yle aynı grupta yer alan ve iyi futboluna karşın istediği sonucu elde edemeyen Danimarka ise listeye altıncı sıradan girmiş. Yedinci sırada ise Mondragon ve Cordoba'nın ülkesi Kolombiya var. 
     2002'nin açılış maçında son şampiyon Fransa'yı 1-0 yenerek büyük sükse yapan ve çeyrek finalde İlhan Mansız'ın uzatma dakikalarındaki golüyle Türkiye'ye elenen Senegal de listenin sekizinci sırasında yer alıyor. Yine eleme gruplarında Türkiye'nin rakiplerinden olan ve en önemlisi 'Son Avrupa şampiyonu' gibi bir unvana sahip olan Yunanistan, listenin dokuzuncu sırasında. Listenin son sırasında da sürekli kan kaybeden ve geçmişteki saygın konumunu arayan bir ülke yer alıyor. Bu ülke, uzun süredir Avrupa futboluna yıldız sunamayan ve iki ünlü takımı Anderlecht ve Brugge, yer aldığı Şampiyonlar Ligi gruplarını genellikle sonuncu sırada bitiren Belçika. Spor Servisi 
     
     Hayal kırıklığı 'top ten'i 

     

1. Kamerun 2. Türkiye 3. Uruguay 4. Güney Afrika 5. Nijerya 6. Danimarka 7. Kolombiya 8. Senegal 9. Yunanistan 10. Belçika      

     
</TEXT>
</DOC>
