<DOC>
<DOCNO> 406077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur10.html </URL>
<DATE> 2005/12/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Aygül’ün ailesi cenazesini istiyor 
</HEADLINE>
<TEXT>

     Sıtkı GÖNEN- H. Hüseyin TEMEL AFŞİN Kahramanmaraş , DHA 

İNGİLTERE’de çocukları olmadığı için şiddetli geçimsizlik yaşadığı kocası 34 yaşındaki Kemal Doğan tarafından bıçakla öldürülen 23 yaşındaki Aygül Doğan’ın Kahramanmaraş’ın Afşin İlçesi’nde oturan ailesi perişan oldu. 5 yıldır görmedikleri kızlarının cenazesinin Afşin’e getirilmesi için yardım isteyen anne 49 yaşındaki Basey Doğan, Kızımın cenazesinin ülkesinde toprağa verilmesini istiyorum'' dedi. 
     5 yıl önce kaçak gittikleri Londra’nın Stramford Hill semtinde oturan mağaza işletmecisi Kemal Doğan, aynı zamanda akrabası olan eşi Aygül’ü 15 gün önce evlerinde boşanma tartışması’ sırasında bıçaklayarak öldürdü. Cinayetten sonra Kemal Doğan, Londra’da tutuklanırken, Aygül Doğan’ın cesedi de bu ülkede kaldı. Aygül Doğan’ın ölüm haberiyle yıkılan anne Basey Doğan ve babası Hüseyin Doğan ile yakınları gözyaşına boğuldu. 15 gündür kızlarının cenazesinin akıbeti hakkında bilgi alamadıklarını belirten 4 çocuk annesi Basey Doğan, Aygül, benim tek kız çocuğumdu. 10 yıl önce akrabamız Kemal ile evlendirdik. Evliliklerinin 5’nci yılında kaçak olarak İngiltere’ye gittiler. 5 yıldır kızımı görmüyordum'' diye gözyaşı döktü. 
     Kızı ile damadı arasında çocukları olmadığı için şiddetli geçimsizlik yaşandığını belirten anne Doğan, 18 gün önce kızım telefonla arayarak artık boşanmak istediğini, dayanamadığını söyledi. Ben de biraz daha sabretmesini, İleride çocukları dünyaya gelirse mutlu olabileceklerini anlattım. Bu konuşmadan 3 gün sonra kızımın ölüm haberini aldık. Kızımın cenazesi nerede, ne yaptılar, hiç bir bilgimiz yok. Tek isteğim kızımın cenazesinin ülkesine getirilmesi'' diye konuştu. 
     Baba Hüseyin Doğan da, Almanya’da yaşayan bir akrabaları aracılığıyla bilgi almaya çalıştıklarını belirtip, cenazenin getirilip, Türkiye’de defnedilmesi için Dışişleri Bakanlığı yetkililerinden yardım istedi. 
     
</TEXT>
</DOC>
