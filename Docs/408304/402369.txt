<DOC>
<DOCNO> 402369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur17.html </URL>
<DATE> 2005/12/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Dikkat Uyarı SMS'leri hastanelik edebilir 
</HEADLINE>
<TEXT>

     Kaçak ve kayıt dışı cep telefonlarının devre dışı bırakılacak olması ve buna ilişkin gönderilen SMS’ler sonrası bayi önlerinde oluşan kuyruklar, yaralanmalarla sonuçlanan olaylara yolaçtı. 
     Mobil İletişim Sistemleri ve Araçları İş Adamları Derneği MOBİSAD , kayıt dışı telefonların 13 Aralık gününe kadar kayıt altına alınmasının hangi sistem kullanılırsa kullanılsın mümkün olmadığını açıkladı. 
     MOBİSAD yaptığı açıklamayla, kayıt dışı telefonların kayıt altına alınması için Telekomünikasyon Kurumu’nun ek süre tanıması gerektiğini bildirildi. 
     Kayıt dışı telefonların alım ve satımını ortadan kaldırmayı amaçlayan yasanın 12 Temmuz 2005’te yürürlüğe girdiği hatırlatılan açıklamada, yasanın öngördüğü CEIR sisteminin kurulması ile ilgili ihalenin iki kez ertelenmesi, bir kez Kamu İhale Kurumu tarafından iptal edilmesi ve mevzuat düzenlemeleri nedeniyle, kayıt dışı telefonların kayıt altına alınması için tanınan 5 aylık sürenin 4 ay 3 haftasının boşa geçtiği vurgulandı. 
     
     SMS GAZİLERİ 
     Açıklamada, telefon bayileri önünde yüzlerce vatandaşın sorgulama ve kayıt yaptırabilmek için gece geç saatlere kadar beklediği belirtilerek, vatandaşlar ve iş yeri çalışanları arasında yaralamalara varan olayların yaşandığı hatırlatıldı. Açıklamada ayrıca, telefon işletmelerinin normal ticari faaliyetlerini yürütemez hale geldiği belirtildi. 
     Yasal düzenlemeye karşı çıkan kayıt dışı ticaret yapanların ve lobilerin yürüttüğü olumsuz çalışmaların da kaygı verici olduğu belirtilen açıklamada, Telekomünikasyon Kurumu’nun da içinde bulunduğu bütün tarafların, yaptığı "imei" kayıt hatalarının yarattığı sıkıntıları yasaya yüklenmeye çalıştıkları vurgulandı. 
     
</TEXT>
</DOC>
