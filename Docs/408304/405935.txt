<DOC>
<DOCNO> 405935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun17.html </URL>
<DATE> 2005/12/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Skandal Kök hücre araştırması yalan çıktı 
</HEADLINE>
<TEXT>

     Kopyalama yoluyla insana ait kök hücre elde ettiğini açıklayan ancak daha sonra meslektaşları tarafından verileri çarpıtmakla suçlanan Güney Koreli bilim adamı Hwang Woo-suk’un çalışmasının sahtekarlık içerdiği anlaşıldı. 
     Hwang’ın bağlı olduğu Seul Ulusal Üniversitesi, şikayet üzerine bu çalışmayla ilgili bir araştırma yaptı ve Hwang’ın sahtekarlık yaptığı sonucuna varıldığını açıkladı. 
     Üniversite tarafından bugün yapılan açıklamada, "Hwang’ın elde ettiğini ileri sürdüğü 11 kök hücre dizisinden en az 9’u ile ilgili veriler sahte" denildi. 
     Açıklamada, bu tür bir tavrın, bilimin güvenilirliğine köklü zararlar vereceği belirtildi. 
     Hwang’ın çalışmasını destekleyen Güney Kore hükümeti tarafından yapılan açıklamada da, üniversitenin ulaştığı bu sonuçtan sonra bu araştırmaya yönelik desteğin çekilebileceği belirtildi. 
     Bilim ve Teknoloji Bakanlığı tarafından yapılan açıklamada, durumun utanç verici olduğu belirtilerek, "hükümet, üniversitenin soruşturmasının sonucuna güvenmektedir. Profesör Hwang Woo-suk’a araştırma fonu tahsisinin durdurulması da dahil olmak üzere hükümet tarafından alınabilecek önlemler değerlendirilmektedir" denildi. 
     
     İSTİFA 
     Sahtekarlık yaptığına ilişkin suçlamaları daha önce reddeden ve üniversitenin soruşturmasının sonucunun beklenmesi gerektiğini açıklayan Hwang ise, soruşturma sonucunun olumsuz çıkması üzerine üniversitedeki görevinden istifa etti. 
     Üniversitedeki odasından ayrılırken gazetecilerin sorularını yanıtlayan Hwang, "Yarattığım şok ve hayal kırıklığından ötürü halktan özür diliyorum. Özür dileğimin bir göstergesi olarak üniversiteden istifa ediyorum" dedi. 
     Hwang, Science dergisinde Mayıs ayında yayımlanan makalesinde belirttiği, "hastaya özgü kök hücre elde edilmesi teknolojisini ürettiği" yolundaki ısrarını ise bugün de sürdürdü. 
     Hwang, "Bu teknoloji Güney Kore’ye aittir ve bu ileride de görülecektir" dedi. 
     
</TEXT>
</DOC>
