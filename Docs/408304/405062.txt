<DOC>
<DOCNO> 405062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy09.html </URL>
<DATE> 2005/12/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Milli Eğitim Bakanı'ndan kar tatiline tepki... 
</HEADLINE>
<TEXT>

     Milli Eğitim Bakanı Hüseyin Çelik, ''Valilerimize sesleniyorum İki parmak, 5 santimetre kar yağdı diye okullarımızı tatil etmemeliyiz'' dedi. 
     Çelik, Başkent Öğretmenevi'nde, TÜRSAB ile eğitim gezileri projelerine ilişkin imzalanan protokol töreninin ardından, gazetecilerin sorularını yanıtladı. 
     Bir gazetecinin, kar nedeniyle Ankara'da bugün okulların tatil edildiğini anımsatarak, ''Okulların tatil edilmesini gerektirecek bir durum var mıydı '' sorusunu Çelik, şöyle yanıtladı 
     ''Sabah bu konuyu, Ankara valimiz ve il milli eğitim müdürümüz ile de görüştük. Meteoroloji'den aldıkları rapor, biraz ürkütücü bir rapormuş. Buzlanma olur kaygısıyla, çocuklarımıza herhangi bir zarar gelmesin endişesiyle böyle bir karar alınmış. Ben, söylediğinize kesinlikle katılıyorum. Ankara'da karasal bir iklim var. Ankara, kara alışık olan bir kenttir. Bizim, karla birlikte yaşamaya, karla birlikte normal mesaimizi sürdürmeye, okullarımızı açık tutmaya alışık olmamız lazım. Bu yönde tedbirlerimizin olması lazım. 
     Ben Dikmen'de oturuyorum. Sanırım en fazla kar orada yağıyor, baktım yerde 5 santimetre kar var. Keçiören'de de hiç olmadığını söylüyorlar, Sincan'da da hiç yokmuş. Ben özellikle bugünkü havanın, bugünkü durumun Ankara'da okulların tatil edilmesi için yeterli bir durum olmadığını düşünüyorum. Buralarda yetki sayın valilerimizdedir ama onlar da Meteoroloji'den aldıkları bilgilere göre böyle bir karar almışlar. Ama sabaha doğru kar durdu ve görüyorsunuz hayat normale döndü.'' 
     
     ''İSTANBUL FARKLI'' 
     İstanbul'un farklı bir durumu olduğunu kaydeden Çelik, İstanbul'un göç alması nedeniyle ''iri bir şehir haline geldiğini'' söyledi. 
     Çelik, şöyle devam etti 
     ''Dolayısıyla İstanbul'da bu tedbirler belki alınabilir ancak Ankara'da ve yurdun diğer taraflarında buna çok sık başvurulmaması gerektiğini düşünüyorum. Çok zaruri, gerçekten çok kötü şartlar olmadıkça, büyük fırtınalar olmadıkça okulları tatil etmememiz gerekiyor. Eğer kar yağdı diye okulları tatil ederseniz mesela Kars'ta, Ağrı'da, Van'da okulları hiç açmamanız lazım. Çünkü 7-8 ay boyunca oralarda kış şartları mevcuttur ve oralarda çok daha şiddetli soğuk vardır. 
     Bugün Ankara valimiz ile görüşürken dedim ki 'Rusya'da şöyle bir usul vardır. Eğer sıcaklık eksi 50 derecenin üstüne çıkarsa okullar otomatikman tatil edilir.' Ama eğer eksi 1, eksi 2 veya eksi 5 derecede okulları tatil edersek, eğitim-öğretim yapmakta zorlanırız, çok büyük sıkıntılar çekeriz.'' Türkiye'de tatillerin çok fazla olduğunu söyleyen Çelik, şunları kaydetti 
     ''Malum, dini bayramlarımız, milli bayramlarımız var, diğer birçok günlerimiz var. Bunlardan dolayı 180 gün olan eğitim-öğretim süresini denkleştirmede zaten zorluklarımız var. Bir de böyle üzerine kar tatilleri, yağmur, sel tatilleri gelince biz eğitim öğretim yapamayız. 
     Onun için ben basın aracılığıyla değerli valilerimize sesleniyorum Şüphesiz ki bir yavrumuzun burnunun kanaması bile bizi çok üzer. Sürücülerimizi eğitmemiz lazım, velilerin çok tedbirli olması gerekiyor. Ama iki parmak kar yağdı diye, 5 santimetre kar yağdı diye bence okullarımızı tatil etmemeliyiz. Grip salgını söz konusu olacaksa, bunun ötesinde vahim şartlar oluşmuşsa şüphesiz ki yetki valilerimizdedir ve okullarımızı tatil edebilirler. Bir kez daha altını çizmek istiyorum. Bugün Ankara'da okulların tatil edilmesi için bir ortam olduğu kanaatinde değilim. Ama vali de Meteoroloji'nin raporuna göre karar vermiş. Umarım ki önümüzdeki günlerde daha tedbirli oluruz.'' 
     
</TEXT>
</DOC>
