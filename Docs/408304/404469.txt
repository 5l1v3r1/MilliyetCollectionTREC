<DOC>
<DOCNO> 404469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/yazar/dundar.html </URL>
<DATE> 2005/01/01/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Hercai leyleğin sırtında... 
</HEADLINE>
<TEXT>


Kendimi ıslah ettiğim yıl oldu 2004... 
Gözü dönmüşçesine çalışmayı ve düşünde bile ha bire yazı yazmayı matah sanan bir adamı tedaviye aldım. 
Ona, hayatın koşuşturmadan ibaret olmadığını anlattım. 
Havada gördüm hercai leyleği binip sırtına 3 kıtayı gezdim. 
Hepsi bir yıla nasıl sığdı bilmem ama yerkürenin değişimine tanıklık ettim. 

Atina'dan Larnaka'ya uçtum şubatta Ledra Palas önünden son duvarı vizesiz geçtim. 
Yaklaşan ırkçılığın ayak seslerini duydum Viyana'da bir Türk restoranında... 
Paris'te, kulaklığıma çalınan notalara dizeler yakıştırarak yürüdüm bir pazar sabahı Seine Nehri kıyısında... 
Sonra "Doğu'nun limanları"na çevirdim leyleğimin yönünü... 
Beyrut, binalarındaki kurşun deliklerini sıvıyordu eski bir yarayı sararcasına... Balkon perdeleri, yaslı pelerinler gibi uçuşuyordu. Ve Firuz'un sesi arakla karışınca adamın ayağını yerden kesiyordu. 
Hizbullah kararg hından dünyaya baktım. 
Şatila'da bir kreşte gözyaşımı bıraktım. 
"Kanunsuz vadi" Bar Elias'tan geçtim bir akşam vakti usulca süzülüp Şam'ın yamacından, Amman'a vardım. 
Diyarbakır'da bir eyvan gecesinde halay çekerek uğurladım baharı... Yazı, Mardin'de mahlep şarabının sarhoşluğuyla karşıladım. Güzelim bir konağın penceresinden, uçsuz bucaksız bir coğrafyanın uyanışına bakakaldım. 
Bağdaş kurdum Hasankeyf surlarının dibinde... Ayaklarımı Dicle'ye salıp şabot balığı yedim, 77 medeniyetin gölgesinde... 
Haziranda nutuk attım, N zım'ın mezarı başında, Moskova'da... 
Mao'yu gördüm Pekin'de uzun bir kuyruğun ucunda, boylu boyunca yattığı mozolenin içinde... 
Seul'de bir vejeteryan sofrasında bağdaş kurdum dostlarla... 
Sonbaharda New York'ta tangonun çağrısıyla aşka geldim ve terör korkusunu tattım, balkonlarında çiçekten çok bayrak asılı bu dünya başkentinde, bir seçim arifesinde... 
Dünya, yeni duvarlar örerken eski kinlerin bahçesine, Berlin'de bir müzede yaşlı duvardan artakalanları ve bir zamanlar o duvardan kaçmak için çırpınanları gördüm. 
Batı Trakya'yı kat ettim boydan boya, Selanik yolunda... İskeçe'de, Gümülcine'de işler değişiyordu. 
Yorgun Amsterdam, çokkültürlülük adlı bir insanlık düşünü toprağa veriyordu. 
Ve yoksul Erivan, 90 yıllık bir öfkeyi dipdiri muhafaza ediyordu. 
Brüksel'de bitti sene... 
Yağmurlu bir aralık sabahı, Türkiye'nin önüne yepyeni bir yol açılıyordu. 

Dünyanın değişiminden bendeniz de aldım payımı... 
Zamanı kullanmayı öğrendim o beni pervasızca kullanmışken bunca sene... 
Terbiye ettim kendimi... 
Dizginlerini elime aldım, bunca zaman dingilinde şuursuzca sürüklendiğim hayat arabasının... 
Vazgeçemem sandığım huylarımdan caydım. 
"Hiç vaktim yok" mazeretini naftalinleyip rafa kaldırdım. 
Nafile telaşlar, can sıkıcı uğraşlar, sıradan arkadaşlar kalabalığından kendime ve sevdiklerime yer açmanın sırrına vardım. 
O sayededir ki, hercai leyleğin sırtında kanatlandım. 
Zaman, alımlı bir sevdalıya dönüştü, kuşbakışı bakınca... dingin uzanıp yatınca... 
Bu yıl ve her daim, darısı başınıza .. 



</TEXT>
</DOC>
