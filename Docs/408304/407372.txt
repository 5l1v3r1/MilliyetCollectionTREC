<DOC>
<DOCNO> 407372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo16.html </URL>
<DATE> 2005/12/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sivassporlu futbolcular transferin gözdesi... 
</HEADLINE>
<TEXT>

     Turkcell Süper Ligi takımlarından Sivasspor'un bazı futbolcuları, transferin gözde isimleri arasında yer alıyor. 
     Ligin ilk yarısında gösterdiği performansla futbolseverlerin begenisini toplayan Sivasspor, ligin ikinci yarısı öncesinde kadrosunu güçlendirmek için transfer çalışmalarına hız verdi. 
     Genel menajer Bülent Uygun ve transfer komitesinin yaptığı çalışmalar sonucu İstanbulsporlu Cem Can ve Diyarbakırspor'un kalecisi Oğuz Dağlaroğlu ile prensipte anlaşan kırmızı-beyazlı ekip, Vestel Manisasporlu Ahmet Kolcu ve Elazığsporlu Muharrem ile de görüşmelerini sürdürüyor. 
     Forvet mevkiine yabancı futbolcu arayışlarını da Avrupa'da ve Brezilya'da sürdüren Sivasspor'un, ikinci yarı öncesinde 1'i yabancı 3 futbolcuyu daha kadrosuna katması bekleniyor. 
     Bu arada ligin ilk yarısında ortaya koyduğu futbolla, Milli Takımlar Teknik Direktörü Fatih Terim tarafından Antalya'da düzenlenen Geniş Tabanlı A Milli Futbol Takımı Kampı'na çağrılan savunma oyuncusu Hayretttin Yerlikaya'ya, Fenerbahçe, Galatasaray, Beşiktaş ve Trabzonspor'un talip olduğu bildirildi. 
     Orta saha oyuncu Ertuğrul'un İkinci Lig A Kategorisi takımlarından Bursaspor ile kiralık olarak anlaştığını belirten kulüp yetkilileri, yeşil-beyazlı ekibin, kaptan Muhammed ve Mehmet Yıldız'ı da kadrosuna katmak istediğini bildirdiler. 
     Kaptan Muhammed'e Elazığspor'un da talip olduğunu ifade eden yetkililer, ayrıca genç oyuncu Sezgin ve kaleci Akın'ı da Yozgatspor'un transfer etmek istediğini kaydettiler. 
     
</TEXT>
</DOC>
