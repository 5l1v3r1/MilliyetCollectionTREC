<DOC>
<DOCNO> 408002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonsiy23.html </URL>
<DATE> 2005/12/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Üniversite kurulacak şehirlerde büyük sevinç... 
</HEADLINE>
<TEXT>

     Adıyaman Belediyesi, TBMM Genel Kurulu'nda, kente yeni üniversite kurulmasına ilişkin tasarının kabul edilmesini, tarihi Adıyaman Kalesi'nden top atışı yaptırarak kutladı. 
     AA muhabirinin aldığı bilgiye göre, aralarında Adıyaman'ın da bulunduğu 15 ile yeni üniversite kurulmasına ilişkin tasarının dün kabul edilmesi, Adıyaman'da sevinçle karşılandı. 
     Adıyaman Belediyesi, üniversite kurulacak olmasını, ramazan ayında iftar saatinde kullanılan tarihi Adıyaman Kalesi'ndeki topu ateşleyerek kutladı. 
     Kutlamalar çerçevesinde, ayrıca cadde ve sokaklar bayraklarla süslendi, davul-zurna eşliğinde vatandaşlar halay çekti. 
     Ayrıca, belediye hoparlöründen, Adıyaman'da üniversite kurulması konusunda destek veren Başbakan Recep Tayip Erdoğan, Milli Eğitim Bakanı Hüseyin Çelik ve milletvekillerine teşekkür edildi. 
     Adıyaman Belediye Başkanı Necip Büyükaslan, AK Parti İl Başkanı Ahmet Aydın ve belediye meclis üyeleriyle birlikte düzenlediği basın toplantısında, uzun yıllardır Adıyaman'da üniversite kurulması için girişimlerde bulunduklarını ve sonuca ulaşmayı başardıkları için mutlu olduklarını söyledi. 
     
     UŞAK'TA BELEDİYE ŞÖLEN DÜZENLEDİ 

     Uşak'ın, 15 yeni üniversite kurulacak yerler arasında bulunması, kentte sevinçle karşılandı. 
     15 yeni üniversite kurulmasına ilişkin tasarının TBMM Genel Kurulu'nda kabul edilmesi üzerine Uşak Belediyesi tarafından şölen düzenlendi. 
     Uşak Belediyesi önündeki şölene Uşak Valisi Kayhan Kavas, AKP Uşak milletvekilleri Alim Tunç ve Ahmet Çağlayan, Belediye Başkanı Mesut Apaydın, Ticaret ve Sanayi Odası Yönetim Kurulu Başkanı İsmail Karaman, il protokolü ve vatandaşlar katıldı. 
     Milletvekilleri Çağlayan ve Tunç, Uşak milletvekillerinin üniversite için 2002 yılında TBMM'ye başvurduklarını anımsattı. Sivil toplum örgütleri, yerel basın ve tüm Uşak halkına verdikleri destek için teşekkür eden Çağlayan ve Tunç, üniversitenin bir kentin bacasız fabrikası olduğunu, Uşak Üniversitesi'nin kentin önünü açacağını dile getirdi. 
     Belediye Başkanı Mesut Apaydın da konuşmasında, kente üniversite kurulması kararının tüm Uşaklılar'ın başarısı olduğunu belirterek, "Yılbaşı, Kurban bayramı ve üniversiteyi bir arada kutluyoruz. Kültürlü bir şehir olacağız. 30 bin üniversiteli kentimize gelecek. Yılda 30 milyon dolar girdi sağlanacak. Doğalgaz geldi, üniversite kuruluyor, havaalanımız da açılıyor. Hepimize hayırlı olsun" diye konuştu. 
     Konuşmaların ardından müzik eşliğinde havai fişek gösteri yapıldı. 
     Milletvekili Alim Tunç ve Belediye Başkanı Mesut Apaydın halay çekti. 
     
</TEXT>
</DOC>
