<DOC>
<DOCNO> 402324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko17.html </URL>
<DATE> 2005/12/10/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İş Bankası'ndan Maximum nakit noktası hizmeti... 
</HEADLINE>
<TEXT>

     İş Bankası, müşterilerinin bankamatik dışında akaryakıt istasyonlarında bulunan ''Maximum Nakit Noktası''ndan para çekmelerini sağlayan sistemi hayata geçirdi. 
     İş Bankası'ndan yapılan açıklamaya göre, İş Bankası bankamatik kartı ve maximum kredi kartı sahipleri, bankamatiklerin yanı sıra, Türkiye çapında 60 akaryakıt istasyonunda bulunan Maximum Nakit Noktaları'ndan da para çekebilecek. 
     İstanbul, Ankara, İzmir, Antalya gibi büyük illerde başlayan uygulama, çok yakında Türkiye çapında yaygınlaştırılacak. 
     Uygulama, 7 gün, 24 saat açık olması nedeniyle öncelikle akaryakıt istasyonlarında başlatıldı. 
     Uygulamada kart sahibine ödeme yapan işyerlerinin, bankadaki hesaplarına, ödedikleri para kadar nakit transferi yapılacak. 
     İş Bankası Genel Müdür Yardımcısı Hülya Altay, hizmetin bankamatiklere ulaşılamayan noktalarda talep göreceğini belirterek, şunları söyledi 
     ''Yaptırdığımız araştırmalarda sonuçlar gösteriyor ki, İş Bankası müşterileri haftada en az bir kez akaryakıt istasyonuna uğruyor. Müşterilerimizden bu yönde gelen talepleri değerlendirerek Maximum Nakit Noktası sistemini uygulamaya koyduk. Acil nakit ihtiyacı duyulan anlarda Maximum Nakit Noktası, müşterilerimizin kurtarıcısı olacak. Özellikle Bankamatik cihazı konulamayan şehirlerarası yollarda bu hizmetin varlığı büyük önem taşıyor.'' Sistemi, akaryakıt istasyonlarının yanı sıra eczane, süpermarket gibi nakit para akışı yoğun işyerlerinde de hayata geçireceklerini ifade eden Altay, amaçlarının müşteri memnuniyetini maksimum seviyeye taşımak olduğunu kaydetti. 
     
</TEXT>
</DOC>
