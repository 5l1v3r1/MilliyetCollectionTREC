<DOC>
<DOCNO> 406035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy21.html </URL>
<DATE> 2005/12/23/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bakan Özak'ın açlıkla ilgili açıklamalarına "şehven" düzeltmesi 
</HEADLINE>
<TEXT>

     Bayındırlık ve İskan Bakanlığı'ndan yapılan yazılı açıklamada, Bakan Özak'ın bugün Bilkent Real'de düzenlenen toplantıda ''Türkiye'de açlık sınırında olan insanların rakamları çok ürkütücü ve giderek artacak'' ifadesini ''sehven'' söylediği bildirildi. 
     Açıklamada Bakan Özak'ın bu ifadeyi, ''eğer tedbir alınmaz ise artma eğiliminde olabileceği'' anlamında kullandığı vurgulandı. 
     Bayındırlık ve İskan Bakanlığı'ndan yapılan yazılı açıklamada, Bakan Özak'ın bugün, Real Hipermarketler Zinciri'nin, Gıda Bankaları ile işbirliği maksadıyla, ''Türkiye'de aşırı yoksullara destek verilmesine dönük'' toplantıya katıldığı hatırlatıldı. 
     Bakanın bu toplantıya katılmasının ana sebebinin, ''aşırı yoksul insanların sayınının azaltılması'' yönündeki gayretlere destek sağlamak olduğuna işaret edilen açıklamada, bu maksatla Trabzon'da da aşırı yoksullar için Gıda Bankası kuruluşu sağlandığı belirtilerek şöyle denildi 
     
     ''AŞIRI YOKSUL SAYISI 894 BİNE İNMİŞTİR'' 
     ''Sayın bakanın sehven Türkiye'de açlık sınırında olan insanların rakamları çok ürkütücü ve giderek artacak şeklindeki ifadesi, Eğer tedbir alınmaz ise artma eğiliminde olabileceği anlamında söylenmiştir. 
     Türkiye İstatistik Kurumu'nun DİE hesapladığı açlık sınırı rakamlarına göre, 2002 yılında 926 bin kişi iken, aşırı yoksul sayısı hükümetimizin icraatı sayesinde 894 bine inmiştir. 2004 yılı ve sonrası için Kurumun değerlendirme çalışmaları devam etmektedir. Bu rakamlardan da açıkça görüleceği üzere, hükümetimizin aldığı tedbirlerle ülkemizde aşırı yoksul kişi sayısı azalmaktadır.'' Bu arada açıklamada, tüm bu çalışmaların, Birleşmiş Milletlerin dünyanın önüne koyduğu ''aşırı yoksulluğun 2025 yılına kadar tamamen ortadan kaldırılması'' ile ''yoksululuğun 2015 yılına kadar yüzde 50 azaltılması'' hedeflerine katkı sağlamak için yapıldığına dikkat çekildi. 
     Açıklamada, ''gayretlerimizin tamamı, yoksulluğun ve açlığın olmadığı bir Türkiye ve dünyanın olmasıdır'' denildi. 
     
</TEXT>
</DOC>
