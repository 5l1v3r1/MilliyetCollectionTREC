<DOC>
<DOCNO> 408193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sondun01.html </URL>
<DATE> 2005/12/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Pakistanlı depremzedeler yeni yılı karla karşılıyor... 
</HEADLINE>
<TEXT>

     Pakistan'da 8 Ekim'de meydana gelen depremden mağdur olan milyonlarca kişi yeni yılı yağmur, soğuk hava ve karla karşılıyor. 
     Pakistanlı meteoroloji yetkilileri, 7.6 büyüklüğündeki depremden sonra evsiz kalan milyonlarca insanı, bugün yağmur, ardından soğuk hava, yarın da şiddetli kar yağışının beklediğini söyledi. 
     Yetkililer, Keşmir'in Pakistan denetimindeki bölgesinde meydana gelen şiddetli depremden sonra depremzedelere yardım çalışmalarının aralıksız devam ettiğini, şiddetli yağmur ve kar beklentisine ve sert kış koşullarına rağmen yardıma devam edeceklerini kaydetti. 
     Yardım görevlileri ve Pakistan ordusunun, helikopterler ve diğer ulaşım araçlarını kullanarak 3.5 milyon kişinin evsiz kalmasına yol açan depremin yaralarını sarmaya çalıştığı bildiriliyor. 
     Yardım görevlileri, depremzedelerin temel ihtiyaçlarını karşılayabildiklerini, ancak şiddetli kışın yardım çalışmalarını aksatabileceği ve hastalıklar için uygun koşullar oluşabileceği konusunda uyarıda bulundu. 
     Bu arada yetkililer, deprem bölgesinde dağların 2100 metre yüksekliği aşan bölgelerinde kar olduğunu, ancak bunun yardım çalışmalarını etkilemediğini ifade etti. 
     Pakistan'da resmi rakamlara göre 87 bin kişinin öldüğü depremden sonra 1500 metre yükseltinin altında yapılan çadır kentlerde 2.5 milyon kişinin yaşadığı, yüz binlerce kişinin de daha yüksek yerlerde çadırlar ve hasar görmüş evlerde oturduğu belirtiliyor. 
     BM'nin Pakistan'daki yardım çalışmalarından sorumlu yetkilisi Andrew Macleod, dün, kış boyunca da yardım çalışmalarının sürmesinin gerektiğini bildirmiş, uluslararası toplumdan yardım konusunda daha cömert davranmasını istemişti. 
     Macleod, Pakistan Keşmir'inin başkenti Muzafferabad'da yaptığı açıklamada, ''Dünyanın, bunun gerçekten ne kadar büyük bir doğal felaket olduğunu tam olarak anladığını sanmıyorum'' demişti. 
     
</TEXT>
</DOC>
