<DOC>
<DOCNO> 403737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo02.html </URL>
<DATE> 2005/12/15/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Tigana Kazanmak güzel, bir üst tura çıkamamak üzüntü verici 
</HEADLINE>
<TEXT>

     Beşiktaş Teknik Direktörü Jean Tigana, Vitoria SC Guimaraes karşısında alınan galibiyet için, ''Kazanmak çok güzel ama bir üst tura çıkamamak üzüntü verici'' dedi. 
     Tigana, maç sonrası düzenlediği basın toplantısında, bir üst tura çıkma şansını Zenit maçında yitirdiklerini ifade ederek, ''O maçta çok gol kaçırdık. O zaman kazanmayı hak etmiştik ama olmadı'' diye konuştu. 
     Galatasaray maçından kısa bir süre sonra Beşiktaş'ın iyi futbolla galip geldiğinin belirtilmesi ve neyin değiştiğinin sorulması üzerine Tigana, ''En başta rakip değişti. Galatasaray bu ekipten daha üst seviyede bir takım'' diye yanıt verdi. 
     Beşiktaş'ın gol yollarında sorun yaşamadığının, ancak savunmada hatalar yaptığının hatırlatılması üzerine Tigana, ''Bunu çalışarak düzeltebiliriz. Şimdiye kadar çok az çalışma imkanı bulduk. Üç günde bir maç yaptık. Taktik çalışması için yeterli zamanımız yoktu. İkinci yarı hazırlıklarından itibaren bunu düzeltmeye çalışacağız'' şeklinde konuştu. 
     Ailton'un neden maç kadrosuna alınmadığı sorusuna Fransız teknik adam, ''Risk almak istemedim. Baygınlık geçirdikten sonra dikkatli olmak gerekiyordu. Risk almaktansa tribünde oturmasını tercih ettim'' yanıtını verdi. 
     Tigana, Tümer ve Sergen'in birlikte oynayıp oynamayacağını soran bir gazeteciye , ''İkisi de yüzde yüz hazır olursa aynı takımda forma giyebilir. Mesela Tümer, İbrahim Üzülmez'in bölgesinde oynayabilir'' dedi. 
     ''Beşiktaş, Galatasaray maçının tekrarı için Tahkim Kurulu'na başvurdu. Siz bu konuda ne düşünüyorsunuz '' sorusu üzerine Tigana, bu konuda bilgisi olmadığını söyledi. 
     Artık Trabzonspor maçına hazırlanacaklarını ifade eden Fransız çalıştırıcı, devreyi galibiyetle kapamak amacında olduklarını ifade etti. 
     
</TEXT>
</DOC>
