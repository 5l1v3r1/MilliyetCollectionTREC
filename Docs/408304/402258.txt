<DOC>
<DOCNO> 402258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yasam/ayas.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadınlarının cinsel sorunları çok 
</HEADLINE>
<TEXT>


Danimarka'da düzenlenen kongrede Kadın Cinselliği Birincilik Ödülü'nü İrem Hattat kazandı. Hattat'ın yaptığı araştırmanın sonuçlarına göre, Türk kadınlarının yüzde 70'i orgazmı bilmiyor 

Ayşegül Aydoğan 

Danimarka'da gerçekleşen Avrupa Cinsel Fonksiyon Kongresi Kadın Cinselliği Birincilik Ödülü Türkiye'nin oldu. Aile Sağlığı Araştırma Derneği Genel Sekreteri İrem Hattat, Avrupa Seksüel Bozukluklar Birliği ESDA adına hazırladığı "Türk Kadınlarının Cinsel Fonksiyon Sorunları ve Tedavisinde rol oynayan Sosyo - Kültürel Etkenler" başlıklı çalışmasıyla ödüle layık görüldü. 
Yaşları 16-35 arasında 981 kadında yapılan araştırmada ortalama katılımcı yaşı 31.5 oldu. Araştırmada ilk cinsel birliktelik yaşama yaşı 23 olarak tespit edildi. Yüzde 86.5'i evli olan katılımcı kadınların 216'sının doğum sonrası cinsel sorunlarının arttığı belirlendi. 
En önemli sonuçlardan biri, katılımcıların yüzde 80'inin cinsel sorunlarını eşi ve partnerleriyle konuşamaması olarak saptandı. Yüzde 70 gibi yine çok yüksek bir oranda katılımcı da hayatında hiç orgazm tecrübesi yaşamadığını ifade etti. Katılımcıların yüzde 7 - 14'ü cinsel ilişkilerinde sürekli olarak acı sorunuyla karşı karşıya olduklarını kaydetti. 

İleri yaşta artıyor 
Hattat, öncelikle yaş, yaşanan şehir ve evlilikle cinsel fonksiyon sorunları arasındaki bağlantıyı incelediklerini belirterek, "Bulgularımıza göre yaş ilerledikçe kadınlarda hem acı hem de sorunlar artıyor. Bu sorunların temelinde partnerle konuşamamak yatıyor" dedi. 

Doktordan utanıyorlar 

Stresli büyük şehir hayatı cinsel hayatı da etkiliyor.Sorunu olan kadınların sadece yüzde 6'sı tedaviye başvuruyor. Yüzde 80'i bu konuda hiçbir şey yapmıyor. Yüzde 43'ü doktorla bu sorunları konuşmaktan utanıyor. Yüzde 32'si sorunlarının tedavi edilebileceğine inanmıyor.Yüzde 8'i de jinekolog, psikolog ve ürologlardan hangisinin doğru adres olduğunu bilmiyor.Utanan hastalardan yüzde 64'ü telefon hatlarıyla internet sitelerinden yardım alıyor. 


</TEXT>
</DOC>
