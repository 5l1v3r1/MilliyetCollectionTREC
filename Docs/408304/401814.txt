<DOC>
<DOCNO> 401814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur31.html </URL>
<DATE> 2005/12/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kamyon gecekondunun üstüne devrildi 
</HEADLINE>
<TEXT>

     Mamak’ta meydana gelen trafik kazasında kamyon gecekondunun üzerine devrildi, kamyon sürücüsü hayatını kaybetti. Mamak Topraklık Cengiz Mahallesi Çamlıbel Sokak üzerinde sabah saatlerinden meydana gelen kazada, yakınlardaki inşaata beton dökmeye giden İbrahim Erdoğan yönetimindeki 06 KE 893 plakalı mikser kamyon, önce yol üzerinde park halinde bulunan 06 GCS 74 ve 06 FAA 88 plakalı otomobillere çarptı. 06 GCS 74 plakalı otomobili ezen kamyon, otomobil ile birlikte çatışı yol hizasına denk gelen gecekondunun üzerine devrildi. 
     Mamak’ta üzerine kamyon mikseri devrilen gecekondudaki 2 kişinin cesetleri 6 saatlik kurtarma çalışması sonucu çıkartıldı. 
     Kazanın ardından başlatılan kurtarma çalışmalarında ilk olarak kamyon sürücüsünün cesedi çıkartılmış, olay yerine çağrılan vinç, beton mikserini kaldıramayınca ikinci bir vinç istenmişti. 
     Yaklaşık 100 ton kaldırma kapasiteli vincin olay yerine gelmesi ile tekrar hızlanan kurtarma çalışmalarında, yaklaşık 40 ton ağırlığındaki kamyon kaldırılarak kenara çekildi. 
     Kamyon tarafından ezilen otomobilin de itfaiye kamyonuyla çıkartılmasının ardından itfaiye arama-kurtarma ekipleri, zaman zaman elleriyle kazdıkları enkaz altından önce Asiye Budak’ı ardından oğlu Fatih’in 14 cesedine ulaştılar. 
     Cesetlerin çıkartılması sırasında çalışmanın yapıldığı alan, branda çekilerek basın mensuplarının görüntü almasına izin verilmedi. 
     Olay yerine gelen ve matbaada çalıştığı öğrenilen baba Sedat Budak, kurtarma çalışmalarının uzun sürmesine tepki gösterdi. Acılı baba, polisler ve vatandaşların yardımıyla güçlükle sakinleştirilebildi. 
     Emniyet yetkililerinden alınan bilgiye göre, beton mikserinin ait olduğu firmadan bir yetkili de kaza yerine gelerek incelemede bulundu. 
     İsmi öğrenilemeyen yetkilinin, kaza yapan kamyonun güzergahının dışına çıktığını iddia ettiği öğrenildi. 
     Mahalle sakinleri ise inşaat nedeniyle sokağın kamyon güzergahı haline geldiğini iddia ettiler. 
     Kaza nedeninin belirlenebilmesi için soruşturma başlatıldı. 
     
</TEXT>
</DOC>
