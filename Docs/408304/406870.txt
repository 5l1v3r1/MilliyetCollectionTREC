<DOC>
<DOCNO> 406870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/siyaset/axsiy01.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan göz yumuyor 
</HEADLINE>
<TEXT>


Fransız Liberation gazetesi yazarı Semo, içki kısıtlamasına giden bazı belediyeleri dolaşarak izlenimlerini yazdı. "Rakıyla şeriat arasında tercih" başlıklı yazıda Semo, "Erdoğan fanatik başkanların yasağına göz yumuyor" dedi 

Sabetay Varol - Paris 


AKP'li bazı belediye başkanlarının içki karşıtı çabaları Fransız basınına yansıdı. Sol eğilimli Liberation gazetesinde tam sayfa yayımlanan yazıda, Türkiye'nın farklı bölgelerinde içkiyi sınırlama girişimleri ele alındı. 
"Türkiye rakıyla şeriat arasında tercih yapma durumunda" başlıklı yazıda röportaj için Türkiye'ye gelen Liberation yazarı Marc Semo, engelleme girişiminin bulunduğu yerlerden gözlemlerini aktardı. 
Liberation, başkentin çevresindeki piknik yerlerinde tüm alkollü içkilerin yasaklamasının ardından, Ankara Belediye Başkanı Melih Gökçek'in Gençlik Parkı'nı hedef seçtiğine değindi. Liberation yazarı, buradaki 40 kadar lokantanın tadilat gerekçesiyle kapatılacağını belirterek, "Bu girişimler, kendisi de içkiyi seven ve sirozdan ölen Cumhuriyetin kurucusu Atatürk'ün başkentinde bir tür meydan okuma havası taşıyor" dedi. 
Semo, Başbakan Recep Tayyip Erdoğan'ın, bir yandan içki yasağı getirmeye karşı olduğunu söylerken diğer yandan, partisine mensup en fanatik belediye başkanlarının koyduğu yasağa göz yumduğunu iddia etti. 

Rakı sevgisi 
Liberation 81 il merkezinden 61'inde içki kısıtlamalarının uygulamaya konduğunu ekledi. CHP'li Çankaya Belediye Başkanı Muzaffer Eryılmaz ve gazeteci Tufan Türenç'ın adları, Liberation'un karşı görüş aldığı kimseler arasında geçti. 
Liberation yazıda AKP Milletvekili Murat Mercan'ın yasağı onaylamayan, "Yasak, Avrupalılar tarafından kabul edilemez olduğu gibi, geçmişteki Amerika uygulamasına benzer şeklide, faydadan çok, sorun yaratan bir şey olur" sözlerine de yer verdi. Marc Semo makalesini, böyle bir yasağın, aslında Türklerin rakı sevgisi yüzünden pek başarı şansı bulunmadığını yazarak noktaladı. 


</TEXT>
</DOC>
