<DOC>
<DOCNO> 405707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko60.html </URL>
<DATE> 2005/12/22/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Merko Gıda, Yapı Kredi'ye olan borcunu kapattı 
</HEADLINE>
<TEXT>

     Merko Gıda Sanayi ve Ticaret A.Ş, Yapı ve Kredi Bankası ile uzlaşmaya vardığını ve yaptığı 660 bin dolar ödeme neticesinde Yapı Kredi'ye herhangi bir borcu ya da taahhüdünün kalmadığını açıkladı. 
     Merko Gıda'dan Borsa'ya gönderilen açıklamada, anlaşma çerçevesinde borçlu şirketlerinin, şirket kefilleri ve alacaklı bankanın tüm şikayet ve itirazlardan feragat ettikleri, davalar çerçevesinde tüm dava dosyalarında konulmuş olan hacizlerin, şirketçe devredilen tüm fabrika ve tesisler üzerinde Yapı Kredi'ye verilen tüm ipoteklerin kaldırıldığı bildirildi. 
     Açıklamada, Yapı Kredi ile sonuçlanan uzlaşma neticesinde şirketin tüm eski alacaklı bankalarla anlaşmaya vardığı, tüm banka borçlarının yeniden yapılandırıldığı ve yasal takibe konu herhangi bir banka borcu kalmadığı duyuruldu. 
     
</TEXT>
</DOC>
