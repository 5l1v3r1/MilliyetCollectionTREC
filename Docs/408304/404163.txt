<DOC>
<DOCNO> 404163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/ekonomi/eko01.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük cipin taşıt vergisi 11 bin YTL'ye çıkıyor 
</HEADLINE>
<TEXT>


Otomobiller için 1 - 3 yaş arasında en düşük vergi 305 YTL'ye çıkarken, motor hacmi 4.000 santimetreküpten fazla arazi taşıtlarının vergisi 10 bin 988 YTL'ye kadar yükseldi 

ANKARA ANKA 

Motorlu taşıtlar vergisi tutarları 2006 yılı için yüzde 9.8 oranında artırılarak yeniden belirlendi. 1 - 3 yaş arası otomobillerde en düşük vergi 305 YTL'ye yükseldi. Motor hacmi 4.000 santimetreküpten fazla arazi taşıtlarının yıllık vergisi de 10 bin 988 YTL'ye kadar çıkarıldı. 
Maliye Bakanlığı'nın 2006 yılında uygulanacak motorlu taşıtlar vergisi tutarlarını, 2005 yılı için yüzde 9.8 olarak açıklanan yeniden değerleme oranı kadar artıran tebliği Resmi Gazete'de yayımlandı. Motorlu taşıtlar vergisi her yıl biri ocakta ikincisi de temmuzda olmak üzere iki eşit taksitte tahsil ediliyor. 

Helikopter, uçak 
Tebliğle, azami kalkış ağırlığı 1.150 kiloya kadar olan uçak ve helikopterlerden 1 - 3 yaş arasındakilerin vergisi 6 bin 104 YTL'ye, 4 - 5 yaş arasındakilerin vergisi 4 bin 883 YTL'ye, 6 - 10 yaşındakilerin vergisi 3 bin 662 YTL'ye, 11 yaş ve üzerindekilerin vergisi de 2 bin 29 YTL'ye yükseltildi. 
Kalkış ağırlığı 1.151 - 1.800 kilo arasındaki uçak ve helikopterlerden 1 - 3 yaş arasındakilerin vergisi 9 bin 157 YTL, 1801 - 3000 kilo arasında olanların vergisi 12 bin 209 YTL oldu. 
Uçak ve helikopterlerde kalkış ağırlığı 3001 - 5000 kilo arasında olanlardan 15 bin 262 YTL, 5001 - 10.000 kilo arasındakilerden 18 bin 314 YTL, 10.001 - 20.000 kilo arasındakilerden 21 bin 367 YTL, 20.001 kilo ve daha fazla olanlardan ise 24 bin 419 YTL vergi tahsil edilecek. 
Motor gücü 10 - 20 BG arasında olan 1 - 3 yaş arasındaki yat, kotra ve motorlu özel teknelerin vergisi 18.31 YTL, 21 - 50 BG arasındakilerin vergisi 24.41 YTL, 51 - 100 BG arasındakilerin vergisi 30.52 YTL, 1001 - 150 BG'ye kadar olanlarınki 36.62 YTL ve 151 BG'den daha yüksek motor gücüne sahip olanların vergisi 54.94 YTL olarak belirlendi. 

Ceza indirimi 
Bu arada Maliye Bakanlığı haziran ayında yürürlüğe giren Kabahatler Yasası'nın bazı maddelerinin uygulama esaslarını tebliğle belirledi. Buna göre işlediği kabahat nedeniyle idari para cezasına çarptırılanlar, söz konusu cezayı, yasa yoluna başvurmadan itiraz önce öderlerse yüzde 25 oranında indirimden yararlanabilecekler. 





83.139 YTL'ye kadar miras vergiden muaf Veraset ve İntikal Vergisi oranlarında da ilk dilimin 120 bin YTL'den 130 bin YTL'ye çıkacağı açıklandı. Bu vergiyle ilgili istisna tutarları da evlatlıklar dahil çocuklar ve eşten her birine isabet eden miras hisselerinde 83 bin 139 YTL olacak. Bu miktar, 83 bin 139 YTL'nin üzerindeki miras hisselerinden düşülüp, örneğin ilk dilime kadar olan hisselerde yüzde 1 vergiye tabi olunacak. İstisna tutarı çocuk yoksa eşe isabet eden mirasta 166 bin 375 YTL'ye, ivazsız karşılıksız intikaller ile yarışma ve çekiliş ikramiyelerinde 1.919 YTL'ye çıkacak. 


</TEXT>
</DOC>
