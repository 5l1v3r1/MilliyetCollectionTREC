<DOC>
<DOCNO> 404017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko46.html </URL>
<DATE> 2005/12/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Asgari ücret 21 Aralık'a kaldı... 
</HEADLINE>
<TEXT>

     Asgari Ücret Tespit Komisyonu’nun, Türk-İş Genel Merkezi’nde yaptığı toplantıda Türkiye İstatistik Kurumu tarafından hazırlanan raporlar ele alındı. Komisyon bir sonraki toplantısını 21 Aralık Çarşamba günü yapacak. 
     İşçi, işveren ve hükümeti temsilen 15 üyeden oluşan Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere üçüncü toplantısını Türk-İş Genel Merkezi’nde yaptı. Toplantıda, Türkiye İstatistik Kurumu TÜİK tarafından hazırlanan ve geçen toplantıda değerlendirilemeyen raporlar ele alındı. 
     Çalışma Genel Müdürü ve Asgari Ücret Tespit Komisyonu Başkanı Cengiz Delibaş, toplantının ardından yaptığı açıklamada, Türkiye İstatistik Kurumu’nun TÜİK komisyona sunacağı çalışmada, 2005 yılı Aralık ayı enflasyon oranı belli olmadığı için, aralık ayıyla ilgili olarak hangi dönemlerin enflasyon oranlarının dikkate alınacağına ilişkin bir görüşme yaptıklarını ve son 3 yılın aralık ayı enflasyon oranlarının ortalamasının dikkate alınmasının kararlaştırıldığını söyledi. 
     
     "ÇALIŞMA OLGUNLAŞIRSA 21 ARALIK’TA AÇIKLANACAK" 
     TÜİK’in yapacağı çalışmaları 21 Aralık Çarşamba günü yapılacak toplantıya getireceğini kaydeden Delibaş, çalışmanın olgunlaşması halinde asgari ücretin bu tarihte açıklanabileceğini bildirdi. Delibaş, asgari ücret tespitinde TÜİK’in çalışmasının tek başına yeterli olmadığını, bunun yanı sıra 2005 yılı ekonomik rakamlarıyla 2006 yılı enflasyon ve büyüme tahminlerinin de birlikte 
     değerlendirileceğini söyledi. Delibaş, sadece bir kurumun çalışmasını esas almadıklarını belirterek, "Aynı zamanda Anayasa’da tarif edildiği gibi ülkenin ekonomik durumu ve geçim şartlarını da dikkate alıyoruz" dedi. 

ANKA 
     
</TEXT>
</DOC>
