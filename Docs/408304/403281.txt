<DOC>
<DOCNO> 403281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yazar/asik.html </URL>
<DATE> 2005/12/14/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Sakıncalı kitap 
</HEADLINE>
<TEXT>


Kitabın adı T.C. İnkilap Tarihi ve Atatürkçülük. Yazarları Güler Şenünver, H. Samim Kesin, Rıfat Turgut, Aliye Akay, Nesime Ercan. Kitap, Milli Eğitim Bakanlığı'nın yayını ve ders kitabı olarak uzun süredir ilköğretim okulları son sınıfında okutuluyor... Müfredatta ve yazarlarında hiçbir değişiklik olmamasına karşın kitabın bu yıl okutulan baskısında önemli bazı değişiklik yapıldı. Kimi bölümleri çıkarıldı, kimi bölümleri değiştirildi. Neler mi bunlar CHP Balıkesir Milletvekili Orhan Sür anlatıyor 
"Birincisi, daha önceki baskılarda Atatürk'ün 'Türk Milleti' diye başlayan, 'Ne Mutlu Türk'üm diyene' sözleriyle biten 10. Yıl Nutku kitaptan tümüyle çıkarıldı. Gaziantep savunmasıyla ilgili Şahin Bey'in öyküsünün anlatıldığı bölüm vardı, o da çıkarıldı. Önceki baskılarda, 'Şeyh Sait Ayaklanması' diye bir bölüm yer alıyordu, son baskıda bu bölümün adı değiştirildi, "Doğu İsyanı" oldu. 
Türk bayrağının yer aldığı sayfanın altında bayrağımızın anlamı açıklanıyordu, artık o da yok... 
Ben 2 ay önce bu değişikliklerle ilgili Milli Eğitim Bakanı'na 3 ayrı soru önergesi verdim. Bu bölümleri çıkardığınıza ve değiştirdiğinize göre herhalde bazı sakıncaları vardı. O sakıncalar nelerdir, açıklar mısınız, dedim. Önergelerime h l yanıt vermiş değil." 

AB Direktörü Mirel, "Artık müzakereler başladığına göre bizden daha sık müdahaleler bekleyebilirsiniz" demiş. 
Askeri müdahaleler dönemi bitti, Avrupai müdahaleler dönemi başlıyor... 
Haldun Ertem 

İnternet korkusu Geçenlerde bir internet kafe sahibi mahkemeye verildi. Çünkü salondan Başbakan'a hakaret eden mailler çekilmişti. Dün İzmir'de Emniyet internet kafelere bir form dağıttı. Formda şu başlıklar var "Tarih - Saat - Kullanılan Bilgisayar - Kullanıcı Adı - Soyadı - Baba Adı - Doğum Tarihi"... Her bilgisayar başına oturan kullanıcı için bu bilgiler forma yazılacak. Kafe sahibi formlarla kimlikleri karşılaştıracak. Bir yığın kırtasiye. Amaç ne Bakanlara hakaret edenleri enselemek. Bıraksalar da vatandaş hissiyatını dile getirse, onlar da öğrense daha iyi değil mi 

Kötü huylar rahat yatak gibidir, içine girmesi kolay, çıkması zordur... 
Anonim 

Bedelli askerlik İcraatta tıkanan siyasetçilerin klasik popülist konuları vardır. Bedelli askerlik bunlardan biri. Başbakan Avustralya'da gençlerin ağzına bir parmak bedelli balı çaldı. Heyecan yarattı. Dün da haber yayıldı Milli Eğitim Bakanlığı "Bedelli askerlik projesi" hazırlamış... Toplanacak 1 milyar euro eğitime yatırılacakmış... Bu tür haberler gençler ile TSK'yı karşı karşıya getirmekten başka ise yaramaz. Konu hassas. Hükümetin böyle bir projesi varsa oturur Genelkurmay'la konuşur, sonuca bağlar. Konunun dedikodu şeklinde ortaya atılması dürüst bir tavır değil... 

Gazeteciler Sedat Simavi Ödülleri'nin önceki akşam AKM'deki ödül töreni, duygulu sahnelerle sürdü, gönüllerde hoş bir tat bıraktı. Ödül alan dostları kutladık. Ama ödül almayan bir meslektaşımızın, Ertuğrul Özkök'ün de bir sebepten kutlanması gerektiğini düşündük... Hürriyet Genel Yayın Yönetmeni Ertuğrul Özkök, birkaç hafta önce Gazeteciler Cemiyeti Oktay Ekşi'ye ödül verirken gelmiş, töreni izlemiş, başyazarını kutlamıştı. Özkök, önceki gece Hürriyet muhabiri Çiğdem Toker ödül alırken de törende hazır bulundu, Toker'i kutladı. Gazetemizde geçmişte ödül alan gazete elemanlarını haber dahi yapmayan genel yayın müdürleri gördüğümüz için, Ertugrul Özkök'ün yazılarındaki görüşleri paylaşmasak da bu jestlerinin kutlamaya değer olduğunu düşündük... 

Eskişehir'den Eskişehir Anadolu Üniversitesi'nde rektörlük seçimi yapıldı... Prof. Fevzi Sürmeli, oyların yüzde 97'sini alarak 568 oyla yeni rektör seçildi. AÜ'de Rektör Engin Ataç, 8 yıl süren başarılı bir çalışma döneminin ardından görevi kendisi gibi Atatürkçü, laik, cumhuriyetçi, demokrat bir isme Prof Fevzi Sürmeli'ye devretti. Sezar'ın hakkını Sezar'a verelim... Üniversitelerin geneli, AKP iktidarı karşısında bir takım malum kurumlar gibi yavşamadı, gerilemedi, dağılmadı. Eskişehir bunun son aydınlık örneği oldu. Bilimsel yayın sıralamasındaki son rakamlarda tüm üniversiteler arasında 3'ncü görünen Eskişehir AÜ'yü bunun için de ayrıca kutlarız... 



</TEXT>
</DOC>
