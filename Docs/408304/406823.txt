<DOC>
<DOCNO> 406823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/dunya/adun.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'den Rasmussen'e karikatür sorgusu 
</HEADLINE>
<TEXT>


Birleşmiş Milletler, Danimarka Başbakanı'na, 'Hz. Muhammed'in karikatürünün yayımlanmasını nasıl değerlendirdiğini' sordu. Rasmussen, verilecek yanıt için 3 bakanlığı harekete geçirdi 

İRFAN KURTULMUŞ Kopenhag SEMA EMİROĞLU New York 


Birleşmiş Milletler BM , Danimarka Başbakanı Anders Fogh Rasmussen'den bir gazetenin Hz. Muhammed karikatürleri yayımlamasının Müslümanlara yönelik "onur kırıcı" ve "aşağılayıcı" bir davranış olup olmadığını sordu. Danimarka'dan, karikatürlerinin yayımlanması konusundaki değerlendirmesini isteyen BM'nin İnsan Hakları Raportörü Senegalli Doudou Diene, kişisel olarak, karikatürlerin uluslararası anlaşmalara aykırı olduğu düşüncesinde olduğunu da söyledi. 
Hz. Muhammed'in karikatürlerini yayımlayan Jyllands - Posten gazetesine konuşan Diene, "Danimarka hükümetinden karikatürlerin 'aşağılayıcı' ve 'onur kırıcı' olup olmadığını değerlendirerek cevap vermesi talebinde bulunduğunu" açıkladı. 
Rasmussen, daha önce olayla ilgili olarak aralarında Türkiye'nin Kopenhag Büyükelçisi Fügen Ok'un da bulunduğu 11 İslam ülkesi elçisince yapılan görüşme talebini geri çevirerek Danimarka'da ifade özgürlüğü olduğunu savunmuş ve "Rahatsız olan yargıya gitsin" demişti. 

'Bu kabul edilemez' 
İslam Konferansı Örgütü'ne İKÖ üye 57 ülkenin geçen ay BM İnsan Hakları Yüksek Komiseri Louise Arbour'a yaptığı başvuru üzerine, Raportör Doudou Diene'in ve bir kişinin daha görevlendirildiği belirtildi. Genel Sekreterliği'ni Prof. Dr. Ekmeleddin İhsanoğlu'nun yaptığı 57 üyeli örgüte bir yanıt mektubu da gönderen Arbour, atadığı iki uzmanın karikatürler konusunda "ayrıntılı" bir soruşturma başlattığını kaydetti. 
Arbour mektubunda, "Gazetede yayımlanan imajlara ilişkin tavrınızı anlıyorum. Başkalarının inançlarına yapılan her türlü saygısızlığı alarm verici buluyorum. Bu tür şeyler kabul edilemez. Bu uzmanların, nihai olarak nasıl bir stratejinin izlenmesi gerektiği konusunda tavsiyede bulunacaklarına ve uygun adımı atacaklarına güvenim tam" dedi. 
Danimarka gazetesinin tavrını "inanca saygısızlık" diye tanımlayan Raportör Diene de, özellikle Avrupa'da artan ayrımcılık sorununun İslam fobisinden kaynaklanmasının belirlenmesi nedeniyle bu konuda çok titiz davrandığını vurguladı. 
BM, en geç 24 Ocak 'a kadar Danimarka hükümetinden cevap istiyor. Rasmussen, BM'ye verilecek cevabın hazırlanması için Dışişleri, Adalet ve Uyum Bakanlığı'nın görevlendirildiğini ve hükümetin 24 Ocak'a kadar BM'ye bir cevap göndereceğini açıkladı. 


</TEXT>
</DOC>
