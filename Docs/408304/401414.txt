<DOC>
<DOCNO> 401414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy25.html </URL>
<DATE> 2005/12/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Talat yarın İstanbul'da... 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs konusunda konferanslar vermek ve temaslarda bulunmak amacıyla yarın saat 07.00'de İstanbul'a gidecek. 
     KKTC Cumhurbaşkanlığı'ndan yapılan açıklamaya göre, Talat, İstanbul'da Sabancı Üniversitesi'nde Avrupa Birliği Kulübü ile Küresel Etkileşim Kulübü'nün birlikte düzenlediği konferanslar çerçevesinde, ''Kıbrıs Sorunu Çözüm ve Öneriler'' konulu konferans verecek ve Taksim Toplantıları'na konuşmacı olarak katılacak. 
     Cumhurbaşkanı Talat, iki gün kalacağı İstanbul'da çeşitli meslek kuruluşları yönetici ve üyelerinin yanı sıra İstanbul'da yaşayan Kıbrıslı Türklerin temsilcileriyle bir araya gelecek. 
     Talat, Müstakil Sanayici ve İşadamları Derneği MÜSİAD ve Türkiye Turizm Yatırımcıları Derneği TTYD yönetici ve üyeleriyle de ayrı ayrı görüşecek. Talat, her iki kuruluşla yapacağı temaslarda, ''Kıbrıs'ta yeni süreç ve yeni yatırım olanakları'' konularında görüş alışverişinde bulunacak. 
     İstanbul Kültür Üniversitesi Rektörlüğü'nü de ziyaret edecek olan KKTC Cumhurbaşkanı Talat, üniversite yöneticileri ve öğretim üyeleriyle görüşecek. 
     Talat, Sabancı Müzesi'ndeki Picasso Sergisi'ni de gezecek. 
     KKTC Cumhurbaşkanı Mehmet Ali Talat, İstanbul temaslarının ardından Adana'ya geçerek, Güney ve Güneydoğu Genç İşadamları Federasyonu GİAF yöneticileriyle bir araya gelecek. 
     Adana'da ''Fırsatlar Ülkesi Kıbrıs'' konulu bir de konferans verecek olan Talat, 10 Aralık Cumartesi günü KKTC'ye dönecek. 
     
</TEXT>
</DOC>
