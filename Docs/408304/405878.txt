<DOC>
<DOCNO> 405878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo09.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asrın motorcusu 
</HEADLINE>
<TEXT>


5.5 yaşında, Türkiye üçüncüsü olduğunda herkesi hayretler içinde bırakmıştı. Ama Asrın Rodi Pak, motokros yaparken pistte 120 kilometre hıza çıkarken, bu hayret alkışlara dönüşmüştü 

ÖZEL HABER İLHAN GÜLER 


4 yaşında "scooter"ı ilk kez kullandığı zaman keşfedildi yetenekleri minik Asrın Rodi Pak'ın. Daha sonra babası Mümtaz Pak'ın aldığı 50 cc'lik küçük motoru 3 haftada kullanmayı öğrenmesi herkesi şaşırttı. Motor üstündeyken ayakları henüz yere bile basamayan 5.5 yaşındaki Asrın, 27 Kasım'da Ankara'daki Türkiye Motokros Şampiyonası'nda minikler kategorisinde 3. oldu. Asrın, böylece Avrupa'nın da en genç motokrosçusu unvanını elde etti. 
Anne Gülten Pak, çocuğunun ilk söylediği kelimelerin "Anne, baba" değil, "Anten" olduğunu vurgularken, Rodi isminin Teksas çizgi romanındaki karakterden geldiğini söyledi. 
Motokrosta Türkiye ikinciliği bulunan baba Pak ise, minik sporcuyu bakın nasıl anlatıyor 
"Eşime amatör olarak motor eğitimi aldırırken, Asrın kenarda bulunan scootera binip hareket ettirdi. 4 yaşındaki bir çocuğun bu aleti kullanması bizi olduğu gibi eğitim veren antrenörlerin de dikkatini çekti. Baktık Asrın'ın motora ilgisi var. Gelecekte de hayatında olacağını düşündük. İleride bizden gizli saklı bu işi yapmasını istemiyorduk. Bu nedenle gerekli eğitimi verelim diye düşündük. Daha sonra ona 50 cc'lik bir küçük Honda motosiklet aldım. 3 hafta sonra Gölbaşı Parkuru'nu turlamaya başladı. Her pazar parkura geldik. Asrın'a, yurt dışından gerekli kıyafetleri getirdik. Uluslararası standartlarda giyiniyor. Parkur'da bazen hızı 120 km'ye kadar çıkabiliyor. Bisiklet, motosiklete göre daha az tehlikeli. Bisiklete bindiği zaman yara bere içinde kalıyordu. Geçen günlerde hakem seminerine katıldı. Yarışmalarda maskot hakem olarak da görev yapabilecek. Ankara'daki müsabakalarda baba, oğul birlikte yarıştık". 
Ankara Özel Yükselen İlköğretim Okulu ana sınıfında okuyan minik motokrosçuya destek olan annesi Gülten Pak ise, "Arkadaşlarım oğlumu desteklediğim için beni uçuk-kaçık buluyor. Ancak bu iş bisikletten daha az riskli. Ayrıca çocuğun fizik ve ruh sağlığını çok olumlu etkiliyor. Onun sosyal yönünü geliştiriyor. Kendine güven kazanmasını sağlıyor. Gelecekte Dünya şampiyonu motokrosçu Valentino Rossi gibi olmasını çok isterim. Rodi ismini, eşim ve ben Teksas çizgi romanında Rodi karekterini çok sevdiğimiz için koyduk" diye konuştu. 


</TEXT>
</DOC>
