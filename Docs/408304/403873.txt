<DOC>
<DOCNO> 403873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/siyaset/asiy.html </URL>
<DATE> 2005/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Türkiye yargılanacak 
</HEADLINE>
<TEXT>


AB Komisyonu sorumlu üyesi Rehn, Orhan Pamuk'un yargılanmasıyla ilgili olarak, "Pamuk değil, Türkiye yargılanacak. Dava, Türkiye açısından turnusol testi olacak ve müzakereler üzerinde bir gölge yaratacak" dedi 

Güven Özalp - Brüksel 


Yazar Orhan Pamuk'un duruşmasıyla ilgili olarak AB'nin çeşitli kurumlarından gelen tepkilere Komisyon da katıldı. AB Komisyonu'nun Genişlemeden Sorumlu Üyesi Olli Rehn, "H kim karşısına çıkacak olanın Pamuk değil Türkiye olduğu"nu söyledi. Rehn, davayı Türkiye açısından turnusol testi olarak niteledi. Rehn, "H kim karşısına çıkacak olan Orhan Pamuk değil Türkiye. Bu Türkiye'nin hukukun üstünlüğünü tüm vatandaşlarının yararına olacak şekilde artıran ifade özgürlüğü ve reformlar konusunda ciddi bir taahhüt altında olup olmadığını gösterecek bir turnusol testidir" dedi. 
Türkiye'nin Avrupa İnsan Hakları Sözleşmesi'ne AİHS ve Kopenhag kriterlerine saygı göstermesini beklediğini söyleyen Rehn, Pamuk davasının, ifade özgürlüğü konusunda diğer davalar için olumlu bir örnek yaratılması açısından bir fırsat olabileceğinin altını çizdi. 
Son dönemde gündeme gelen davaların sayısının, yeni Türk Ceza Yasası'nın ifade özgürlüğüne yeterli koruma sağlamadığı izlenimini doğurduğunu belirten Rehn, 301. maddenin yorumlanış tarzını eleştirdi. 
Türk hükümetinden, 301. maddenin AİHS'ye uygun biçimde yorumlanması gerektiğini yargıç ve savcılara açık bir şekilde anlatmasını isteyen Rehn, TCY'de ifade özgürlüğünün kısıtlı yorumlanmasına meydan veren boşlukların giderilmesini talep etti. 

Müzakerelere gölge 
Müzakerelerle Pamuk davası arasında bağlantı kuran Rehn, "Şiddet içermeyen görüş bildiren bir yazarın duruşması müzakereler üzerinde gölge oluşturuyor" diye konuştu. 
Rehn, reformların tam olarak uygulanmasının katılım müzakerelerinde ilerlemeyi kolaylaştıracak en önemli unsur olacağını ifade etti. Rehn, daha önce yaptığı açıklamalarda Pamuk'un duruşmasının AB Zirvesi'yle aynı güne denk getirilmesini provokasyon olarak tanımlamıştı. 

BBC de eleştirdi 
BBC'nin yaptığı söyleşide de Orhan Pamuk, "Geçmişi konuşabilmeliyiz" dedi. "Dava Türkiye'yi test edecek" ifadesini kullanan BBC, davanın Brüksel'de büyük yankı yarattığını belirtti. 

Dava bugün 

Orhan Pamuk hakkında açılan davanın ilk duruşması bugün görülecek. Pamuk hakkında "Türklüğü alenen aşağılamak"tan 3 yıla kadar hapis cezası isteniyor. 

AP'den Pamuk çıkarması 

SİNAN TOROS İstanbul 

Avrupa Parlamentosu'ndan 6 milletvekili, Pamuk davasını izlemek için dün İstanbul'a geldi. Heyette, Türkiye raportörü Camiel Eurlings'in yanı sıra Yeşiller'den Daniel Cohn-Bendit, Cem Özdemir, Joost Lagendijk, "Atatürk'ün resimleri duvarlardan indirilmeli" sözleriyle tepki toplayan İngiliz Liberal Parti'nin AP'deki temsilcisi Andrew Duff ile Hıristiyan Demokratların İngiliz üyesi Geoffrey Van Orden yer aldı. Heyeti kaldıkları otelin girişinde karşılayan Pamuk, Lagendijk'le 30 dakika görüştü. 

Duruşmada salon krizi 

Dava, yoğun katılım beklentisi nedeniyle adliyede salon krizine yol açtı. Şişli 2. Asliye Ceza Mahkemesi'nin 25 metrekarelik salonu küçük bulundu. Bunun üzerine duruşmanın, 45 metrekare ile adliyenin en büyük salonu olan 1. Asliye Ceza Mahkemesi'nde yapılması kararlaştırıldı. Bu arada, Başsavcılık Emniyet'e bir yazı göndererek, çevre güvenliğinin sağlanmasını istedi. Pamuk'u Türk Ceza Kanunu'nun "Türklüğü aşağılamak" başlıklı 301. maddesine muhalefetten yargılamak için Adalet Bakanlığı'ndan yargılama izni isteyen mahkemenin yazısının dün akşam itibariyle bakanlığa ulaşmadığı bildirildi. 


</TEXT>
</DOC>
