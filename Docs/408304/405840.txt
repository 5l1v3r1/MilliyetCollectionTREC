<DOC>
<DOCNO> 405840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/eko05.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayla yarışacak girişimci aranıyor 
</HEADLINE>
<TEXT>


EKONOMİ SERVİSİ 

Başarılı girişimcileri ödüllendirmek amacıyla Ernst Young tarafından dünya genelinde 1986'dan beri düzenlenen 'World Entrepreneur of the Year - Dünya Yılın Girişimcisi' yarışması, Türkiye'de Milliyet ve Ernst Young işbirliğiyle bu yıl üçüncü kez gerçekleştiriliyor. 
Yılın Girişimcisi Yarışması'na Türk girişimciler 30 Aralık 2005 tarihine kadar başvuruda bulunabilecek. Yarışmanın Türkiye jürisinde Hanzade Doğan Jüri Başkanı , Prof. Dr. Eser Borak, Bülent Eczacıbaşı, Prof. Dr. Özer Ertuna, Rifat Hisarcıklıoğlu, Ömer Sabancı, Ethem Sancak, Kerim Taner, Rauf Ateş, Güngör Uras ve Ahmet Nazif Zorlu yer alıyor. 

Küresel ekonomiye etki 
Başvuracak adaylarda, Türkiye'de en az iki yıl faaliyet gösteren şirketlerin performans ve gelişiminde imzası bulunan kurucu ve yönetici olma vasfının yanında finansal performans, girişimcilik ruhu, saygınlık, stratejik bakış, yenilikçi anlayış, küresel ekonomiye etki gibi nitelikler aranıyor. 
Ernst Young World Entrepreneur Of The Year yarışmasında yer alan ülkelerin birincileri Dünya Yılın Girişimcisi Ödülü için yarışacak. Ödül töreni Haziran 2006'da her yıl olduğu gibi yine Monte Carlo'da düzenlenecek. 



</TEXT>
</DOC>
