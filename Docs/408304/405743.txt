<DOC>
<DOCNO> 405743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo08.html </URL>
<DATE> 2005/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Trabzonspor'da yeni yönetim kesenin ağzını açtı... 
</HEADLINE>
<TEXT>

     Trabzonspor'un yeni yönetim kurulu, ilk olarak futbolculara Ekim ve Kasım ayından kalan alacaklarını ödedi. 
     Bordo-mavili kulübün yönetim kurulunun, futbolculara prim, maaş ve maç başı alacakları olmak üzere 1 trilyon lira dolayında bir ödeme gerçekleştirdiği bildirildi. 
     Kulüp asbaşkanı Haşim Sayitoğlu, AA muhabirine yaptığı açıklamada, futbolculara 1 trilyon civarında ödeme yaptıklarını belirterek, ''Futbolcuların Ekim ve Kasım ayından alacakları kalmadı'' dedi. 
     Sayitoğlu, transfer yapmak kadar mevcut kadronun verimliliğini artırmak gerektiğini belirterek, ''Futbolcularımız tatile çıkıyor, onların morallerini her zaman üst düzeyde tutmak zorundayız. Tatile huzurlu bir biçimde çıkmalarını ve hak ettiklerini almalarını istedik'' dedi. 
     Bordo-mavili kulübün ekonomik sorunlar yaşamayacağını dile getiren Sayitoğlu, ''Ara transferde çok oyuncu transfer yapma durumumuz yok. Mevcut oyunculardan en iyi biçimde yararlanmak durumundayız. Trabzonspor Kulübü'nde parasal sorunlar yaşanmayacak, ama bu paralarımızı çarçur edeceğimiz anlamına gelmez'' diye konuştu. 
     Başarıya ulaşmak için iyi bir sistem oturtmaları gerektiğini ifade eden Sayitoğlu, şöyle devam etti 
     'İkinci yarı öncesi de futbolculara ödeme yapacağız. Hiçbir futbolcunun kulüpte parası kalmayacak, ancak onları biraz yoracağız. Aldıklarının karşılığını verecekler. Futbolcular maddi konularda problem yaşamayacaklar.'' 
     
     ''FUTBOLCU SATMAYI DÜŞÜNMÜYORUZ'' 
     Sayitoğlu, bordo-mavili takımın gözden çıkaracağı oyuncuları satışla elden çıkarmayı düşünmediklerini belirtti. 
     Kendilerinin de ara transferde bazı görüşmeler yapacağını dile getiren Sayitoğlu, ''Göndereceğimiz futbolcularımızı takas yoluyla vereceğiz. Doğrudan satış düşünmüyoruz'' diye konuştu. 
     Teknik heyetten gidecek ve kalacak oyuncular konusunda rapor aldıklarını ifade eden Sayitoğlu, şu ana dek somut bir gelişme yaşanmadığını da sözlerine ekledi. 
     
</TEXT>
</DOC>
