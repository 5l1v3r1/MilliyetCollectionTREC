<DOC>
<DOCNO> 401508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/dunya/axdun02.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi BBG skandalı 
</HEADLINE>
<TEXT>


LONDRA Milliyet 


İngiltere'de 4 polis memuru, sokaklardaki güvenlik tehditlerini izlemeleri için eğitildikleri kamera sistemiyle 25 yaşındaki bir kadının özel yaşamını izledikleri gerekçesiyle mahkemeye verildi. Televizyonlarda yayımlanan Biri Bizi Gözetliyor BBG programının resmi versiyonu niteliğindeki skandalla ilgili olarak Liverpool Ağır Ceza Mahkemesi'nde görülen davada 4 polis memuru, adı açıklanmayan 25 yaşındaki genç kadının erkek arkadaşıyla paylaştığı özel anlarını, banyo yaparken, giyinip soyunurken görüntülerini adım adım izlemekle suçlandı. 
Merseyside bölgesindeki 70 kameradan, genç kadının evinin çevresinde olanları bu yasadışı faaliyetleri için kullandıkları tespit edilen polis memurlarının, kameranın aktardığı görüntüleri polis merkezindeki dev plazma ekrandan seyrettikleri ortaya çıktı. İki memurun suçlarını kabul ettiği, ikisinin ise reddettiği davanın savcısı Peter Davies, sokaklardaki olayları izlemek için tahsis edilen kameraların, caddedeki bir evin içine odaklanmış olmasının tümüyle görevi kötüye kullanma olduğunu söyledi. 
İngiliz basını ise İngiltere'nin hemen her yerinde insanları yakından izleyen kapalı devre güvenlik sistemlerini incelemeye aldı. İngiltere'de 4 milyon kamera bulunduğunu ve bunun bütün dünyadaki güvenlik kameralarının beşte birine eşit olduğunu yazan basın, bir Londralının günde 300 kez kameraya yakalanabildiğine dikkat çekti. 


</TEXT>
</DOC>
