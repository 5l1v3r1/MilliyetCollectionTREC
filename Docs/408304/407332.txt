<DOC>
<DOCNO> 407332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy01.html </URL>
<DATE> 2005/12/28/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
TBMM Genel Kurulu'nda 'Önerge' tartışması 
</HEADLINE>
<TEXT>

     AK Parti Grup Başkanvekili Salih Kapusuz, SSK, Bağ-Kur, Sağlık Bakanlığı ve ilgili birimlerin borç-alacak ilişkilerindeki terkin meselesini içeren önergeyi, daha fazla gerginlik yaşanmaması için geri çektiklerini bildirdi. 
     Kapusuz, bütçe tasarısının ''SSK, BAĞ-KUR ve yeşil kart kapsamında bulunanlar için Sağlık Bakanlığı'na bağlı tüm sağlık kurum ve kuruluşlarından 31 Aralık 2005 tarihine kadar alınan tedavi hizmetlerinden, bedeli ödenmemiş olanların tamamının, kanunun yürürlüğe girdiği tarih itibariyle terkin edilmesini'' öngören 31. maddesinin yeniden görüşülmesine ilişkin önergelerini geri çekmeleri konusundaki soruyu yanıtladı. 
     Salih Kapusuz, ''Dün gece verilen önergede 2004 yazılacakken, 2005 yazılmıştı. Fakat bu, harcamayı ilgilendirdiği için bunu düzeltmek gerekiyordu. Tekriri müzakere yapılması, doğru olandı'' dedi. 
     Konuyu Danışma Kurulu önerisi olarak kabul ettiklerini ve mutabakat sağladıklarını ifade eden Kapusuz, şunları kaydetti 
     ''Mutabakat sağlandıktan sonra, Kemal Anadol olayı şahsileştirdi ve imzasını geri çekti. Bunun geçmişte uygulamaları oldu. Tekriri müzakereleri, Danışma Kurulu ve 89. maddeye göre, grup önerisi olarak da yaptık. 
     Daha fazla gerginlik yaşanmaması için önergeyi geri çektik. Bu, sonra bir yolla düzenlenir. Bu, yasanın içinde olur, özel bir teklif verilebilir. Önerge, SSK'nın, Bağ-Kur'un, Sağlık Bakanlığı'nın ve ilgili birimlerinin borç-alacak ilişkilerinde bir terkin meselesini ihtiva ediyordu. Onu da herhangi bir şekilde düzeltiriz. Bu teknik düzenlemeydi. Ancak bütçe tartışmasının atmosferi içinde olay hassas bir noktaya taşınınca, biz de bu işi bu şekilde çözüme bağladık.'' AK Parti Grup Başkanvekili Eyüp Fatsa da konuyu yasayla düzelteceklerini söyledi. 
     
</TEXT>
</DOC>
