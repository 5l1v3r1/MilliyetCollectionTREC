<DOC>
<DOCNO> 402944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo13.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abidjan-Hollanda hattı 
</HEADLINE>
<TEXT>


Kalou, Dünya Kupası 1. turunda oynanacak Hollanda-Fildişi Sahili maçında sahada olacak. Ama hangi takımın formasını giyecek, henüz kendisi de bilmiyor 

TAKTİK UĞUR MELEKE 


Fildişi Sahili, Afrika'nın batısında, Atlantik Okyanusunun kıyısında, yüzölçümü Türkiye'nin üç katı, nüfusu dörtte biri. Enflasyon yüzde 34, okur-yazar oranı yüzde 40, genç nüfus yüzde 47, ve hepsi de en az Salomon Kalou kadar sıkı bir topçu olmak istiyor 
Dünyada kakaonun, kahvenin bir de yetenekli futbolcunun harman olduğu yer Fildişi Sahilleri. Kakaoyla kahve gibi futbolcuyu da en çok sattıkları ülke Fransa. Tabii Belçika'yı da unutmamak lazım. Onlar da top cambazlarının kokusunu alınca dadandılar verimli sahillere. İçlerinde en uyanığı da Beveren çıktı. 
Fildişi liginin en dişli takımlarından birini seçtiler, ASEC Abidjan'ı. Okul ve tesis desteği verdiler, karşılığında da onların yetiştirdikleri en yetenekli futbolculardan yepyeni bir Beveren ekibi oluşturdular. Kadroda tam 1 8 tane Fildişili oyuncu var şu anda. Zaman zaman tamamı Afrikalı 11 oyuncuyla çıkıyorlar sahaya. Şu anda Beveren kadrosundaki 26 oyuncunun 25'i 80'li yıllarda doğmuşlar. Yaş ortalamaları sadece 21 buçuk. .. Daha da iyisi, yetenekler iyice oturunca, satıyorlar büyük takımlara. Büyük çoğunluğu bedelsiz alınan oyuncuların şu anki fiyatları toplamı 20 milyon euro ya dayanıyor. Avrupa'ya bu yolla ihraç edilen oyuncular arasında Arsenalli Kolo Toure, Lenslı Aruna Dindane, PSG'li Bonaventoure Kalou ve Feyenoord'daki kardeşi Salomon Kalou da var. 
Kalou, 1985 Fildişi doğumlu forvet... 17 yaşında ağabeyinin önerisiyle Feyenoord'a geldi, son iki sezonda 29 gole imza attı. Hollanda'da çalışma izni almak için yaptığı başvuru bir kez reddedildi. Artık Fildişi forması giyeceği umulurken, Hollanda teknik direktörü Marco van Basten onun oyununu beğendiğini söyledi. Uğur Yıldırım'ı hatırladık birden Şimdiyse Hollanda Çalışma Bakanlığı, onun ülkeye olan uyumunu, dil öğrenme çabasını tekrar gözden geçirip kararını yenileyecek Böylece Kalou'nun forma renginin Hollanda-Fildişi maçında turuncu mu yoksa yeşil mi olacağı belli olacak. Forma rengi turuncu olursa, Hollandalılar bundan hiç rahatsızlık duymayacak, aksine memnun olacaklar... Türk Milli Futbol Takımı için tereddüt edenlere hatırlatalım istedik. 

Intertoto... 
Hafta sonu Sociedad-Villarreal maçını izledik keyifle... Aslında keyifle Villarreal'i izliyoruz da, rakipleri konu oluyorlar sadece bu keyfe... Mütevazı sayılabilecek tarzları ve kadrolarıyla önce Liga'da kalıcı oldular, sonra Intertoto kupasına katılma hakkı elde ettiler. İki yıl üst üste Intertoto Kupası'ndan gelip UEFA Kupası'nda yarı final oynadılar. Bu sezon da ilk kez katıldıkları Şampiyonlar Ligi'nde Manchester United gibi bir devi saf dışı bırakarak ikinci tura çıktılar. Burada Villarreal'in en önemli forveti Forlan'ın Manchester'dan kovulduğunu da hatırlamak gerek 
Villarreal'in Avrupa tecrübesinin temellerini atan UEFA Kupası başarılarının Intertoto'dan başladığını ink r edemeyiz. Biz Türklerin katılmaya tenezzül etmediği veya yedek takımlarla katılır gibi yaptıkları Intertoto'dan... Galatasaray'ın UEFA şampiyonu olduğu yıl çeyrek finalde elenen Juventus'un geldiği Intertoto'dan... 
Futbol Federasyonu, Avrupa kupalarına kaçar takımla katılacağımızı resmen açıkladı geçtiğimiz günlerde. 2 takım Şampiyonlar Ligi'ne, 2 takım UEFA Kupası'na... Intertoto'ya katılmıyor muyuz, yoksa onu söylemeye gerek mi görmediler anlayamadık Ama formatın değiştiğini, bu yıl Intertoto'dan UEFA Kupası'na tam 11 takım gideceğini hatırladık, sevgili Erdinç Sivritepe'nin uyarısıyla. Artık, her ülke birer takımla katılacak. Katılmayan ülke kontenjanlarıysa diğer ülkelere verilecek. Umarız biz, kendi kontenjanımızı devreden değil, başka bir kontenjanı devralarak 2 takımla katılan ülkelerden oluruz. Umarız... 

Nerede hata yapıyoruz 

Bu hafta sonu Gallas, sakatlık nedeniyle taca atılan topu rakiplerine vermedi. Arsene Wenger, Shearer'ı dirsek atmakla, Rummenige de Moggi'yi mafya tarzı hareket etmekle suçladı. 
William Gallas'a, Wigan'lı McCulloch'un sakatlığı nedeniyle taca atılan topu rakibe geri iade etmemesini söyleyen Mourinho'nun pek de centilmen sayılmayacak tarzını biliyoruz. Geçtiğimiz sezon Blackburn karşısında da Savage'ı hedef göstermiş, "Sahada futbol değil kavga vardı, ama biz kavgada da bir numarayız" demişti. 
Sanırız, Mourinho'nun sahadaki başarısını takip edemeyenler, bu pek de örnek alınmayacak çıkışlarını izlemeye başladılar. Arsenal menajeri Arsene Wenger, hafta sonu Newcastle yenilgisinin ardından Alan Shearer'a yüklendi "Havaya her sıçrayışında topu değil rakibi takip ediyor. Bütün hava toplarında kasıtlı fauller yapıyor. Sanırım Shearer'ın sırrı bu"... 
Almanya'da da Bayern Münih yöneticisi Karl-Heinz Rummenige, Juventus sportif direktörü Luciano Moggi'ye sataşıyor "Onlar centilmenlikten bahsedemezler. Geçen sezon Kovac'ı transfer ederken önce bizimle görüşmeleri gerekirdi. Şimdi de Willy Sagnol için aynısını yapıyorlar. Onlar yönetici değil, mafya..." 
Cuma günü değinmiştik, Alpay Özalan'ın, Hamburg'lu Guy Demel'e attığı dirseğin hakem tarafından görülmediğine, ve Köln teknik direktörü Rapolder'in Alpay'ı federasyondan önce Duisburg maçı kadrosuna almayarak cezalandırdığına... 


</TEXT>
</DOC>
