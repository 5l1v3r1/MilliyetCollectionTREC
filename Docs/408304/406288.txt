<DOC>
<DOCNO> 406288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo15.html </URL>
<DATE> 2005/12/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rus raket Sharapova'dan üzücü haber 
</HEADLINE>
<TEXT>

     Dünyaca ünlü bayan tenisçilerden Maria Sharapova'dan üzücü bir haber geldi. 
     Henüz 18 yaşındaki Rus raketin, sezonun ilk ''Grand Slam'' mücadelesi olan ve bu yıl 94'üncüsü yapılacak Avustralya Açık Tenis Turnuvası'na katılamayabileceği bildirildi. 
     Sharapova, sağ omuzundan sakatlık geçirdiğini ve Avustralya'nın Melbourne kentinde yapılacak turnuvaya büyük bir ihtimalle katılamayacağını belirterek, ''Çok büyük hayal kırıklığına uğradım ama sakat omuzum henüz yarışmama izin vermiyor'' dedi. 
     İyileşmek için elinden geleni yaptığını kaydeden ünlü raket, ''Umarım her şey benim lehime gelişir ve tedavim olumlu sonuç verir. Doktorlarımla birlikte çabuk iyileşmem için elimizden geleni yapıyoruz'' diye konuştu. 
     Bu sezon 1 numaraya kadar yükselen ve bunu başaran ilk Rus bayan tenisçi unvanını alan Sharapova, yine bu sezon Avustralya Açık, Wimbledon ve ABD Açık tenis turnuvalarında yarı finale ulaşmış ve Rusya'da bayanlarda ''yılın tenisçisi'' seçilmişti. 
     
</TEXT>
</DOC>
