<DOC>
<DOCNO> 405361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko38.html </URL>
<DATE> 2005/12/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Nihat Özdemir Rekabet Kurlu kararını inceliyoruz 
</HEADLINE>
<TEXT>

     Limak İnşaat Sanayi ve Ticaret A.Ş. Yönetim Kurulu Başkanı Nihat Özdemir, Rekabet Kurulu'nun Van çimento fabrikasının satışına ilişkin kararını değerlendirirken, ''Rekabet Kurulu neden böyle bir karar aldı, neye dayanarak izin vermediler buna bakacağız. Ona göre hesap yapacağız'' dedi. 
     Özdemir, Rekabet Kurulu'nun Tasarruf Mevduatı Sigorta Fonu'nun TMSF satışa çıkardığı 9 çimento fabrikasının arasında yer alan Van Çimento fabrikasının, en yüksek teklifi veren ve kendisinin yönetim kurulu başkanı olduğu Limak Kurtalan Çimento San. ve Tic. A.Ş. tarafından devralınmasına izin vermediğini hatırlattı. 
     Kurul'un Ergani Çimento fabrikasında ise en yüksek iki teklifi veren Limak Madencilik Yapı Çimento San. Tic. A.Ş. ile OCI Çimento A.Ş.'den birine satılması işlemlerine izin verdiğini anımsatan Özdemir, Kurul'un kararlarını inceleyeceklerini ve buna göre hareket edeceklerini söyledi. 
     ''Rekabet Kurulu neden böyle bir karar aldı, nedir teorileri neye dayanarak izin vermediler buna bakacağız'' diyen Özdemir, kendilerinin de buna göre hesap yapacaklarını bildirdi. 
     Kurulun aldığı kararın bir hesabı ve matematiği olduğunu belirten Özdemir, kendilerinin de bu doğrultuda inceleme yapacağını vurgularken, şunları kaydetti. 
     ''Rekabet Kurulu, Van Çimento Fabrikası'nın Limak Kurtalan Çimento San. ve Tic. A.Ş.'ye satışıyla ilgili, pazarda hakim durum yaratılması ve rekabetin önemli ölçüde azaltılmasına yol açacağını gerekçesiyle izin vermediklerini söylemiş. Bir hesaba göre karar veriyorlar. Bu konuda bize de hesap vermeleri lazım ki biz de pazarlardaki durumumuzun ne olduğunu göreceğiz ve buna göre kararımızı vereceğiz.'' Ergani çimento fabrikasının Limak Madencilik şirketine satışında ise bir problem olmadığını belirten Özdemir, ''onların hesap tarzına bakacağız bizim bazı yerlerde rekabeti bozduğumuzu ifade ediyorlar. Bakacağız hesaplarına ne diyorlar, bizim hesaplarımıza bakıp bunları yan yana getireceğiz ona göre, karar vereceğiz. Şu anda konuşmak için erken'' diye konuştu. 
     TMSF'nin gerçekleştirdiği ihalelerde Limak Kurtalan Çimento Sanayi ve Ticaret A.Ş, 22 milyon dolar muhammen bedelli Van Çimento Fabrikası için 54 milyon 250 bin dolar teklif etmişti. 
     Toplam milyon dolar muhammen bedelli Ergani Çimento Fabrikası için de aynı gruba bağlı Limak Madencilik Yapı Çim. San. ve Tic. A.Ş. 120 milyon 750 bin dolar ile en yüksek teklifte bulunmuştu. 
     Rekabet Kurulu ise bugün açıkladığı kararla, Van Çimento fabrikasının, en yüksek teklifi veren Limak Kurtalan Çimento San. ve Tic. A.Ş. tarafından devralınmasının izne tabi olduğunu belirtirken, ''ilgili pazarda hakim durum yaratılması ve rekabetin önemli ölçüde azaltılmasına yol açacağı'' gerekçesiyle işleme izin vermemişti. 
     
</TEXT>
</DOC>
