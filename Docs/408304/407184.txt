<DOC>
<DOCNO> 407184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/gun05.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım' tavsiyesi 
</HEADLINE>
<TEXT>


The Guardian gazetesi, İngiltere'nin geçmişte büyük katliamlar yaptığını ancak bunların konuşulmasını yasaklamayarak unutulmalarını sağladığını yazdı. Gazete tavsiye olarak, "İngiltere'yi örnek al" dedi 

DIŞ HABERLER SERVİSİ 

İngiltere'de yayımlanan The Guardian gazetesi Türklere "soykırım" tavsiyesinde bulundu. George Monbiot imzalı "Türkler, İngilizlerin geçmişteki zulümleri ink r etme yöntemini öğrenmedi" başlıklı yazıda, Orhan Pamuk hakkında "Türklüğe hakaret" suçundan açılan dava eleştirildi. 
Davayla "Türk yasalarının çağdışı acımasızlığı ve afallatıcı ahmaklığı"nın ortaya çıktığını savunan Monbiot, Türkiye'nin önde gelen bir yazarını bu katliamlardan bahsettiği gerekçesiyle yargılayarak, bu konunun daha da canlanmasına yol açtığını ifade etti. 

İki örnek verdi 
İngiltere'nin geçmişte yaptığı iki katliamın ayrıntılı olarak anlatıldığı yazıda, İngiltere'nin devlet politikası sonucunda 1870'lerde Hindistan'da yaşanan kıtlıkta 12 - 29 milyon kişinin öldüğü, 1950'lerde de Kenya'da Mau Mau ayaklanmasının bastırılması için 320 bin kişinin toplama kamplarına götürüldüğü, bir milyondan fazlasının da "kapatılan köylerde" tutulduğu hatırlatıldı. 
Olaylarda 100 bin kişinin öldürüldüğü veya hastalık ve açlık sonucu hayatını kaybettiğinin kaydedildiği yazıda, bunların yapılan en az 20 katliamdan yalnızca ikisi olduğu, Tazmanya, Umman, Kuzey Yemen'in de aralarında bulunduğu çok sayıda bölgede benzer olaylar yaşandığı belirtildi. 

AB üyeliğinin gereği 
Türk hükümetinin de soykırım iddialarının unutulmasını istiyorsa, sansürcü yasalardan vazgeçmesi ve insanların istediklerini söylemesine izin vermesi gerektiğinin ifade edildiği haberde, "Orhan Pamuk davasıyla tehlikeye düşen Türkiye'nin AB üyeliği, Türkiye'nin yaptığı zulümleri kabul etmesini değil, yazarlarının bunlara karşı öfkelerini dile getirmesine izin vermesini gerektirir" denildi. 



</TEXT>
</DOC>
