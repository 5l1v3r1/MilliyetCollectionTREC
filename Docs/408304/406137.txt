<DOC>
<DOCNO> 406137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonyas19.html </URL>
<DATE> 2005/12/23/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Uyku apnesine karşı Avustralya enstrümanı 
</HEADLINE>
<TEXT>

     İsviçreli bilimadamları, Avustralya yerlilerinin "didgeridoo" adlı müzik enstrümanını çalmanın uyku apnesine çare olabileceğini buldular. 
     İngiliz bilimsel tıp dergisi British Medical Journal’da yayımlanan bir araştırmaya göre, İsviçre’deki Zürcher Höhenklinik Wald hastanesinden araştırmacılar, bu enstrümanı günde 25 dakika çalmanın uyku apnesi hastalığı bulunan kişilerde çare olabileceğini belirlediler. 
     Boğazın kapanmasına ve nefes almanın durmasına yol açarak hastanın uyanmasına neden olan hastalığa karşı bu müzik aletini çalmanın solunum kaslarını güçlendirdiği belirtiliyor. 
     Araştırmada, uyku apnesi bulunan 25 kişi iki gruba ayrılarak bir gruba 4 hafta "didgeridoo" müzik aleti dersi verildi, diğer grup ise sadece ders almayı bekledi. 
     Ders alanlar daha az uykusuzluk çektiklerini ve birlikte yaşadıkları kişiler daha az rahatsızlık duyduklarını belirttiler. 
     Araştırma ekibinin başındaki Otto Braendli, elde ettikleri sonucun üst solunum yollarını çalıştırmanın uyku apnesi hastalığının tedavisinde etkili olabileceğini gösterdiğini, ancak bu bulgunun başka araştırmalarla pekiştirilmesi gerektiğini kaydettiler. 
     Bu tip egzersizin yararlı olduğunun önceden de bilindiğini belirten İngiliz uzmanlar da uyku apnesi hastalığı bulunanlara zayıflama önerisinde bulundular. 
     İnsanların yüzde 5’i uyku apnesi hastalığı çekiyor. 
     
</TEXT>
</DOC>
