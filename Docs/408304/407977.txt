<DOC>
<DOCNO> 407977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko55.html </URL>
<DATE> 2005/12/30/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
EBSO'dan Hyundai uyarısı İlgisizlikten dolayı kaçmak üzereler 
</HEADLINE>
<TEXT>

     Ege Bölgesi Sanayi Odası EBSO Yönetim Kurulu Başkanı Tamer Taşkın, Hyundai'nin gerekli gayretin gösterilmemesi nedeniyle ülkeden kaçmak üzere olduğunu savunarak, bu konuda uyarıcı gazete ilanları vereceklerini belirtti. 
     Taşkın, EBSO'nın 2006 yılı projeleriyle ilgili düzenlediği toplantıda, dünya otomotiv devlerinden Hyundai'nin Türkiye'de yatırım yapma düşüncesinden vazgeçmek üzere olduğuna dikkat çekti. 
     Konuyla ilgili gazetelere verecekleri ilanlarla duyuru yaparak, yatırım çağrısını tekrar edeceklerini belirten Taşkın, ''Global markaların ülkemizde yatırım yapması çok önemli. Bu tür yatırımlara gerekli ilgi gösterilmeli, ülkemize kazandırılmalıdır. Hyundai, belki gerekli gayretin gösterilmemesinden dolayı ülkemizden kaçmak üzeredir. Sayın Başbakan, bu konulara karşı her zaman duyarlı oldu. Egeli sanayiciler olarak bu büyük yatırımın Türkiye'de kalması için çaba gösterilmesini istiyoruz'' diye konuştu. 
     Taşkın, Türk KOBİ'lerinin dünya ve Avrupa KOBİ'leriyle eşleştirmesi projesi dahilinde KOSGEB işbirliği ile 2006 yılında temasta olunacak ülkelere irtibat büroları açılacağını açıkladı. Taşkın, proje kapsamında Kuzey Irak, İsrail, Portekiz ve Romanya seyahatleri düzenleyeceklerini belirterek, ''yönümüzü şaşırmadan, hızımızı kesmeden projelerimize devam edip, Türkiye'nin geleceğinde, İzmir'in rolünü değiştirmeye çalışacağız'' dedi. 
     
</TEXT>
</DOC>
