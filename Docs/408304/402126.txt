<DOC>
<DOCNO> 402126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur04.html </URL>
<DATE> 2005/12/09/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Polis, film setine baskın yaptı 
</HEADLINE>
<TEXT>

     ŞEYHMUS ÇAKAN Diyarbakır DHA 

Diyarbakır'da sokakta film çeken ekipteki oyuncuların silahla otomobile bindikleri sahneyi gerçek zanneden vatandaşların ihbarı üzerine polis baskın yaptı. Seti basıp, otomobilleri çember altına alan polisler, olayın senaryo gereği olduğunu öğrenince şaşırdı. 
     Kültür ve Turizm Bakanlığı’ndan izin alan Koç Müzik Yapım yetkilileri, yönetmenliğini Hamza Şenoğlu'nun yaptığı "Sahipsiz Gelin" filminin çekimlerine Diyarbakır’ın Bağlar Beldesi'nde başladı. Cemiloğlu Caddesi'nde dün sabah gerçekleştirilen çekimden habersiz vatandaşlar ise, senaryo gereği silahla otomobile binen oyuncuları görünce 155'i arayarak ihbarda bulundu. İhbar üzerine olay yerine gelen Asayiş ve Terörle Mücadele Şubesi ekipleri, içinde silahlı kişilerin bulunduğu birkaç otomobili çember altına aldı. Neye uğradıklarını şaşıran set görevlileri ve oyuncular film çektiklerini belirtince, polis müdahalede bulunmadı. 
     Film ekibinin, Emniyet Müdürlüğü Güvenlik Şubesi’ne bilgi verdiklerini öğrenen polisler, setten inden ayrıldı. Yaşanan kısa süreli şaşkınlığın ardından film çekimine devam edilirken, Şenoğlu Film çekimi için Kültür Bakanlığı'na başvurumuz var. Ancak Emniyet Müdürlüğü'nün haberi yok. Silahlı arkadaşlarımızı görenler polise haber vermiş. Bizi emniyete götürdüler. Başvurumuz olduğunu görünce serbest bırakıldık, çekimlerimize tekrar başladık'' dedi. 
     
</TEXT>
</DOC>
