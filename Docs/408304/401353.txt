<DOC>
<DOCNO> 401353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko16.html </URL>
<DATE> 2005/12/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Anadolubank, konut kredisi faizini 0.99'a çekti... 
</HEADLINE>
<TEXT>

     Konut kredisinde bankaların faiz indirimleri sürüyor. Bugün tarihte bir ilk gerçekleşti ve kredi faizleri ilk kez yüzde 1'in altını gördü. Anadolubank, 10 yıl vadeli konut kredisine uyguladığı faiz oranını yüzde 0.99'a düşürdü. 
     İpoteğe dayalı uzun dönemli konut kredisi olarak bilinen mortgage sisteminin 2006'da yürürlüğe girmesinin planlanmasıyla, konut kredisi finansmanının önemli bir pazar olacağı yönündeki beklentinin de etkisiyle bankalar arasındaki rekabet kızıştı. 
     Kasım sonunda faizde yüzde 1.05'e kadar inilirken, gün içinde iki kez indirim yapan banka bile oldu. Vadelerin uzadığı konut kredilerinde tezgah altında hatırlı müşteriler için yüzde 0.90'a kadar indiği söylenen faizler resmi olarak ilk kez yüzde 1'in altını gördü. 
     Anadolubank'tan yapılan açıklamaya göre, banka, YTL'ye endeksli konut kredisinde 120 ay vadeye uyguladığı yüzde 1.19'luk faiz oranını yüzde 0.99'a indirdi. 
     Anadolubank Hazine ve Bireysel Bankacılıktan Sorumlu Genel Müdür Yardımcısı Gökhan Günay, sektörde her zaman rekabetçi faiz oranları sunan bir kuruluş olduklarını belirterek, şunları kaydetti 
     "Anadolubank'ın bireysel bankacılık hedefleri doğrultusunda böyle bir uygulamaya gittik. Anadolubank'ın düşük faizli ve uzun vadeli temin ettiği YTL bazlı kredileri, müşterilerimize konut kredisi olarak sunmayı hedefledik. Konut kredilerindeki iddiamızı sürdüreceğiz." 
     
     YÜZDE 0.80'E İNMESİ BEKLENİYOR 

     Bankacılık kulislerinde, Meclis'te görüşülmesi beklenen Mortgage Yasası çıkmadan önce faizin yüzde 1'in altına çekmek için harekete geçilmesi üzerinde duruluyordu. Yasa çıkmadan önce bankaların 2006'nın ilk aylarında düzenleyecekleri 'Mortgage'dan önce mortgage' kampanyaları ile aylık faiz oranlarının 0.80 civarına düşebileceği beklentisi hakim. 
     Bugüne kadar yüzde 1.05 ile en düşük faizi veren BankEuropa'dan alacağınız 100 bin YTL'lik 120 ay vadeli kredi için aylık 1.506 YTL ödenmesi gerekiyordu. Konut kredisinde en yüksek faiz oranı ise yüzde 1.27 seviyesinde bulunuyor. Bu faizle alınan 100 YTL'lik 120 ay vadeli kredinin geri ödemesi ise 1.675 YTL'lik taksitlerle yapılabiliyor. 
     
     DİĞER BANKALAR İZLEYEBİLİR 

     Anadolubank'ın yaptığı faiz indiriminin ardından diğer bankaların da faizlerinde indirime gitmesi bekleniyor. 
     Piyasada faizlerin beklenenden biraz daha hızlı indiğine işaret eden analistler, bu indirimin Anadolubank'ın hamlesinden sonra daha da hızlanacağını tahmin ediyorlar. 
     
     2001'DE FAİZ ORANI YÜZDE 5.5'Tİ... 

     Bankalar, konut kredisi faiz oranlarında indirim yarışına girerken, 2001 sonunda yüzde 5.50 civarında olan faiz oranı bugün yüzde 1'in altına indi. 
     Türkiye'de krizin yaşandığı 2001 yılının sonunda konut kredisi faiz oranı yüzde 5.50 düzeyindeyken, bu oran 2002 sonunda yüzde 3.65, 2003 sonunda yüzde 2.40 seviyesini gördü. 
     Ekonomideki gelişmeler ve düşen faizlerle birlikte 2004 sonunda yüzde 2.10 düzeyine kadar gerileyen konut kredisi faiz oranlarındaki azalma bu yıl da sürdü. 
     
     TEB, YÜZDE 1.09'A DÜŞÜRDÜ 

     Türk Ekonomi Bankası TEB , konut kredisi faiz oranını yüzde 1.09'a indirdiğini açıkladı. 
     TEB'den yapılan açıklamada, 10 yıl vadede aylık yüzde 1.15 olan konut kredisi faizi oranının, yüzde 1.09'a çekildiği bildirildi. 

     
</TEXT>
</DOC>
