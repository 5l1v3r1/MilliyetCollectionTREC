<DOC>
<DOCNO> 404744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy22.html </URL>
<DATE> 2005/12/19/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Erdoğan ve Fransa Savunma Bakanı Alliot-Marie biraraya geldi 
</HEADLINE>
<TEXT>

     Fransa Savunma Bakanı Michele Alliot-Marie, Fransa ve Türkiye arasındaki ilişkilerin, gelecek dönemde daha da güçlendirilmesi gerektiğini söyledi. 
     Başbakan Recep Tayyip Erdoğan, Fransa Savunma Bakanı Michele Alliot-Marie'yi Başbakanlık Merkez Bina'da kabul etti. 
     Yaklaşık 1 saat süren görüşmenin ardından basın mensuplarına açıklamalarda bulunan Alliot-Marie, Başbakan Erdoğan ile ''iki ülke askerlerinin omuz omuza, birlikte yer aldığı'' yörelerden söz ettiklerini bildirdi. 
     Görüşmede Balkanlar, Afganistan, ''gerilim ya da belirli krizler yaşayan Irak ve İran gibi'' ülkelerin durumunu değerlendirdiklerini ifade eden Alliot-Marie, aynı zamanda ikili ilişkileri AB boyutuyla da ele aldıklarını söyledi. 
     İki ülke arasındaki ilişkilerin tarihi kökleri itibarıyla önemli olduğunu vurgulayan Alliot-Marie, Fransa'da gerçekleştirilen, AB Anayasası'na ilişkin referandumu da görüştüklerini belirtti. 
     Alliot-Marie, ''Şu sonuca vardık ki önümüzdeki dönemde iki ülke arasındaki ilişkileri daha da güçlendirmeliyiz. Bunu sadece siyasi ve ekonomik aktörler düzeyinde değil, aynı zamanda halklar arasındaki ilişkiyi de daha canlı, daha yakın kılmalıyız'' diye konuştu. 
     
</TEXT>
</DOC>
