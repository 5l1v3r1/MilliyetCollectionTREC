<DOC>
<DOCNO> 405116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur01.html </URL>
<DATE> 2005/12/20/ </DATE>
<TIME> 01.05 </TIME>
<AUTHOR>  </AUTHOR>
<HEADLINE>
Aydın ESOB Başkanı Akşit'e 7 yıl 9 ay 22 gün hapis cezası 
</HEADLINE>
<TEXT>

     Aydın Esnaf ve Sanatkarlar Odası Birliği Başkanı Hulisi Akşit, 6 yıldır yargılandığı bir davadan 7 yıl 9 ay 22 gün hapis cezasına çarptırıldı. 
     Alınan bilgiye göre, Hulisi Akşit'in, ASTİS kooperatifinin ikinci başkanı olarak görev yaptığı sırada, kooperatif adına bankadan para alıp Aydınspor Kulübü'ne aktardığı 183 bin 700 YTL'yi zimmetine geçirdiği iddiası ile açılan dava, Aydın 1. Ağır Ceza Mahkemesi'nde görüldü. 
     Tutuksuz yargılanan Akşit'in katılmadığı davada, mahkeme heyeti, Akşit'i 7 yıl 9 ay 22 gün hapis cezasına çarptırırken, aynı suçtan yargılanan eski Aydın Belediye Başkanı Hüseyin Aksu ile diğer kooperatif üyelerinin ayrı ayrı cezalandırılması talebini davanın zaman aşımına uğradığı gerekçesiyle reddetti. 
     Akşit, gazetecilere yaptığı açıklamada, karara saygılı olduğunu belirterek, ''Yargıya güvenim sonsuz. Temyiz hakkımı kullanacağım. Bugün de Aydınspor için yine aynı şeyi yaparım. Ben tek kuruş haram yemedim. Zimmet suçlamasını kabul etmiyorum'' dedi. 
     
</TEXT>
</DOC>
