<DOC>
<DOCNO> 400005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy13.html </URL>
<DATE> 2005/12/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Deniz Bayındır, yaşam savaşını kaybetti 
</HEADLINE>
<TEXT>

     CHP Kırşehir Milletvekili Hüseyin Bayındır’ın oğlu Deniz Bayındır 16 tedavi gördüğü hastanede yaşama veda etti. 
     Beyin kanserine yakalanan ve dünyaca ünlü beyin cerrahı Gazi Yaşargil’in 2 kez ameliyat ettiği Deniz Bayındır, son ümit olarak götürüldüğü İsrail’de kök hücre tedavisi görmüş, ancak bu tedaviye yanıt veremeyerek beyin ölümü gerçekleşmişti. 
     İsrail’den geçtiğimiz hafta Türkiye’ye getirilen Deniz, bu sabah yaşama veda etti. 
     
     AİLESİ YIKILDI 

     CHP Kırşehir Milletvekili Hüseyin Bayındır’ın bu sabah vefat eden oğlu Deniz Bayındır’ın cenaze törenine katılacaklar, CHP’nin organizasyonu ile yarın Kırşehir’e götürülecekler. 
     CHP Kırşehir Milletvekili Hüseyin Bayındır’ın kardeşi Bayram Bayındır, Bayındır Hastanesi önünde yaptığı açıklamada, Deniz Bayındır’ın bu sabah 08.30’da vefat ettiğini söyledi. Cenazenin yarın Cacabey Camii’nde öğle namazından sonra kılınacak cenaze namazının ardından aile mezarlığına defnedileceğini belirten Bayram Bayındır, "Deniz henüz çok küçük bir yaştaydı, çok tatlıydı. Ailece çok üzgünüz" dedi. 
     CHP Kocaeli Milletvekili İzzet Çetin de yaptığı açıklamada, acılarının sonsuz olduğunu belirterek, Hüseyin ve Nurcan Bayındır çiftinin çok üzgün olduklarını söyledi. Çetin, yarın CHP’nin organizasyonu ile cenazeye katılacakların Kırşehir’e götürüleceğini bildirdi. 
     Bu arada Deniz Bayındır’ın vefatının ardından ailenin yakınları ve CHP’liler hastaneye gelerek, Hüseyin ve Nurcan Bayındır’a başsağlığı dileğinde bulundular. 
     İki yıl önce oğlunu trafik kazasında kaybeden CHP Adana Milletvekili Tacidar Seyhan başsağlığı dileğinde bulunduktan sonra hastaneden gözyaşları içerisinde ayrılırken, "Evlat acısı çok zor. En şanslı kişiler evlat acısını yaşamayanlar. Ateş düştüğü yeri yakıyor. Gerçekten çok üzgünüm, bununla yaşamak çok zor. Allah rahmet eylesin" dedi. 
     Öte yandan hastane önündeki başsağlığı dileklerini kabul eden Hüseyin ve Nurcan Bayındır çiftinin son derece bitkin olduğu gözlendi. 
     16 yaşında vefat eden Deniz Bayındır, Anıttepe Lisesi birinci sınıf öğrencisiydi. 
     Deniz Bayındır’ın cenazesi yarın saat 07.00’de Bayındır Hastanesi’nden alındıktan sonra Kırşehir’in Karacalı Köyü’ne götürülecek. 
     
     DENİZ’İN YAŞAM MÜCADELESİ 

     Geçtiğimiz Şubat ayında aniden rahatsızlanarak önce sinüzit sanılan ardında da beyin kanseri teşhisi konulan Deniz Bayındır, zorlu bir tedavi sürecine girmişti. CHP Kırşehir milletvekili Hüseyin Bayındır ve Nurcan Hanım'ın tek çocukları olan Deniz'i, ünlü beyin cerrahı Gazi Yaşargil iki kez ameliyat etti ancak beyininde tekrar tümör oluşmasına engel olunamadı. 20 gün önce durumu iyice ağırlaşan Deniz için "Tıbbın yapabileceği başka bir şey kalmadı" denmesine rağmen yılmayan Bayındır Ailesi, son ümit olarak İsrail'de kök hücre nakli yapılmasını istedi. Deniz, Tel Aviv'deki Hadassa Ein Kerem Hastanesi'ne getirilerek babasından alınan kan hücreleri nakledildi. "İmmino terapi" tedavisinde sonuç alabilmek için 3 haftalık bekleme süresi gerekiyordu, ancak bu sırada Deniz'in beyin ölümü gerçekleşti. Buna rağmen Bayındır Ailesi bu 3 haftalık süreyi bekleme kararı aldı. İsrailli doktorların, Türkiye'deki yoğun bakım şartlarının yeterli olduğunu belirtmesiyle de, Deniz özel bir ambulans uçakla, Ankara Bayındır Hastanesi'ne getirildi. Bu süre içinde makineye bağlı olarak yaşatılan Deniz için yakınları bir mucizenin gerçekleşmesini bekliyordu. 
     
     ÖDÜL TÖRENİNDEKİ GÖZYAŞLARI 

     Deniz'in yaşam mücadelesi, CHP Kırşehir Milletvekili Hüseyin Bayındır'ın, TBMM'nin ilk Milli Egemenlik Onur Ödülü'nü Prof. Yaşargil'e verirken gözyaşlarına boğulmasıyla kamuoyuna yansımıştı. Meclis Başkanı Bülent Arınç bir jest yaparak Gazi Yaşargil'e ödülü, Hüseyin Bayındır'ın vermesini istemişti. Yaşargil'e verdiği destekten dolayı teşşekkür eden Bayındır, kısa konuşmasının ardından gözyaşlarını tutamamış, törene katılanlara da duygu dolu anlar yaşatmıştı. 
     Türkiye'nin bu olayın ardından tanıştığı Deniz kısa bir süre sonra yine fenalaşmıştı. 17 Temmuz'da da yaklaşık 8 saat süren başarılı bir ameliyata girmişti. Deniz'in ameliyattan önce söylediği "Gazi Hoca'yla boks maçım var" sözleri tebessümlere neden olmuştu. 
     
     YAKIŞIKLI HALİYLE HATIRLANMAK İSTEDİ 

     Deniz'in yüzü İsrail dönüşü hastaneye kaldırılması sırasında ailesi tarafından eşarpla kapatılmıştı. Baba Hüseyin Bayındır o zaman bunun nedenini 3 ay öncesine dönerek şöyle anlatmıştı "Türkiye'deki ikinci ameliyatı sonrasıydı. Arkadaşlarıyla yüz yüze görüşmedi. Aslında o arkadaşlarını, arkadaşları da onu çok seviyor. Arkadaşları kendi aralarında gruplar kurmuşlar ve h l hergün hastaneye gelip durumunu soruyorlar. Oğlum, tedavi sırasında oluşan deformasyon ve saçlarının dökülmesi nedeniyle bu haliyle görünmek istemediğini söylüyordu. Neşeli ve yakışıklı haliyle hatırlamalarını istedi hep. Buna saygı duyuyoruz, arkadaşları da anlayışla karşılıyor." 
     
</TEXT>
</DOC>
