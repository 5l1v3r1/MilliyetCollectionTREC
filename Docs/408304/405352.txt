<DOC>
<DOCNO> 405352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko29.html </URL>
<DATE> 2005/12/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TMSF Fon Kurulu, Rekabet Kurulu kararlarının yarın ele alacak 
</HEADLINE>
<TEXT>

     Tasarruf Mevduatı Sigorta Fonu TMSF Fon Kurulu'nun, Çimento fabrikaları ihalelerine ilişkin Rekabet Kurulu'nun verdiği kararları yarın ele alması bekleniyor. 
     Edinilen bilgiye göre, Rekabet Kurulu'nun, Gaziantep Çimento fabrikasının satışına onay verilmemesi, Van ve Ladik Çimento fabrikalarının ise ''ikinci en yüksek teklifi'' veren şirketlere devrine ilişkin görüşü, Fon Kurulu'nun yarınki toplantısında değerlendirilecek ve devirlere ilişkin kararlara yön verilecek. 
     Ayrıca, satışına onay verilmeyen Gaziantep Çimento'nun da yeni ihale süreci ele alınacak. Gaziantep Çimento ihalesinde en yüksek teklifi 128 milyon dolarla Sanko vermişti. 
     Van Çimento'da en yüksek teklifi Limak Kurtalan Çimento 54 milyon 250 bin dolar ile verirken, Oci Çimento 54 milyon dolarlık teklifle 2. sırayı almıştı. 
     Akçansa'nın 140 milyon 250 bin dolarlık teklifle ilk sırayı aldığı Ladik Çimento ihalesinde ise Türkerler İnşaat 140 milyon dolarlık teklifi ile 2. olarak belirlenmişti. 
     
     DÜŞÜK ARTIRIM ARALIĞI GELİR KAYBINI AZALTTI 
     Çimento fabrikalarının açık artırmalarında uygulanan 250 bin dolarlık artırım aralıkları sayesinde, Van ve Ladik Çimento'nun en yüksek teklif verenler yerine ikinci en yüksek teklif sahiplerine ihale edilmesinden dolayı TMSF'nin kaybı sadece 500 milyon dolarda kalacak. 
     TMSF tarafından toplam 433 milyon dolar muhammen bedelle satışa sunulan 9 çimento fabrikası için verilen en yüksek tekliflerin toplamı, yaşanan büyük rekabet nedeniyle 1 milyar 73 milyon dolara yükselmişti. 
     Ancak, Gaziantep Çimento'nun bu listeden çıkarılması, Van ve Ladik Çimento'da ikinci en yüksek tekliflerin dikkate alınmasıyla, 8 çimento için verilen tekliflerin toplamı 944 milyon 500 bin dolar oldu. 
     
     SATIŞ SÜRECİ VE ALINAN TEKLİFLER 
     61 milyon dolar muhammen bedelli Lalapaşa Çimento Fabrikası'na 166.5 milyon dolar ile Çimentaş İzmir Çim. Fab. T.A.Ş., 62 milyon dolar muhammen bedelli Standart Çimento Fabrikası'na 175.5 milyon dolar ile Çimsa Çim. San. ve Tic. A.Ş, 22 milyon dolar muhammen bedelli Bartın Çimento Fabrikası'na 48 milyon dolar ile Çimko Çim. ve Beton San. Tic. A.Ş., 60 milyon dolar muhammen bedelli Ladik Çimento Fabrikası'na 140 milyon 250 bin dolar ile Akçansa Çim. San. ve Tic. A.Ş. en yüksek teklifi vermişti. 
     47 milyon dolar muhammen bedelli Gaziantep Çimento Fabrikası için 128 milyon dolar ile Sanko Paz. İth. İhr. A.Ş., 56 milyon dolar muhammen bedelli Şanlıurfa Çimento Fabrikası için 158.5 milyon dolar ile Türkerler İnş. Tur. Mad. A.Ş., milyon dolar muhammen bedelli Ergani Çimento Fabrikası için 120 milyon 750 bin dolar ile Limak Mad. Yapı Çim. San. ve Tic. A.Ş., 22 milyon dolar muhammen bedelli Van Çimento Fabrikası için 54 milyon 250 bin dolar ile Limak Kurtalan Çim. San. ve Tic. A.Ş. ve 50 milyon dolar muhammen bedelli Trabzon Çimento Fabrikası için 81 milyon 250 bin dolar ile Aşkale Çimento San. T.A.Ş. en yüksek teklifi sunmuştu. 
     50 milyon dolar muhammen bedelli Trabzon Çimento Fabrikası'nda ise en yüksek teklif 81 milyon 250 bin dolar ile Aşkale Çimento San. T.A.Ş.'den alınmıştı. 
     
</TEXT>
</DOC>
