<DOC>
<DOCNO> 401539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/gun09.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçici görev sorunu çözüldü' 
</HEADLINE>
<TEXT>


ANKARA AA 

Güzel Sanatlar Genel Müdürü Bayram Bilge Tokel, kangren haline gelmiş, büyük kentlerdeki geçici görevli yığılması sorununu çözdüklerini belirterek, "Sanatçılarımızın asli kadro yerlerine gitmesiyle konserlerimiz sorunsuz başlıyor" dedi. 
Tokel, kadro aldıkları yerler yerine geçici görevle geldikleri büyük kentlerde çalışan sanatçılarla ilgili bu sorunu sezon açılışı öncesinde çözmekten duyduğu memnuniyeti ifade etti. Buna karşın asli kadroları olan yerlere gitmek istemeyen 6 - 7 sanatçının istifa ya da emeklilik yolunu tercih ettiğini belirten Tokel, "Dolayısıyla taşradaki koro, orkestra ve topluluklarımız da artık bulundukları illerdeki periyodik konserlerini yürütecekler. Sanatçılarımız, çevre il ve ilçelerden davet aldıkları takdirde de buradaki konserlere katılacaklar. Artık eskisi gibi süresiz ya da uzun süreli geçici görevlendirme olmayacak" diye konuştu. 

Bakanlığa yazı 
Kültür ve Turizm Bakanlığı ile Milli Eğitim Bakanlığı'nın MEB sanatçı ve öğretmen çiftleri aynı ilde birleştirmek üzere yaptığı uygulamaya yönelik eleştirileri de anımsatan Tokel, "12 sanatçımızın eşleri öğretmen. Dedik ki, MEB'e yazı yazalım, aileler parçalanmasın, sanatçılarımızın olduğu illere eşleri tayin edilsin. MEB uygun gördü" şeklinde konuştu. 



</TEXT>
</DOC>
