<DOC>
<DOCNO> 401502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonyas19.html </URL>
<DATE> 2005/12/07/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Türkiye, MSN Messenger ile iletişim kuruyor 
</HEADLINE>
<TEXT>

     MSN Ortadoğu ve Afrika Bölge Müdürü Ebru Çapa, Türkiye'deki 6.7 milyon internet kullanıcısının MSN Messenger üzerinden iletişim kurduğunu kaydetti. 
     MSN Türkiye tarafından düzenlenen ''Reklamverenler için interneti etkin kullanma stratejileri'' konulu toplantıda, internet üzerinden gerçekleştirilen pazarlama çalışmalarının bugünkü durumu ve geleceği ele alındı, dünyadan başarılı uygulamalar gösterildi ve ölçüm sonuçları karşılaştırmalı olarak değerlendirildi. 
     Toplantıda konuşan Ebru Çapa, MSN Messenger'in yüzde 418 ve MSN Hotmail'in yüzde 158 oranında büyüdüğünü belirterek, Türkiye'deki 6.7 milyon internet kullanıcısının MSN Messenger üzerinden iletişim kurduğunu ifade etti. 
     Çapa, şunları kaydetti 
     ''İnternet artık bir pazarlama mecrası olarak kendini kanıtladı. Bireyler, gerek iş saatlerinde, gerekse serbest zamanlarında giderek daha çok süreyi MSN üzerinden etkileşim ile geçiriyorlar. Tüm dünyada olduğu gibi Türkiye'de de çağdaş pazarlama tekniklerine inanan reklamverenler bu büyük resmi çok iyi görüyorlar ve tüketicilerine daha yakın olmak için sunduğumuz fırsatları değerlendiriyorlar.'' www.msn.com.tr adresinden erişilen MSN Türkiye giriş sayfasının, son 15 ayda 3.3 milyon sayfa gösteriminden 80.1 milyon sayfa gösterimine ulaştığını belirten Çapa, 15 ay önce 613 bin olan bireysel ziyaretçi sayısının da 4.5 milyona çıktığını dile getirdi. 
     E-posta servisi MSN Hotmail'in 15 ay önce 1.9 milyon olan kullanıcı sayısının bugün 5.2 milyon düzeyine geldiğini, ücretsiz anında mesajlaşma servisi olan MSN Messenger'in de Türkiye'deki yaygınlığını artırdığını anlatan Çapa, Türkiye'de 15 ay önce 1.2 milyon kullanıcının yararlandığı MSN Messenger'i bugün 6.7 milyon kişinin kullandığını kaydetti. 
     
</TEXT>
</DOC>
