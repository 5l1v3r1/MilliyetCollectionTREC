<DOC>
<DOCNO> 402264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yasam/yas10.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Smirnov'un İstanbul'da evi varmış 
</HEADLINE>
<TEXT>



Ünlü Rus votka üreticisi Pyotr Smirnov'un oğlu Vladimir Smirnov'un Rusya'dan sürgün edildikten sonra sığındığı İstanbul'da bir evinin olduğu ortaya çıktı. Smirnov'un "beş parasız" geldiği İstanbul'da "Smirnov" votkasının üretimini kurarak, babasının işini devam ettirdiği de belirtildi. 
Rusya'nın başkenti Moskova'da, yıllardır biriktirdiği değişik votkaları sergileyecek müze bulamayan ünlü Rus tarihçi Aleksandr Viktoroviç Nikişin, koleksiyonu ABD'li bir işadamına satacağını, ancak teklif gelmesi halinde Türkiye'ye göndermeyi tercih edeceğini söyledi. 
Nikişin, "Bir Türk işadamı koleksiyonumu satın alarak Smirnov'un İstanbul'daki evinde sergilerse çok sevinirim" dedi. Türkiye'yi çok beğendiğini, siyasi ve ekonomik gelişiminden futbol takımlarının yükselişine kadar birçok konuda takdir ettiğini belirten Nikişin, "Hatta koleksiyonumda Türkiye ile ilgili birçok örnek de var" diye konuştu. 



</TEXT>
</DOC>
