<DOC>
<DOCNO> 407006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko35.html </URL>
<DATE> 2005/12/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sanayi üretiminde saat başı ücret yüzde 12.6 arttı 
</HEADLINE>
<TEXT>

     Türkiye'de imalat sanayiinde üretimde çalışılan saat başına nominal ücret, Temmuz-Ağustos-Eylül aylarını kapsayan 2005'in üçüncü döneminde, geçen yılın aynı dönemine kıyasla ortalama yüzde 12.6 arttı. 
     Aynı dönemde üretimde çalışan kişi başına nominal kazanç yüzde 13.4, diğer işlerde çalışan kişi başına nominal kazanç ise yüzde 11 artış gösterdi. 
     TÜİK, 1997 100 temel yıllı ''imalat sanayi sektörü üretiminde çalışılan saat başına ücret, üretimde ve diğer işlerde çalışan kişi başına kazanç endeksinin'', 2005 yılının üçüncü çeyrek sonuçlarını açıkladı. 
     Buna göre, 2005 yılının üçüncü çeyreğinde, geçen yılın aynı dönemine göre imalat sanayinde üretimde çalışılan saat başına nominal ücret artışı, toplamda yüzde 12.6 olarak belirlenirken, nominal ücret artışı devlette yüzde 20.7, özel sektörde 11.9 oldu. 
     Aynı dönemde imalat sanayi üretiminde çalışan kişi başına kazanç endeksi toplamda yüzde 13.4 artarken, artış oranı özel sektörde 12.9, devlet sektöründe yüzde 20.4 olarak saptandı. 
     2004 yılında imalat sanayinde diğer işlerde çalışan kişi başına kazanç endeksi toplamda yüzde 11, devlet sektöründe yüzde 8.8, özel sektörde yüzde 11.3 oldu. 
     
     REEL BAZDA DURUM 
     Tüketici Fiyat Endeksi TÜFE ile deflate edilerek hesaplanan reel endeks sonuçlarına göre ise 2005 yılının üçüncü çeyreğinde üretimde çalışılan saat başına ücret yüzde 1.6, üretimde çalışan kişi başına kazanç yüzde 2.5, diğer işlerde çalışan kişi başına kazanç yüzde 0.3 arttı. 
     2005 yılının üçüncü döneminde, üretimde çalışılan saat başına ücret toplamda yüzde 1.6 olarak belirlenirken, devlette yüzde 9 ve özel sektörde yüzde 1 oldu. 
     Aynı dönemde üretimde çalışan kişi başına kazanç toplamda yüzde 2.5 artarken, kazanç artışı devlette yüzde 8.8, özel sektörde yüzde 2 olarak belirlendi. 
     Bu arada, üçüncü çeyrekte, diğer işlerde çalışan kişi başına kazanç toplamda yüzde 0.3, özel sektörde yüzde 0.5 artarken, devlette yüzde 1.7 geriledi. 
     
</TEXT>
</DOC>
