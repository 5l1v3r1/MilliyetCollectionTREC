<DOC>
<DOCNO> 402240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/axspo01.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim'den serenat 
</HEADLINE>
<TEXT>


Vestel Manisa karşısında takımın kurtarıcısı oldu, Galatasaray derbisinde de yıldızlığa göz koydu 

Serdar Sarıdağ 


Beşiktaş'a geldikten sonra uzun süre kenarda, sıranın kendisine gelmesini bekledi İbrahim Akın... Zaman zaman görev aldı, onlarda da heyecan mı, başka nedenler mi bilinmez, isteneni veremedi. Ancak Tigana'nın elinde, şekillenen bir hamur gibiydi. Fransız teknik adama göre, henüz yeteneklerinin ancak yüzde 60'ını kullanabiliyor. Çok çalışırsa, Henry, Trezeguet gibi bir yıldız olabilir. Zaten o da bunu kabul ediyor, "Daha yeni yeni kendime geliyorum" diyor. 

'Derbi havası farklı' 
Evinin bahçesinde Milliyet'i ağırlayan siyah - beyazlı golcü, yorgunluktan ayak ağrısı çektiğini söyleyerek, "İdmanlar gerçekten çok ağır geçiyor, ama bundan şikayetçi değilim. Çünkü bütün bu sıkı çalışmaların meyvelerini toplamaya başlıyoruz." 
Sözü, Galatasaray ile bugün oynayacakları maça getiren golcü, "Bu karşılaşmayla birlikte İnönü'deki Trabzonspor maçından da üç puan çıkarıp, ilk yarıyı zirveye ortak olarak kapatmak istiyoruz" yorumunu yaptı. 
Röportaj sırasında komşusunu ziyarete gelen kaleci Ramazan da İbrahim'i şöyle tanımladı "İyi ve dürüst bir insan. En sevmediğim yanı, çok sakin ve sessiz oluşu." 

45 dakikalık maç 

Beşiktaş, ilk yarıda Galatasaray'ı kontrolde tutacak, ikinci devrede ise Sergen'i de oyuna alıp, daha ofansif bir mücadele sergileyecek 

Beşiktaş Teknik Direktörü Tigana, Galatasaray'ı analiz etti, rakibinin özellikle orta sahada zaafiyeti bulunduğunu belirledi. 
Cim - Bom karşısında adam markajından öte alan savunması yaptıracak olan Fransız çalıştırıcı, orta bölgeyi daha verimli kullanarak sarı - kırmızılıları çökertmenin hesabını yapıyor. Sakatlıktan yeni kurtulan Sergen ve Tümer'i maçın hemen başında riske etmek istemeyen Beşiktaş Teknik Direktörü, bu iki isimden de ikinci yarıda faydalanmayı düşünüyor. Sergen'i, "kader adamı" olarak görüp, maçı değiştirecek isim düşüncesiyle sahaya sürmenin hesapların yapan Tigana, Tümer'i de oyunun gidişine göre kullanacak. 
Defansını orta sahaya yakın bölgede kurup, Galatasaray'ı burada karşılayacak olan Beşiktaş, ilk yarıyı kontrollu geçirip, ikinci 45 dakikada ofansif ağırlıklı taktik uygulayacak. 

Ailton kurtardı 

Üç maçlık cezası, Tahkim Kurulu tarafından ikiye indirilen Beşiktaşlı Ailton, Almanya'daki ehliyetini de kaptırmaktan kurtuldu. Köln Express Gazetesi, golcü futbolcunun daha önce el konulacağı açıklanan ehliyeti için hatırı sayılır bir para cezası ödediğini ve bu nedenle ehliyetinin alınmasının iptal edildiğini yazdı. 
Ailton, 20 Temmuz'da arkadaşı Evanilson'a ait Porsche Cayanne marka jeep ile Bonn kentindeki bir lokantaya gidiş ve gelişinde radara yakalanmış, Almanya'da açık adresi bulunmadığı için cezası tahsil edilememişti. 

Okan'dan iyi haber 

Sakatlığı nedeniyle oynayıp oynamayacağı belli olmayan futbolcu dünkü idmanda denendi, takımda görev alabileceğine karar verildi 

CENGİZ MALGIR 

Haftalardır sakatlarından dolayı arzulanan 11'ini sahaya süremeyen Beşiktaş Teknik Direktörü Tigana, Okan'dan gelen müjdeli haberle mutlu oldu. Sergen ve Tümer'in oynayabileceklerinin açıklanmasının ardından dünkü idmanda da Okan Buruk denendi, tecrübeli futbolcunun görev yapabileceğine karar verildi. 
Galatasaray maçının son hazırlığını dün Ümraniye Tesisleri'nde basına kapalı olarak gerçekleştiren siyah - beyazlılarda, cezalı Ailton ve Koray'ın dışında, sakatlıkları devam eden Gökhan, Ahmet Dursun ve Tayfur da görev yapamayacak. 
Antrenmanda oyuncularını sık sık uyaran Fransız teknik adam, en küçük bir hatanın bile telafisi olmayacağını söyledi. 


</TEXT>
</DOC>
