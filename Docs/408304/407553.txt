<DOC>
<DOCNO> 407553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sondun01.html </URL>
<DATE> 2005/12/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Pinochet'nin ilk sabıka kaydı... 
</HEADLINE>
<TEXT>

     Eski Şili diktatörü General Augusto Pinochet’nin, iktidar döneminde kaybolan 9 muhalifle ilgili olarak açılan dava nedeniyle polis tarafından parmak izleri alındı ve fotoğrafları çekildi. 
     Pinochet’nin, dava çerçevesinde suçlandığı 24 Kasım’dan bu yana ev hapsinde yaşadığı evinde yapılan parmak izi ve fotoğraflama işlemi hakkında ayrıntı verilmedi. 
     Ancak Şili yasalarına göre, kayıt işleminin şahsın on parmağın tamamının izinin polis tarafından alınmasını ve önden ve yandan fotoğrafının çekilmesini öngörüyor. 
     Pinochet’nin avukatı, yapılanların "eski bir devlet başkanına hakaret olduğunu" ileri sürdü. 
     Pinochet daha önce de hakkında açılan insan hakları ve yolsuzluk davaları nedeniyle ev hapsinde tutulmuştu, ama şimdiye kadar parmak izleri alınmamıştı. 
     Hükümetin başsözcüsü Osvaldo Puccio ise, Pinochet’nin parmak izlerinin alınması ve fotoğraflarıın çekilmesinin "Şili’de bütün vatandaşların yasalar önünde eşit olduğunu gösterdiğini" söyledi. 
     
     GİZLİ SERVİS ŞEFİNİN ÖMÜR BOYU HAPİS CEZASI ONAYLANDI 

     Bu arada, Pinochet’nin zamanında gizli polis müdürlüğü yapan emekli general Hugo Salas’a, gerilla olduğundan şüphelenilen 12 kişinin öldürülmesinden dolayı verilen ömür boyu hapis cezası onaylandı. 
     General Salas’ın temyiz mahkemesinin verdiği onama kararına karşı Yüksek Mahkeme’ye gidebileceği belirtildi. 
     Aynı davada, Salas’ın emrinde çalışan 16 kişiye de 5 ila 15 yıl arasında hapis cezaları verildi. 
     Salas ve emrindekiler, Pinochet rejimine karşı savaşan Manuel Rodriguez Yurtsever Cephesi üyesi olduğu şüphesiyle yakalanan 12 kişinin öldürüldüğü Arnavutluk Operasyonu adlı operasyondan dolayı yargılanıyorlardı. 
     Zamanın hükümeti 12 kişinin çatışmada öldüğünü açıklamış, ancak yapılan adli soruşturma 12 kişinin yakalandıktan sonra 3 ayrı grup halinde öldürüldüklerini açığa çıkarmıştı. 
     Salas, Pinochet döneminin hapse mahkum edilen ikinci gizli polis şefi oldu. 
     Salas’tan önce aynı görevi yapan General Manuel Contreras ise ünlü bir Pinochet karşıtı olan Orlando Letelier’in Washington’da öldürülmesinden dolayı açılan dava sonucu 7 yıl hapis yatmıştı. 
     Contreras geçen Ocak ayında başka bir siyasi cinayetten dolayı verilen 15 yıllık hapis cezasını yatmaya başladı. 
     
</TEXT>
</DOC>
