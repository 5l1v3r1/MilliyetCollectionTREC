<DOC>
<DOCNO> 407443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur51.html </URL>
<DATE> 2005/12/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gaspçıya suçüstü 
</HEADLINE>
<TEXT>

     Bahçelievler’de silah zoruyla bir kadını soyan gaspçılardan biri suçüstü yakalandı. Çevre yolunda aracıyla seyir halinde giden güvenlik görevlisi, kaza süsü veren kişiler tarafından gasp edildi. 
     Emniyet yetkililerinden alınan bilgiye göre, Bahçelievler’de oturan annesini ziyarete gelen Nesrin B., kendilerini kargo görevlisi olarak tanıtan iki kişinin saldırısına uğradı. Nesrin B. adlı devlet memurunun kafasına silah dayayarak yere yatıran saldırganlar, kadının cüzdanını alarak kaçtılar. 
     Bu sırada evde misafir olarak bulunan Fatma K. adlı kadının, "imdat" diye yardım istemesi üzerine çevrede devriye görevi yapan bir polis ekibi tarafından yakalandı. Gözaltına alınan Ümit Ç.’nin üzerinde olayda kullanılan silah ele geçirildi. Kimliği belirlenen diğer saldırganın arandığı bildirildi. 
     Öte yandan, büyük bir alış-veriş merkezinde güvenlik görevlisi olarak çalışan Erkan Ş. adlı kişi şirketin arabasıyla Esenboğa Havalimanı’ndan dönerken çevre yolunda 4 kişinin saldırısına uğradı. 
     Erkan Ş.’nin arabasına arkadan arabayla hafifçe vurarak kaza süsü veren iki kadın, güvenlik görevlisinin arabasını durdurdu. Bu sırada başka bir arabayla olay yerine gelen iki erkek bıçak çekerek Erkan Ş.’nin üzerinde bulunan 250 YTL para ve cep telefonunu alarak kaçtı. 
     Emniyet yetkilileri, eşkali belirlenen saldırganların arandığını kaydettiler. 
     
</TEXT>
</DOC>
