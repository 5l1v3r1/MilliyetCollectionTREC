<DOC>
<DOCNO> 403169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur24.html </URL>
<DATE> 2005/12/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yeni bir yağışlı hava geliyor, yağmur her yerde... 
</HEADLINE>
<TEXT>

     MİLLİYET İNTERNET 

Türkiye, hafta sonuna yağmurlu girecek... Yarın Ege'den yurda giriş yapacak yağmur, hafta sonuna kadar tüm bölgeleri saracak. Yağışlar Bolu ve Erzurum çevresinde kara dönüşecek. Perşembe ve cuma günleri İstanbul, Ankara, İzmir, Antalya, Adana yağmurlu, Erzurum ise karla karışık yağmurlu... 
     Devlet Meteoroloji İşleri Genel Müdürlüğü'nden alınan bilgiye göre, hava sıcaklığı cuma gününe kadar biraz artacak, ardından kuzey ve doğu kesimlerde azalacak. Sıcaklıklar İstanbul ve Ankara'da 9, İzmir'de 12, Antalya ve Adana'da 19, Erzurum'da 5, Trabzon ve Diyarbakır'da 13 dereceye düşecek. 
     YARIN Kıyı Ege ve Batı Akdeniz yağmur altında, Güneydoğu Anadolu yazdan kalma güneşli bir gün geçirecek. 
     PERŞEMBE günü yağmur tüm yurda yayılıyor. Karadeniz'in kıyısı, Güneydoğu Anadolu ve Doğu Anadolu'nun güneyi dışında tüm Türkiye yağmurlu. 
     CUMA günü ise yalnızca Doğu Karadeniz'in kıyısı yağış almıyor, tüm bölgelerde yağış görülecek. Bolu çevresinde gece yükseklerde karla karışık yağmur, Erzurum-Kars bölümünde ise kar yağışı bekleniyor. 
     
</TEXT>
</DOC>
