<DOC>
<DOCNO> 400732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonsiy12.html </URL>
<DATE> 2005/12/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Aksu 2003'ten bu yana 1325 terörist ele geçirildi 
</HEADLINE>
<TEXT>

     İçişleri Bakanı Abdülkadir Aksu, 2003 yılından bu yana 1325 teröristin ele geçirildiğini bildirdi. 
     DYP Denizli Milletvekili Ümmet Kandoğan ile DYP Hatay Milletvekili Mehmet Eraslan’ın terörle mücadeleye ilişkin soru önergelerini cevaplandıran Aksu, güvenlik güçlerinin terör örgütlerine yönelik başarılı çalışma ve operasyonlar sonucunda, 2003 tarihinden günümüze kadar 359’u ölü, 377’si sağ ve 589’u teslim olmak üzere 1325 teröristin ele geçirildiğini kaydetti. 
     Aksu, ayrıca İran, Irak, Suriye, Yunanistan, Azerbaycan ve Ukrayna’da 2003’te 52, 2004’te 41, 2005’te ise 23 olmak üzere 116 örgüt mensubunun yakalanarak, Türkiye’ye teslim edildiğini bildirdi. 
     Yurtdışında bulunan ve Türkiye tarafından aranan 77 sol terör örgütü mensubunun yakalanmaları için haklarında kırmızı bülten çıkarılarak uluslararası düzeyde aranmalarının sağlandığını belirten Aksu, bölücü terör örgütü PKK KONGRA-GEL üyelerinden 34’ünün difüzyonla, 97’sinin ise kırmızı bültenle uluslararası düzeyde arandığını bildirdi. 
     İçişleri Bakanı Aksu, söz konusu terör örgütünün sözde genel başkanı sıfatı ile örgütsel faaliyet yürüten Zübeyir Aydar’a 2005 yılında, üst düzey yönetiminde yer alan Remzi Kartal’a ise 2004 yılında kırmızı bülten çıkarıldığını bildirdi. 
     Terör örgütüne yönelik yapılan operasyonlar sonucu başarılar elde edildiğini ifade eden Aksu, şöyle devam etti 
     "2004-2005 yılları arasında güvenlik güçlerimizin gerçekleştirdiği başarılı operasyonlar neticesinde özel eğitim almış 60 terörist bol miktarda patlayıcı madde ile ele geçirilmiş, bu sayede 
     toplumda infial uyandıracak çok sayıda terörist eylem ve faaliyetlerin önüne geçilmiştir. Ayrıca yurt içinde terörist eylemlere katılan ve daha önceki tarihlerde işlemiş oldukları terör suçlarından dolayı arandığı tespit edilen 5 bin 750 terör örgütü mensubu yakalanarak adalete teslim edilmiştir. Terör örgütü mensuplarınca gerçekleştirilmesi muhtemel olayların önüne geçmek maksadıyla terör örgütlerinin faaliyetlerine yönelik yapılan stratejik değişiklikler sürekli takip edilmekte ve ilgili kurum ve kuruluşlarımız ile yerel birimlerimiz zamanında uyarılmaktadır." 
     
</TEXT>
</DOC>
