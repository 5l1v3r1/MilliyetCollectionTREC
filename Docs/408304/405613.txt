<DOC>
<DOCNO> 405613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun12.html </URL>
<DATE> 2005/12/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Liderlerden Irak'a sürpriz Noel ziyaretleri 
</HEADLINE>
<TEXT>

     İngiltere Başbakanı Tony Blair’in, Irak’ın Basra kentindeki İngiliz birliklerine sürpriz noel ziyaretinde bulunduğu bildirildi. 
     Blair’in ziyaretinin, Irak’ta savaşın başladığı 2003’ten bu yana yaptığı 4’üncü ziyaret olduğu kaydedildi. 
     Kuveyt’ten Irak’a askeri uçakla gelen Blair’in ziyareti sırasında sıkı güvenlik önlemleri uygulandığı belirtildi. 
     İngiltere’nin Irak’ta 8 bin askeri bulunuyor. 
     
     POLONYA BAŞBAKANI DA IRAK'TA 

     Polonya Başbakanı Kazimierz Marcinkiewicz'in de Irak'taki Polonya birliklerine sürpriz noel ziyaretinde bulunduğu bildirildi. 
     Başbakanlık makamından yapılan açıklamada, Marcinkiewicz'in, Irak'ın orta kesimindeki Divaniye'de bulunan Echo üssüne dün geç saatlerde geldiği kaydedildi. 
     Polonya Basın Ajansı'nın üsten bildirdiğine göre, Marcinkiewicz, askerlerin, barışçı, mutlu ve çabuk bir şekilde evlerine dönmelerini diledi. 
     Marcinkiewicz'in bugün ülkesine dönmesi bekleniyor. 
     Başbakan Marcinkiewicz'in ziyaretini, Polonya'nın Irak'taki birliklerini çekip çekmeyeceğine karar vereceği bir zamanda yaptığına dikkat çekildi. 
     Polonya'da bir önceki hükümet, Irak'ta sayıları şu anda 1400 olan Polonyalı askerlerin çekileceğini taahhüt etmişti. Geçen ay iktidara gelen Marcinkiewicz'in hükümeti ise askerlerin görev süresini uzatabileceği işaretini vermişti. 
     Rzeczpospolita gazetesinde, adı açıklanmayan bir Savunma Bakanlığı yetkilisinin verdiği bilgiye dayanılarak bugün yayımlanan habere göre, yeni bir birliğe tıbbi testler yapıldı ve bu birlik, şubattan itibaren Irak'ta 6 aylık görev için hazırlanıyor. 
     Haberde, hükümetin, Irak'tan çekilmemeyi planlandığına ilişkin açıklama yapmasının beklendiği kaydedildi. 
     
</TEXT>
</DOC>
