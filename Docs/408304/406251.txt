<DOC>
<DOCNO> 406251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko02.html </URL>
<DATE> 2005/12/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Unakıtan'dan işadamlarına Bana yamuk yapmayın 
</HEADLINE>
<TEXT>

     Maliye Bakanı Kemal Unatıkan, istihdamın üzerindeki vergi yükünü azaltacaklarını söyledi ancak vergi konusunda bana yamuk yapmayın'' diye konuştu. 
     Unatıkan, Adana Ticaret Odası ATO tarafından kurumlar ve gelir vergisiyle ihracatta başarılı 500 kişi ve kuruluşa ödüllerinin verilmesi nedeniyle Seyhan Oteli’nde düzenlenen törene katıldı. 
     Unatıkan, Türkiye’de artık her şeyin değiştiğini, ülkenin iyi idare edildiğini belirterek, faizlerin düşürüldüğünü, geçen yıl 65 milyar dolar olan yatırımların bu yıl 100 milyar dolara çıkarıldığını anlattı. 
     Yabancı yatırımcıyı da Türkiye’ye çekmek için çaba harcadıklarını vurgulayan Unakıtan, "Çin yılda 60 milyar dolar yabancı yatırım alıyor. Türkiye de artık istikrarlı bir ülke olarak yabancıların ilgi odağı oldu. Yarınlarda her şey daha güzel olacak" dedi. 
     Unatıkan, Türkiye’nin daha önce bir büyüyüp bir küçüldüğünü şimdi ise istikrarlı bir büyümeye geçtiğini, Almanya’da bile vergi oranları yükseltilirken, Türkiye’de aşağıya çekildiğini ifade ederek, şunları söyledi 
     "İstihdamın üzerindeki vergi yükünü de hafifleteceğiz, ancak vergi konusunda bana yamuk yapmayın. İşadamlarımızdan da beklentilerimiz var, herkes açık ve net olsun. İşadamlarımız artık tehlikeli işlere kalkışmayın, 5 kazanın bir ödeyin paşa paşa yaşayalım. Aksi takdirde her yere radarlarımızı yerleştirdik. Vergi kaçağını önlemek için çok etkin önlemler alıyoruz. 2006’dan itibaren kimlik numarasıyla herkesin vergiyle ilgili tüm bilgilerine anında ulaşabileceğiz. Her yere radarlarımızı yerleştirdik haberiniz olsun. 
     Hata yapan bedelini öder." Unakıtan, kendisine iletilen bir konuya da dikkat çekerek, şunları kaydetti 
     "Bir oda başkanımız bana Sayın bakanım vergi memurları geldi, defterlerimizi inceledi diye söze başladı. Ben de ne oldu memurumuz yanlış mı yaptı dedim. Hayır da bizim biliyorsunuz eski alışkanlıklarımız var, bu kez idare edin, bir daha yapmayız talebinde bulundu. Ben de bu kişiye önce şu eski alışkanlıklarınızdan vazgeçin ama, daha önceki hatalarınızın vebalini de ödeyin ki bir daha unutmayın cevabını verdim." 
     
     ÖZELLEŞTİRME ÇALIŞMALARI 
     Unatıkan, devletin artık ticaretten çekildiğini, devleti küçülttüklerini, ancak etkinliğini artırdıklarını belirterek, "Kalkınmanın en önemli hedefi özel sektördür. Özelleştirmeyi de bunun için yapıyoruz. Ancak, bizi karlıyı da satıyorsunuz diye eleştiriyorlar. Eleştirsinler, biz karlı-karsız ne varsa satacağız" dedi. 
     Özelleştirme sayesinde devletin kasasına 33 milyar dolar girdiğini ifade eden Unatıkan, "Daha önce yılda 30-35 milyon dolar zarar eden tesisler vardı. Böyle bir tesisimizi satın alıp, teknolojik iyileştirme yapan bir girişimci bana Bu işletme 100 sene daha kalsa kar edemezdi. Çünkü, sizin memurunuz daha dünya piyasalarını takip etmekten aciz dedi. O memur nasıl olsa kurum kar etse de etmese de maaşını alıyor. Bu zihniyet yüzünden ülke bugüne kadar hep zarar gördü" diye konuştu. 
     Unakıtan, özelleştirme sayesinde devletin sırtında yük olmaktan kurtarılan tesislerden artık vergi de toplanmaya başlandığını vurgulayarak, konuşmasını şöyle sürdürdü 
     "Özelleştirmeden kesinlikle taviz vermeyeceğiz. Eskiden üreticisi damın üzerinde ektiği tütünü bile devlete satıyordu. O dönemlerde birkaç oy uğruna sen yetiştir biz üç kuruş fazla verir alırız 
     deniyordu. O üç kuruş ödeniyor, ürün alınıyor, satılamayınca kibrit atılıp yakılıyordu. Kimin parasını yakıyordunuz Elbette bu milletin parası yanıyordu. Şimdi biz bunu yapıyor muyuz 70 milyonun hakkını başkalarına yedirmeyiz. Bu ülkenin imkanları da parası da bu ülkede yaşayanlara eşit paylaştırılmak zorunda. Hiç kimseye kimsenin hakkını yetirtmeyiz." Bakan Unatıkan, daha sonra kurumlar ve gelir vergisi ile ihracatta başarılı kişi ve kuruluşlar arasında ilk 3 dereceye girenlere plaketlerini verdi. 
     
     ADANA VALİSİ KIRAÇ 
     Adana Valisi Cahit Kıraç ise nüfusu 2 milyona yaklaşan kentte, 82 bin vergi mükellefi bulunduğunu, vergi gelirlerinin de arzu edilen seviyede olmadığını bildirdi. 
     Kıraç, "Adana her yıl devletten 1 katrilyon lira alıyor, ancak bunun daha fazlasını harcıyor. Yani geliri giderini karşılamıyor. 
     Burada bir yanlışlık var. Dileğimiz, önümüzdeki dönemlerde bu tablonun değişmesidir" dedi. 
     Adana Büyükşehir Belediye Başkanı Aytaç Durak da 1960-70’li yıllarda Türk filmlerine zengin ağalarıyla konu olan Adana’nın eski günlerine dönmesini arzu ettiklerini belirtti. 
     Elektrik faturalarını da su faturaları gibi belediyelerin toplamasını öneren Durak, "Bu sayede kaçak kullanımın da tahsilattaki zorluğun da aşılacağını düşünüyorum" dedi. 
     Adana Ticaret Odası ATO Başkanı Şaban Baş da vergisini ödeyerek görevini yerine getiren kurumların vergi denetimleriyle baskı altında tutulmamasını isteyerek, "Vergi sıralamasında ilk 500 arasına giren mükellefler inceleme dışı kalmalı" diye konuştu. 
     Baş, istihdamın üzerindeki vergi yükünün de bir an önce giderilmesi gerektiğini kaydetti. 
     Törene, Hatay Valisi Abdulkadir Sarı, 29 ilin vergi dairesi başkanları, vergi sıralamasında ilk 500’e giren mükellefler ile diğer davetliler katıldı. 
     
</TEXT>
</DOC>
