<DOC>
<DOCNO> 402786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo11.html </URL>
<DATE> 2005/12/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Saadettin Saran büyük oynuyor... 
</HEADLINE>
<TEXT>

     Dortmund’un hisselerini sattıktan sonra Alman Ligi’nde takım almak için arayışa geçen Saadettin Saran’ın büyük maddi sıkıntı içinde olan Hertha Berlin ve Kaiserslautern’le ilgilendiği öğrenildi. 
     
     Yatırım yapacak 

     Fenerbahçe Kulübü’nün eski yöneticisi işadamı Saadettin Saran’ın, Alman Ligi’ne olan ilgisi bitmek bilmiyor. Geçtiğimiz yıl Borussia Dortmund’un hisselerini alarak Almanya’da olay yaratan genç spor adamının, şimdi de iki büyük takım için devreye girdiği bildirildi. Saran’ın, son dönemde büyük maddi sıkıntı içine giren Hertha Berlin ve Kaiserslautern’e önemli yatırımlar yapmak için kolları sıvadığı ifade edildi. 
     
     Yakın takipte... 

     Saadettin Saran’ın iki kulüpten hangisine destek olacağı konusunda henüz kesin kararını vermediği ve Bundesliga’nın gidişatını beklediği öğrenildi. Saran’ın bu nedenle Alman Ligi’ndeki maçları yakın takibe aldığı öğrenildi. Yıldıray Baştürk’ün forma giydiği Hertha Berlin, ligde beşinci sırada yer alırken, Halil Altıntop’un bu sezon hayal kırıklığı yaratan takımı Kaiserslautern ise dibe demir atmış durumda. 
     
</TEXT>
</DOC>
