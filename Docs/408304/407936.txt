<DOC>
<DOCNO> 407936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko14.html </URL>
<DATE> 2005/12/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Milli Piyangoda büyük gün yarın... 
</HEADLINE>
<TEXT>

     Türkan Al - Gökçen Çamlıyurt 

Milli Piyango'nun 20 milyon YTL'lik yılbaşı özel çekilişinin talihlisi yarın akşam belli oluyor. 
     Milli Piyango İdaresi özel çekiliş için 200 milyon YTL'lik bilet bastırdı. Tam biletin 20, yarım biletin 10, çeyrek biletin ise 5 YTL'den satıldığı özel çekilişte dağıtılacak toplam ikramiye adedi 2 milyon 656 bin 800, toplam ikramiye tutarı ise 118 milyon 260 bin YTL olarak belirlendi. 
     Yılbaşı özel çekilişinde, büyük ikramiye olarak 1 adet 20 milyon YTL verilecek. 14 milyon 815 bin dolara karşılık gelen bu tutar, Milli Piyango'nun döviz bazında da verdiği en yüksek ikramiye olacak. 
     Özel çekilişte, 1 adet 5 milyon YTL, 5 adet de 1 milyon YTL dağıtılacak. Böylece yeni yıla en az 3, en çok da 13 kişi milyoner, bir başka ifadeyle trilyoner olarak girecek. 
     Eğer, 20 milyon ve 5 milyon YTL'lik ikramiyeler çeyrek, 1'er milyon YTL'lik ikramiyeler ise tam bilete çıkarsa, 13 kişi milyon YTL'lik ikramiyelere sahip olacak. 20, 5 ve 1'er milyon YTL'lik ikramiyeler tam bilete çıkarsa, bu defa milyoner sayısı 3'de kalacak. 
     10 adet 500 bin, 20 adet 100 bin ve 50 adet 50 bin YTL'lik ikramiyelerin verileceği yılbaşı özel çekilişinde umudunu piyangoya bağlayanlar, 2 milyon da amorti kazanacaklar. 
     
     ŞANS TOPLARI ANKARA VE İSTANBUL'DA DÖNECEK 

     TRT'nin organize ettiği yılbaşı özel çekilişi, bu yıl iki ayrı merkezde gerçekleştirilecek. 
     Özel çekiliş, Milli Piyango'nun Ankara-Kızılay'daki binasında, saat 09.00'da başlayacak. 18.00'e kadar devam edecek bu çekiliş sırasında şans topları 935 kez dönecek ve amortiler dışındaki küçük ikramiyeler ile orta 500 bin YTL'nin altındaki ikramiyeler sahiplerini bulacak. 
     Özel çekiliş, daha sonra İstanbul'da devam edecek. TRT'nin İstanbul Stüdyolarındaki çekiliş maratonu, 20.15'de başlayacak ve yeni yılın ilk saatlerinde 00.30'da sona erecek. 
     İstanbul'da önce 10 adet 500 bin YTL'nin talihlileri belirlenecek, ardından 5 adet 1 milyon YTL'nin çekilişi yapılacak. 1 adet 5 milyon YTL'lik ikramiye çekilişinin ardından şans topları bu defa 20 milyon YTL için dönecek. 
     Milli Takımlar Teknik Direktörü Fatih Terim'in çekilişini yapacağı büyük ikramiyenin ardından 2 amorti numarası da belirlenecek ve bu şekilde yılbaşı özel çekilişi tamamlanacak. 
     
     ÇALINTI BİLETLER GEÇERSİZ 

     Bu arada, Milli Piyango İdaresi'nin yılbaşı özel çekilişi için bastırdığı biletlerden olan, ancak Posta İşletmesi aracılığıyla Ziraat Bankası'nın Gebze, Akçakoca, Körfez-Kocaeli ve Alaplı Şubelerine gönderilmesi sırasında çalınan 10 bin 969 adet bilete ikramiye çıkması halinde ise bunlara ödeme yapılmayacak. 
     İdare tarafından kupür, numara ve serileri Resmi Gazete'de yayınlanarak, geçersiz ilan edilen çalıntı biletlerden tam bilete 20 milyon YTL'lik büyük ikramiyenin isabet etmesi halinde, bu işlem iptal edilecek ve özel çekiliş tekrarlanacak. Büyük ikramiye çeyrek biletlerden birine isabet ederse, çalıntı olmayanlara ikramiye ödenecek, çalıntı biletin ikramiyesi kuruma irat kaydedilecek. 
     
     EN ŞANSLI İL İSTANBUL, ŞANSLI NUMARA İSE 3 

     Milli Piyango'nun yılbaşı özel çekilişlerinde en şanslı il İstanbul olarak belirlendi. 
     Son 20 yılda gerçekleştirilen özel çekilişlerde büyük ikramiye 23 ayrı merkeze çıktı. Bu süreçte İstanbul'a satılan biletlere 18 kez büyük ikramiye isabet etti. 
     Talih kuşu, 20 yıllık dönemde 10 kez de Ankara'dan bilet alanları zengin ederken, İzmir 5, Mersin 4, Adana da 3 kez büyük ikramiyeye sahip oldu. 
     Yılbaşı çekilişlerinin en şanslı numarası ise '3' olarak belirlendi. 20 yılda büyük ikramiye, 5 defa 3 ile başlayan, 6 defa da 3 ile biten biletlere çıktı. Büyük ikramiyenin diğer şanslı numaraları ise 5 ve 2 olarak tespit edildi. 
     
     HAZİNE DE BAYİLER DE KAZANACAK 

     Öte yandan yılbaşı özel çekilişi, bütün biletlerin satılması halinde Hazineye de 36 milyon 770 bin 678 YTL bırakacak. 
     Özel çekilişten Savunma Sanayii Destekleme Fonu'na 10 milyon YTL, Türkiye'nin tanıtımına 5 milyon 123 bin YTL, Sosyal Hizmetler ve Çocuk Esirgeme Kurumu'na 512 bin YTL, Olimpiyat Oyunlarına da 526 bin YTL aktarılacak. 
     Özel çekilişten bayilerin cebine de 26 milyon 82 bin YTL girecek. 
     
     İKRAMİYE TABLOSU 

     Yarın akşamki özel çekilişe ilişkin ikramiye tablosu şöyle 
     

İkramiye adedi İkramiye Miktarı YTL İkramiye Tutarı YTL 1 20.000.000 20.000.000 1 5.000.000 5.000.000 5 1.000.000 5.000.000 10 500.000 5.000.000 20 100.000 2.000.000 50 50.000 2.500.000 50 20.000 1.000.000 100 10.000 1.000.000 500 5.000 2.500.000 1.000 500 500.000 5.000 300 1.500.000 50.000 100 5.000.000 100.000 60 6.000.000 500.000 40 20.000.000 2.000.000 20 40.000.000 63 teselli ikr. 20.000 1.260.000 ---------------- --------------- -------------- 2.656.800 118.260.000      

     
</TEXT>
</DOC>
