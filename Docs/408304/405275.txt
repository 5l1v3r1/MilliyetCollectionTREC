<DOC>
<DOCNO> 405275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun13.html </URL>
<DATE> 2005/12/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bulgaristan'da fidye için kaçırılan İngiliz kurtarıldı 
</HEADLINE>
<TEXT>

     Bulgaristan'da fidye için kaçırılarak rehin tutulan bir İngiliz vatandaşı polisin düzenlediği operasyonla kurtarıldı. 
     Christow Fannos adlı İngiliz vatandaşını kaçıran üç kişiden biri öldürüldü. 
     İçişleri Bakanlığı'ndan edinilen bilgiye göre Christow Fannos adlı İngiliz vatandaşı üç saldırgan tarafından silah tehdidiyle kaçırıldı. Saldırganlar Fannos'u serbest bırakmak için 44 bin İngiliz Sterlini fidye istediler. 
     İçişleri Bakanlığı Örgütlü Suçlarla Mücadele Servisi NSBOP ekipleri fidyeyi almak için gelen iki kişiyi ele geçirdi. Sorgulama sonucunda Fannos'un rehin tutulduğu adres tespit edildi. NSBOP bu adrese düzenlediği operasyonla Fannos'u silahlı saldırganın elinden sağ olarak kurtarmayı başardı. 
     Operasyon sırasında polislere ateş açan saldırgan, bir keskin nişancı tarafından tek kurşunla öldürüldü. Olayla ilgili soruşturmanın çok yönlü olarak sürdürüldüğü bildirildi. 
     
</TEXT>
</DOC>
