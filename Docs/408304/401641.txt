<DOC>
<DOCNO> 401641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun34.html </URL>
<DATE> 2005/12/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Belçika'ya evlilikle giriş zorlaşıyor 
</HEADLINE>
<TEXT>

     Belçika, aile birleşmesi yoluyla ülkeye giriş şartlarını zorlaştırmaya ve daha sıkı kontrol sağlamaya hazırlanıyor. 
     Yerel haberler yayımlayan ''expatica'' internet sitesinin bildirdiğine göre, Belçika İçişleri Bakanı Patrick Dewael'in sözcüsü, yasal değişiklikler kapsamında halen 18 olan yabancılarla evlenme yaşının, hem Belçikalılar hem de evlenmek istedikleri kişiler için 21'e yükseltileceğini bildirdi. 
     ''Aile Göçü'' ile ilgili ikinci yasal değişikliğin, ''sahte evlilikleri engelleyebilmek için 1 yıl olan kontrol süresinin 3 yıla çıkartılması'' olduğunu belirten bakanlık sözcüsü, anne ve babasını Belçika'ya getirmek isteyen çiftlerin yeterli gelire sahip olup olmadığının araştırılacağını kaydetti. 
     Sözcü, amaçlarının göçmen hukuku alanında AB ülkeleri arasında uyum sağlamak olduğunu ifade etti. 
     Federe yapılı Belçika'da hükümetin yabancılarla evliliği zorlaştıran yasal değişiklik önerisinin 6 ay içinde parlamentoda oylanması bekleniyor. 
     Hollanda'da yaş sınırının yükseltilmesi dahil yabancılarla evlilikleri zorlaştıran benzer yasal değişikliklerin ardından ''evliliklerin daha kolay olduğu Belçika yoluyla ülkeye girişlerin arttığı'' iddiaları gündeme gelmişti. 
     Öte yandan, Belçika'nın AB üyeleri yanında Romanya ve Bulgaristan'dan sığınma hakkı arayanlar için başvuruları zorlaştıracağı bildirildi. 
     En çok Doğu Avrupa ülkelerinden gelenleri etkilemesi beklenen bu değişiklikler arasında, azami başvuru süresinin 5 güne indirilmesi de bulunuyor. 
     
</TEXT>
</DOC>
