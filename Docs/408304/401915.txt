<DOC>
<DOCNO> 401915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/siyaset/siy08.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Interpol bültenli Meclis konuğu 
</HEADLINE>
<TEXT>


YİMPAŞ Yönetim Kurulu Başkanı Dursun Uyar'ın, Interpol bülteniyle aranırken TBMM'ye bilgi verdiği ortaya çıktı 

BÜLENT SARIOĞLU Ankara 


Türkiye'deki ve yurtdışındaki Türklerden kayıtdışı para toplamakla suçlanan YİMPAŞ Yönetim Kurulu Başkanı Dursun Uyar'ın, Interpol bülteniyle aranırken TBMM Araştırma Komisyonu'na bilgi verdiği ortaya çıktı. Milliyet'in, YİMPAŞ Genel Müdürlüğü'ndeki makamından telefonla görüştüğü Uyar, "Yakalama emrinden haberim yok. Bunlar hep söylenir, ama bir şey çıkmaz" dedi. 
"İslami holding" olarak adlandırılan kayıtdışı şirketlerle ilgili araştırma yapan TBMM komisyonu, YİMPAŞ'ın sahibi Uyar'ı 14 Ekim'de dinledi. "Davetli" olarak geldiği TBMM'de iki güvenlik kontrolünden geçtikten sonra kimliğini bırakıp "ziyaretçi" kartı alan Uyar, polis eşliğinde komisyon salonuna alındı. Komisyon, 23 Kasım'da da, Yozgat'a giderek, Uyar'ın rehberliğinde YİMPAŞ tesislerini gezdi. 

Tutuklama emri Almanya'dan 
Milletvekilleri, Uyar'la buluştuktan 2 gün sonra, Uyar hakkındaki "uluslararası tutuklama emri" Interpol aracılığıyla Türk makamlarına ve Meclis'e ulaştı. Yazıyı alan milletvekilleri, hakkında uluslararası yakalama emri bulunan holding yöneticisinin TBMM güvenlik birimlerinden rahatça geçmesine şaşırdı. Yetkililer, güvenlik kapısında alınan kimliklerle ilgili genel tarama yapılmadığını bildirdi. 
Dışişleri Bakanlığı'nın, TBMM'ye gönderdiği yazıda, Uyar hakkındaki tutuklama emrinin Mannheim Savcılığı'ndan temin edildiği belirtildi. Emirde, Uyar'ın, "profesyonel dolandırıcılık, itimadı kötüye kullanma, değişik fiillerle birden fazla cezai mevzuatın ihlali" gerekçeleriyle tutuklanması istendi. 



</TEXT>
</DOC>
