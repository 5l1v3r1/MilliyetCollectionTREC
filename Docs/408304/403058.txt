<DOC>
<DOCNO> 403058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko25.html </URL>
<DATE> 2005/12/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
BDDK Başkanı Hastamız ayağa kalkmıştır ve iyileşmiştir 
</HEADLINE>
<TEXT>

     Bankacılık Düzenleme ve Denetleme Kurumu Başkanı BDDK Tevfik Bilgin, Türkiye'nin, bankacılık sektöründe başlayan 2001 krizinden acı çektiğini belirterek, ''Bu krizleri tekrar görmek istemiyoruz. Bunun için de elimizden geleni yapmayı çalışıyoruz. Şu anda hastamız ayağa kalkmıştır ve büyük ölçüde iyileşmiştir bankacılık sistemi olarak'' dedi. 
     Tevfik Bilgin, Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği TÜRMOB ve Akdeniz Muhasebeciler Federasyonu FCM tarafından düzenlenen 5. Şeffaflık ve Denetim Düzenlemeleri Konferansı'nın açılışında yaptığı konuşmada, BDDK'nın birinci önceliğinin yatırım sahiplerinin hak ve menfaatlerini korumak için her türlü tedbiri almak olduğunu söyledi. 
     Türkiye'de bankacılık sektörünün büyüklüğünün 270 milyar dolar olduğunu ve neredeyse finansal sistemin tamamını kapsadığını belirten Bilgin, bu nedenle sistemin gözetim ve denetiminin çok önemli olduğunu vurguladı. 
     Son 5 yılda uluslararası muhasebebe standartlarıyla uyumlu ulusal muhasebe standartlarının uygulandığını anlatan Bilgin, ''Gönülden ve kendimden emin olarak söylüyorum Türkiye'de bilançoları en şeffaf olan şirketler bankalardır. Ve uyum anlamında AB'ye en yakın sektör de bankacılıktır'' dedi. 
     Kamusal denetimin yanı sıra bağımsız denetimin de önemli olduğunu ifade eden Bilgin, BDDK'nın bağımsız denetim faaliyetleriyle ilgili yaptığı düzenlemelere işaret ederek, yeni Bankacılık Yasası ile beraber ilgili yönetmeliklerin revize edilmesinin düşünüldüğünü söyledi. 
     
     ''HASTA AYAĞA KALKTI'' 
     Tevfik Bilgin, bankacılıkta bilgisayar odaklı denetim de yapıldığını belirterek, bankacılıkta neden denetimin bu kadar önemli olduğunu ifade ederken de, 2001 yılında yaşanan büyük krize dikkat çekti. 
     Bankacılıkta başlayan ve diğer sektörlere yayılan bu kriz sırasında her Türk vatandaşının cebindeki 100 liranın 30 lirasının gittiğini bildiren Bilgin, şöyle konuştu 
     ''Dolayısıyla krizin büyüklüğü çok fazlaydı ve halen etkilerini hissediyoruz. Bu krizleri tekrar görmek istemiyoruz. Bunun için de elimizden geleni yapmaya çalışıyoruz'' diye konuştu. 
     Krize döneminde 80 banka varken, bugün bu sayının 47 olduğunu belirten BDDK Başkanı Bilgin, sermaye yeterlilik rasyosunda bugün mevduatın krediye dönüşüm oranında ve diğer konularda yaşanan iyileşmelere işaret etti. 
     Bilgin, her şeyden önemlisi bankacıların ve otoritelerin, kriz tecrübesi edindiğini vurgulayarak, şunları kaydetti 
     ''Her zaman kafalarının bir yanında kriz tecrübeleri ve o dönemin etkileri bulunmaktadır. Dolayısıyla yaptıkları düzenlemelerde, incelemelerde, bunu hep dikkate almaktadırlar. Ülke acı çekmiştir. Şu anda hastamız ayağa kalkmıştır ve büyük ölçüde iyileşmiştir bankacılık sistemi olarak.'' Bugün ülkenin ve bankacılık sektörünün önünde çok büyük potansiyel olduğunu belirten Bilgin, yabancıların sektöre ilgisine dikkat çekerek, bunun devam edeceği görüşünü dile getirdi. 
     Bilgin, finansal raporlama ve banka muhasebesinde şeffaflığın, otorite olarak proaktif davranmanın önemli olduğuna inandığını dile getirdi. 
     Bilgin, ''Geçmişte hasar tespit komisyonu gibi çalışan otoritelerin artık önleyici hekimlik yapması gerektiğine inanıyorum'' dedi. 
     
     MUHASEBE DENETİMİ VE RAPORLAMANIN ÖNEMİ 
     TÜRMOB Onursal Başkanı, Mersin Milletvekili Mustafa Özyürek de, yolsuzlukların önüne geçebilmenin yolunun ahlaki açıdan muhasebenin temel ilkelerine sahip çıkmaktan geçtiğini söyledi. 
     TÜRMOB Başkanı Mehmet Timur da, son yıllarda dünyada bazı büyük şirketlerde yaşanan bankacılık skandallarının muhasebe denetimi ve raporlamalarının önemini ortaya koyduğunu vurguladı. 
     Şirketler için şeffaflık ve denetimin önemine değinen Timur, şu anda Borsa'da halka açık şirketler için söz konusu olan açıklama zorunluluğunun yeni Türk Ticaret Kanunu yasalaştığında tüm şirketler için geçerli olacağını kaydetti. 
     Akdeniz Muhasebeciler Federasyonu Başkanı, eski Devlet Bakanı Masum Türker de, muhasebecilik mesleğinin tehlike altında olduğunu ifade ederek, ABD'de liberal yöntemlerle örgütlenen muhasebeciliğin Enron skandalı sonrası kamu otoritesinin, kamu denetimine verilme fikrinin oluştuğunu ve kamu denetimi otoritesi kurulduğunu söyledi. 
     Türker, uygulamanın birçok Akdeniz bölgesindeki ülkeye de getirilerek, muhasebecilerin etkin olduğu bir denetimden, muhasebecilerin olmadığı bir sisteme geçilmekte olduğunu kaydetti. 
     
</TEXT>
</DOC>
