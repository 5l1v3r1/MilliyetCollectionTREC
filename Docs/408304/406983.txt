<DOC>
<DOCNO> 406983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko12.html </URL>
<DATE> 2005/12/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
GSM pazarı büyüyor... Satışların 7 milyona ulaşması bekleniyor 
</HEADLINE>
<TEXT>

     Türkiye GSM pazarının, yılı yüzde 7.5 büyüme ile cep telefonu satış rakamlarında 7 milyona ulaşarak kapatması bekleniyor. 
     Motorola Mobil İletişim Araçları İş Birimi Türkiye Müdürü Yücel Kubanç, cep telefonlarının kayıt altına alınmasıyla ilgili kanunun 12 Temmuz'da yürürlüğe girmesinin ardından, yurda kaçak yollardan girişlerde geç de olsa bir gerileme yaşanmaya başladığını söyledi. 
     Bu gelişmeler sonucunda, mobil telefon pazarının yılı çok düşük bir büyüme ile kapatmaya hazırlandığını belirten Kubanç, Türkiye GSM telefon pazarında yüzde 7.5 oranında büyüme yaşanacağını ve bu yılı 7 milyon adet satış rakamıyla kapatmasının beklendiğini kaydetti. 
     Kubanç, yasal düzenlemeyle ithalatçı firmaların kontrol altına alınmasının GSM şebekelerini rahatlattığını, kaçak cihazlarda azalma yaşandığını belirterek, ''Halkımızın kendisine sunulan bu seçenek karsısında da bilinçlenmesi ve sadece üretici yetkisi kapsamında yurda giren cihazları alması gerekiyor. Aksi takdirde cihazlarda ortaya çıkabilecek teknik sorunlar tüketicilerimizi zor durumda bırakacak'' dedi. 
     Yasa ile servis dışı kalması beklenen yaklaşık 12 milyon telefon sahiplerinin yenileme ihtiyacını doğuracağını anlatan Kubanç, bunun sonucunda pazarın bir miktar büyüyeceğini ifade etti. 
     
     MOBİL TELEFON KULLANIM ORANI 
     Kubanç, Türkiye'de mobil telefon kullanım oranının yüzde 55 civarında olduğunu, bu rakamın gelişmiş ülkelerde yüzde 110'lara kadar çıktığına işaret ederek, şöyle konuştu 
     ''Yani insanların birden fazla telefonu olabiliyor. Benzer oranların Türkiye'de de mutlaka yakalanacağını düşünüyoruz. Yani önümüzde gidilecek çok yolumuz var. AB süreci ile kişi başına düşen gelirin artması mutlaka pazara katkı sağlayacaktır. 
     Bunun yanında mobilete, yani seyahatlerin artması, beraberinde iletişim ihtiyacının artmasına, bu da hem pazarın toplam büyüklüğüne hem de mobil cihazların kullanım şekline yansıyacaktır. 
     Cihazlar, giderek artan oranda sadece sözlü iletişim kurmak için değil ayni zamanda internet üzerinde gezinmek, e-posta alışverişi yapmak gibi farklı amaçlarla da kullanılacaktır.'' 
     
</TEXT>
</DOC>
