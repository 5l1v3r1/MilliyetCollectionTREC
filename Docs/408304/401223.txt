<DOC>
<DOCNO> 401223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/siyaset/siy02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CDU Türkiye kaybettirdi 
</HEADLINE>
<TEXT>


Alman CDU Partisi Gençlik Kolları Başkanı Philipp Missfelder, "Türkiye'nin AB üyeliğini seçim malzemesi yapmamız bize oy kaybettirdi" dedi 

FRANKFURT Milliyet 


Almanya'da iktidarın büyük ortağı Hıristiyan Demokrat Birlik CDU Partisi'nin Gençlik Kolları Başkanı Philipp Missfelder, seçimlerde yüzde 36 oranında oy almalarını, Türkiye'nin AB üyeliğini seçim malzemesi olarak kullanmalarına bağladı. İktidardaki Birlik Partileri'nin CDU CSU , 18 Eylül'de yapılan genel seçimlerde 1949'dan sonraki en kötü sonucu alması, parti içi hesaplaşmalara neden oldu. Angela Merkel'in Genel Başkanı olduğu CDU'nun Merkez Karar Yürütme Kurulu, Berlin'de yaptığı toplantıda seçim sonuçlarını irdeledi. CDU Gençlik Kolları Başkanı Missfelder, alınan sonuçta parti yönetiminin Türkiye politikasının etkili olduğunu savundu. 
CDU'nun Türkiye'nin AB üyeliğini seçim malzemesi yapmasını eleştiren Missfelder, "Türkiye'nin AB üyeliğini seçim malzemesi olarak kullanmasaydık, sosyal demokrat seçmenlerin içine sızmıştık" dedi. 
Alman Sosyal Demokrat Parti SPD ile koalisyon görüşmelerine rastlamaması için seçim sonuçlarını değerlendirme toplantısının 1 ay ertelenmesini sağlayan Merkel, alınan sonuçlardan sorumlu tutuldu. Savunma Bakanlığı Müsteşarı Dr. Friedbert Pflüger ise, "Hata sadece Merkel'in değil hepimizin" diye konuştu. 

Rice-Merkel buluşması 
ABD Dışişleri Bakanı Condoleezza Rice ile Almanya Başbakanı Angela Merkel dün Berlin'de yaklaşık 50 dakika süren görüşmeden sonra ortak bir açıklama yaptı. CIA'nın gizli uçuşlarını değerlendiren Merkel, "ABD hukuk devleti ilkelerine uymalı. Ancak istihbarat servislerinin de çalışmalarına olanak tanınmalıdır. Dünyadaki tehditlere karşı korunabilmek için gizli servis bilgilerine ihtiyacımız var" dedi. İşkence iddialarını yalanlayan Rice ise istihbarat faaliyetlerinin uluslararası terörle mücadelede başarının anahtarı olduğunu belirtti. Rice, "Masum insanlara yönelik saldırıların önlenebilmesi için gizli servis bilgileri kilit öneme sahip" diye konuştu. 


</TEXT>
</DOC>
