<DOC>
<DOCNO> 404360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sontur20.html </URL>
<DATE> 2005/12/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Batman'da ilaç yolsuzluğu... 
</HEADLINE>
<TEXT>

     Batman Emniyet Müdürü Arif Öksüz, Batman'da 58 eczanenin çok sayıda sağlık karnesine ilaç yazarak haksız kazanç sağladıklarını tespit ettiklerini söyledi. 
     Öksüz, AA muhabirine yaptığı açıklamada, aldıkları bilgi ve istihbarat çalışmaları sonucu, ildeki eczaneleri takibe aldıklarını belirtti. 
     Emniyet Müdürlüğü ekiplerinin yaptıkları çalışmalar sırasında, binlerce ilaç kutusunu köy yollarına atılmış halde bulduklarını ifade eden Öksüz, şöyle dedi 
     ''Arama yapılan eczanelerde bazı doktorlara ait kaşe ve belgeler bulundu. Ele geçirilen 702 adet sağlık karnesinin sahiplerini bularak onların da ifadelerine başvuracağız. Elde edilen on binlerce kupürsüz ilaç müdürlüğümüzde emanet altına alınmıştır. İlaçları eczanelerden çok, eczanelere ait depo ve ambarlarda bulduk. Döküm ve sayım işlemimiz devam ediyor. Ekiplerimiz gelen ihbarlar doğrultusunda çalışmalarını sürdürecek. 5 eczane hakkında yasal işlemler devam ediyor. Batman'daki 58 eczanenin bu yollarla büyük miktarlarda para çekerek, haksız kazanç elde ettiklerini belirledik. Bu eczaneler defterdarlık tarafından da mali denetime tabi tutulacak.'' Öksüz, olaylarla ilgili 6 kişinin gözaltına alındığını ve soruşturmanın sürdüğünü sözlerine ekledi. 
     
</TEXT>
</DOC>
