<DOC>
<DOCNO> 405614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun13.html </URL>
<DATE> 2005/12/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Saddam, Amerikalıları yalancılıkla suçladı 
</HEADLINE>
<TEXT>

     Irak'ın devrik lideri Saddam Hüseyin, Amerikalıları "yalan söylemek" ile suçladı. 
     Saddam Hüseyin, 7 sanıkla birlikte Duceil katliamıyla ilgili yargılandığı davanın bugünkü duruşmasında, gardiyanlar tarafından işkence gördüğünün ABD tarafından yalanlanması üzerine, Amerikalıların, "tıpkı Irak'ta kimyasal silahlar konusunda yalan söyledikleri gibi yalan söylediklerini" ifade etti. 
     "Beyaz Saray'dakilerin hepsi yalancı" diyen Saddam Hüseyin, "Irak'ın kimyasal silahları olduğunu söylerken yalan söylediler. Benim dayak yemediğimi söylerken de yalan söylediler" diye konuştu. 
     
     ÇATIŞMALAR VE ADAM KAÇIRMALAR SÜRÜYOR 

     Bu arada, sabah saatlerinde başkent Bağdat'ta silahlı kişilerin düzenlediği saldırıda 4 polisin öldüğü bildirildi. 
     Güvenlik kaynakları, silahlı kişilerin güvenlik ve kamu düzenini korumakla görevli bir tugayın mevzisine saldırı düzenlediğini, Dura mahallesindeki bu saldırıda 4 polisin öldüğünü, 6'sının yaralandığını açıkladı. 
     Öte yandan, Bağdat'ın güneyinde de silahlı kişilerin Yeşil Bölge'de çalışan 3 kadını kaçırdıkları belirtildi. 
     Güvenlik kaynakları, 3 kadının hangi kurum için çalıştığının henüz öğrenilemediğini kaydetti. 
     
</TEXT>
</DOC>
