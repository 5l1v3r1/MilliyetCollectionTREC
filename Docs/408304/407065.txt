<DOC>
<DOCNO> 407065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo19.html </URL>
<DATE> 2005/12/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Efes Pilsen Cup 5 futbol turnuvası, 6-9 Ocak'ta Antalya'da yapılacak... 
</HEADLINE>
<TEXT>

     Efes Pilsen tarafından bu yıl 5.si düzenlenen "Efes Pilsen Cup 5" futbol turnuvası, 6-9 Ocak 2006 tarihlerinde Antalya’da yapılacak. 
     Ataköy Olimpiyatevi’nde düzenlenen turnuvanın tanıtım toplantısında konuşan Galatasaray Kulübü Sportif Direktörü Bülent Tulun, bu turnuvaya 4. kez katılacaklarını belirterek, "Gün geçtikçe uluslararası düzeyde birçok takımın lig öncesi kamplarını ülkemizde yapmaya başlaması çok sevindirici. Umuyorum güzel bir turnuva ve güzel bir kamp dönemi geçiririz" dedi. 
     Beşiktaş Kulübü Pazarlama ve Gelirler Komitesi Başkanı Murat Ürünsak ise bu turnuvada Galatasaray ile birlikte olmaktan mutlu olduklarını belirterek, "Gönlümden Beşiktaş-Galatasaray finali geçiyor" diye konuştu. 
     Türkiye Milli Olimpiyat Komitesi TMOK Başkanı Togay Bayatlı, Türkiye Kupası tarihlerini son anda değiştiren federasyonu eleştirerek, "Kupanın programı nedeniyle turnuvaya 4 takım katılıyor. Önümüzdeki senelerde federasyon doğru kararlar versin ve burada 4 takım değil 10 takım olsun. Takvim uluslararası turnuvalar için çok önemli" dedi. 
     Fenerbahçe’nin turnuvaya katılmamasına da değinen Bayatlı, "Fenerbahçe eğer Şampiyonlar Ligi veya diğer kupalarda başarılı olmak istiyorsa bu turnuvalara katılması lazım" diye konuştu. 
     Saran Group Spor Programları Direktörü Selim Usta da, normalde turnuvalarına 6 takımın katıldığını belirterek, "Ancak bu sezon Türkiye Kupası maçlarının tarihleri erken olduğu için 4 takıma indirmiştik. Kupa maçlarının tarihleri değişti ama bizim için geç oldu" dedi. 
     Gençlik ve Spor İl Müdürü Taner Taşpınar ile Efes Pazarlama Direktörü Dilek Başarır’da turnuvaya katılan takımlara başarılar diledi. 
     Bu arada, Milli Takımlar Teknik Direktörü Fatih Terim de toplantı sonrasında kokteyle katıldı. 
     
     4 TAKIM KATILIYOR 
     "Efes Pilsen Cup 5" turnuvasına bu sene 4 takım katılıyor. 
     Saran Group organizatörlüğünde yapılan turnuvada, Galatasaray ve Beşiktaş’ın yanı sıra Almanya’nın Borussia Dortmund ve Werder Bremen takımları mücadele edecek. 
     Beşiktaş ve Werder Bremen A Grubu’nda, Galatasaray ve Borussia Dortmund ise B Grubu’nda yer alıyor. İlk maçlarını kazanan takımlar finalde karşılaşacak. Karşılaşmalarda normal sürenin beraberlikle bitmesi durumunda, uzatmaya gidilecek ve altın gol uygulaması geçerli olacak. 
     
     Antalya Atatürk Stadı’nda yapılacak turnuvanını programı şöyle 
     
     6 Ocak Cuma 
     21.30 Beşiktaş - Werder Bremen 
     
     7 Ocak Cumartesi 
     20.00 Galatasaray-Borussia Dortmund. 
     
     8 Ocak Pazar 
     20.00 Üçüncülük maçı. 
     
     9 Ocak Pazartesi 
     20.00 Final maçı. 
     Turnuvanın resmi topunun, 2006 FIFA Dünya Kupası’nın da resmi maç topu olan adidas Teamgeist olacağı bildirildi. 
     
     NURİ ŞAHİN’E ÖDÜL VERİLECEK 
     Türkiye Futbol Federasyonu Başkanı Levent Bıçakçı’nın, Borussia Dortmund’da forma giyen Nuri Şahin’e, turnuvada ödül vereceği açıklandı. 
     Bıçakcı, Şahin’e, Peru’da düzenlenen 17 Yaşaltı Dünya Şampiyonası’nda en çok gol atan 2. futbolcu olarak kazandığı gümüş ayakkabı ödülünü turnuva sırasında takdim edecek. 
     
     54 ÜLKEDE YAYINLANACAK 
     "Efes Pilsen Cup 5" turnuvasının 18 dilde 54 ülkede Eurosport tarafından naklen yayınlanacağı bildirildi. 
     Turnuva maçlarının Türkiye’de Kanal D tarafından naklen yayınlanacağı, ayrıca Radyo Spor, Radyo Tatlıses ve Radyo Time da da maçların anlatımının yapılacağı kaydedildi. 
     Bu arada, turnuvanın El Cezire Sport tarafından tüm Ortadoğu’da yayınlanması için görüşmelerin sürdüğü ifade edildi. 
     
     ÖDÜL 100 BİN DOLAR 
     Turnuvanın para ödülünün 100 bin dolar olduğu açıklandı. 
     Turnuva sonunda birinci olan takımın 50 bin dolar, ikincinin 30 bin ve üçünücünün de 20 bin dolar para ödülü alacağı bildirildi. 
     
     BİLET FİYATLARI 
     Biletlerin 6 Ocak’tan itibaren Antalya Atatürk Stadı gişelerinden satılacağı kaydedildi. 
     Kale arkası biletleri 5 YTL, açık tribün 10 YTL, kapalı tribün 15 YTL’den satılacak. Final maçı bilet fiyatlarının farklı olacağı bildirildi. 
     Bu arada, kale arkası tribünün tüm gelirlerinin Pakistanlı depremzedeler için bağışlanacağı açıklandı. 
     
</TEXT>
</DOC>
