<DOC>
<DOCNO> 400353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/ekonomi/eko07.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan çocukların yüzde 20'si 'bali' kullanıyor 
</HEADLINE>
<TEXT>


BÜLENT SARIOĞLU Ankara 

Çalışma ve Sosyal Güvenlik Bakanlığı'nın Çalışan Çocuklar Araştırması, denetimi işyerlerinde çalışan çocukların bile sigara, alkol ve madde bağımlılığı gibi kötü alışkalıklardan korunamadığını ortaya koydu. Bakanlığın raporuna göre kötü alışkanlıklarda ilk sırayı yüzde 98 ile sigara içme alırken, bunu yüzde 38 oranında alkol kullanımı, yüzde 22 oranında yalan söyleme, yüzde 20 ile bali çekme, yüzde 19 ile kavga etme ve yüzde 12 oranıyla hırsızlık geliyor. 
Mobilya sektöründeki 3 bin 812 iş yerinden 683 çocuk işçi üzerinde anket yöntemi ile yapılan araştırmada, Ankara, İzmir ve Bursa'da çalıştırılan her dört çocuktan biri AB direktifiyle öngörülen 14 yaş sınırının altında olduğu saptandı. Çalışan çocukların 91'inin yönetmelikte belirtilen günde 7, haftada 35 saatlik süreden daha fazla çalıştığı belirtilen rapora göre çocukların yüzde 10'u en az bir kez iş kazası geçirmiş. Her beş çocuktan birinin iş güvencesine bile sahip olmadığı belirtilen raporda 10 çocuktan 7'sinin ilköğretim çağını bitirmeden çalışmaya başladığı ifade ediliyor. 


</TEXT>
</DOC>
