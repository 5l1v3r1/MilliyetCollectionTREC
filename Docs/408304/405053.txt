<DOC>
<DOCNO> 405053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko55.html </URL>
<DATE> 2005/12/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Unakıtan Elimizdeki bütçeyi deldirirsek hepiniz delinirsiniz 
</HEADLINE>
<TEXT>

     Maliye Bakanı Kemal Unakıtan yatırım indiriminin yeni dönemde de devam etmesini isteyen işadamlarına, ''Ben o vergileri indirdim. Üstüne bir de yatırım indirimi, yok kardeşim, olmaz kardeşim'' yanıtını verdi. 
     Kurumlar vergisini yeniden düzenleyen kanun taslağı Türkiye Odalar ve Borsalar Birliği'nde TOBB düzenlenen bir toplantıda tartışıldı. 
     TOBB Konsey Başkanları, Yönetim Kurulu Üyeleri, bazı oda başkanları ve Maliye Bakanlığı ile Vergi Konseyi yetkililerinin katıldığı toplantının başında konuşan Maliye Bakanı Kemal Unakıtan, hükümete geldiklerinden buyana vergi alanında önemli değişikliklere imza attıklarını söyledi. 
     Bunları ''Ben yaptım, oldu'' şeklinde değil de sektör temsilcileriyle konuşarak gerçekleştirdiklerini kaydeden Unakıtan, daha sonra üç yıllık icraatlarını sıraladı. 
     Son olarak kurumlar vergisinde şok bir indirime gittiklerini ve yüzde 30'luk oranı yüzde 20'ye düşürdüklerini anlatan Unakıtan, bu şekilde işletmelerde kar dağıtımına gidilse bile toplam vergi yükünün yüzde 44'ten yüzde 34'e düştüğünü anlattı. 
     Unakıtan, kurumlar vergisi indirimiyle OECD ülkeleri arasında vergi oranları en düşük 5 ülke arasına girdiğimizi belirtti ve söz konusu düzenlemelerin yatırımcıların da önünü açacağını dile getirdi. 
     İşadamlarının 5 kuruş parası olsa bununla yatırım yapacağını vurgulayan Unakıtan, ''Bu hastalık gibi bir şeydir. İşadamlarının işi gücü parasını yatırıma yöneltmektir'' dedi. 
     
     ''ORASI BABANIN ÇİFTLİĞİ Mİ '' 
     Kalkınmanın temeline özel sektörü oturtmamız gerektiğini söyleyen Unakıtan, özelleştirmeyi de bu yüzden yaptıklarını vurguladı. 
     Maliye Bakanı Unakıtan, ''Bunun için kar edeni de zarar edeni de satarız. Devlet ekonomik faaliyette bulunmaz. Bulunursa da siyasi çiftlik haline gelir. Geçmişte gördük krediyi oraya ver, krediyi buraya var. Babacığının çiftliği mi orası '' diye konuştu. 
     Türkiye'de uygun yatırım ortamının sağlanması gereğine de işaret eden Unakıtan, aksi halde yabancı yatırımcının gelmesi bir yana yerli yatırımcının bile dışarıya gideceğini ifade etti. 
     Konuşmasında ekonomik gelişmelere de dikkat çeken Unakıtan, 30 yıldır yüksek enflasyonla yaşayan Türk halkının enflasyon düşünce ne yapacağını şaşırdığını belirtti. 
     Türkiye'nin enflasyonsuz döneme geçiş yaşadığını kaydeden Unakıtan, burada herkesin dikkatli hareket etme mecburiyeti bulunduğunu kaydetti. 
     Ortaya çıkan gelişmeler sonrası, ''falan yerin aslanıyız, kaplanıyız'' denildiğini de ifade eden Unakıtan, ''Hiçbir şey olduğumuz yok. Burnumuzun dibindeki Yunanistan'ın kişi başına milli geliri 15-16 bin dolar. Daha alacağımız çok mesafe var'' diye konuştu. 
     
     ''YATIRIM İNDİRİMİ YOK'' 
     Maliye Bakanı Unakıtan daha sonra kurumlar vergisinde yapılan yeni düzenlemede yatırım indiriminin kaldırılmasına dönük eleştirileri yanıtladı. 
     İşadamlarına, ''Şimdi diyeceksiniz ki, yatırım indirimi olmasa nasıl yatırım yaparız '' diyen Unakıtan, sözlerini şöyle sürdürdü 
     ''Bal gibi yaparsınız. Hiç yolu yok. Arkadaş kazancınızın beşte birini bana vereceksiniz. Yüzde 80'i size kalacak. Yüzde 80 ile yatırım yap, ne istersen onu yap. Yatırım indirimini benim kabul etmem mümkün değil. Elimde bütçe var. Onu deldirirsem ülke delinir, hepiniz de delinirsiniz, ona göre... Faizi 5 puan daha fazla mı ödemek istersiniz, yoksa böyle mi devam etmek istersiniz 
     Ben o vergileri indirdim. Üstüne bir de yatırım indirimi, yok kardeşim, olmaz kardeşim.'' 
     
     ''PALAVRADAN ATATÜRKÇÜLÜK OLMAZ'' 
     Bütçenin 1965'lerdeki 2 sene hariç 40 senedir açık verdiğini ve açığın giderek büyüdüğünü anlatan Unakıtan, Türkiye'nin kalkınamamasının da yüksek enflasyon yaşamasının da sebebinin bu olduğunu savundu. 
     Atatürk zamanında bütçenin açık vermediğini kaydeden Unakıtan, şöyle konuştu 
     ''Atatürkçülük, Atatürkçülük diyorlar. Atatürkçü olmak için önce o bütçeye açık verdirmeyeceksin. O yokluk içinde kurulmuş devletin bütçesi açık vermemiş kardeşim. Yönetim bu işte. Ondan sonra Allah selamet versin. Bundan sonra Atatürkçü olmak için o bütçeyi denkleştirmemiz lazım. Palavradan Atatürkçülük olmaz.'' 
     
     ''NE KADAR EKMEK, O KADAR KÖFTE'' 
     Maliye Bakanı Kemal Unakıtan konuşması sırasında kayıt dışı ekonomiye de dikkat çekerek, artık hiç kimsenin kayıt dışı için mazereti kalmadığını yineledi. 
     Bakanın bu sözleri üzerine yanında oturan Ticaret Odaları Konsey Başkanı ve ATO Başkanı Sinan Aygün, Unakıtan'a ''Sayın Bakan bakanlığınızın hemen 200 metre yakınında sosyete pazarı var. Vızır vızır fişsiz mal satıyorlar'' deyince Unakıtan, artık bunların kalmayacağını, onlarla ilgili de yasal düzenleme hazırlığı içinde bulunduklarını bildirdi. 
     Her zaman bütçe imkanlarına göre hareket ettiklerini tekrarlayan Unakıtan, ''Bütçede imkanın yok, ama onu da ver, bunu da ver. Yok o kadar ne kadar ekmek, o kadar köfte'' dedi. 
     Maliye Bakanı, konuşmasının son bölümünde kendilerinin ödenmeyen vergileri sorgulayacaklarını, işadamlarının ise ödedikleri verginin nereye gittiğini takip edeceklerini vurguladı. 
     
     HİSARCIKLIOĞLU 
     TOBB Başkanı Rifat Hisarcıkloğlu da toplantı öncesinde yaptığı konuşmada, söz konusu toplantıda tarafların katılımcı demokrasi anlayışı çerçevesinde biraraya geldiğini söyledi. 
     Yeni hazırlanan vergi tasarısında kurumlar vergisiyle ilgili görüşlerini de Bakan Unakıtan'a aktaracaklarını ifade eden Hisarcıklıoğlu, daha önce kurumlar vergisi kanununun yeniden yazılması görüşünü dile getirdiklerini hatırlatarak, bu çerçevede yasanın yeniden yazılmasından dolayı hükümeti ve Maliye Bakanlığı'nı kutladı. 
     Buradaki bazı değişikliklerin devlet inisiyatifinde olduğuna dikkat çeken Hisarcıklıoğlu, ''Ama öbür taraftan yatırımında önündeki engellerin aşılması ve yatırımın da teşvik edilmesi lazım'' dedi. 
     TOBB olarak bu konuya ideal bakışlarının yatırımların teşvik edildiği, vergilerin ödenebilir olduğu bir ülkede yaşamak olduğuna dikkat çeken Hisarcıklıoğlu, yatırımların önünün açılması halinde işsizlik sorununun da çözümlenmesine yardımcı olacağına inandıklarını bildirdi. 
     Öte yandan Maliye Bakanı Kemal Unakıtan Odalar Birliği'ne gelişi sırasında, TOBB Başkanı Rifat Hisarcıklıoğlu ve bazı oda başkanları tarafından karşılandı. 
     Bu sırada TOBB Ticaret Odaları Konseyi ve ATO Başkanı Sinan Aygün'ün Unakıtan'ın elini öptüğü dikkat çekti. Gazetecilerin bu görüntüyü çekemediklerini gören Hisarcıklıoğlu'nun Aygün'e dönerek, ''bir daha öp'' demesi üzerine Aygün'ün ''Ne yapalım çekseydiler'' dediği duyuldu. 
     
</TEXT>
</DOC>
