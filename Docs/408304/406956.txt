<DOC>
<DOCNO> 406956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun27.html </URL>
<DATE> 2005/12/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Papadopulos Kıbrıslı Türkleri AB vatandaşı yaptık 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Kıbrıslı Türkleri, hiçbir çaba veya mali katkıları olmadan Avrupa Birliği AB vatandaşı yaptıklarını'' savundu. 
     Papadopulos, Haravgi gazetesine verdiği demeçte, KKTC'nin uluslararası alanda tanınması durumunda Kıbrıslı Türklerin bu AB vatandaşlığı niteliğini otomatik olarak kaybedeceklerini belirterek, bu yüzden de Türk tarafının, son zamanlarda KKTC'nin diplomatik olarak tanınmasını talep etmediğini öne sürdü. 
     Rum yönetiminin Kıbrıslı Türklere yönelik uygulamaya koyduğu ''önlemlerin'' Kıbrıslı Türklere önemli faydalar sağladığını iddia eden Papadopulos, ''Belki de Kıbrıs'ın yerli ve yasal vatandaşları olan Kıbrıslı Türklere ve evlatlarına sağlanan en önemli fayda, 'Kıbrıs Cumhuriyeti'nin onları otomatik olarak Avrupa Birliği vatandaşı yapması'' dedi. 
     ''Kıbrıs Cumhuriyeti''nin, Kıbrıslı Rumların harcamaları ve fedakarlıklarıyla ve Kıbrıslı Türklerin hiçbir çabası veya mali katkısı olmaksızın AB üyesi olduğunu savunan Papadopulos, ''bunun sonucu olarak da, Kıbrıs'ın yerli ve yasal vatandaşları olan Kıbrıslı Türkler ve evlatlarının AB'nin yasal vatandaşları haline geldiklerini'' kaydetti. 
     Papadopulos, Kıbrıs Rum tarafının, Maraş'ın Kıbrıslı Rumlara iade edilmesi karşılığında, Gazimağusa limanının AB gözetiminde Kıbrıslı Rum ve Kıbrıslı Türklerin ortak kullanımına açılmasını önerdiklerini, ancak bunun Kıbrıs Türk tarafınca reddedildiğini belirterek, ''bu önerinin kabul edilmesinin iki toplum arasındaki işbirliği ve yeniden yakınlaşmanın en önemli göstergesini teşkil edeceğini'' savundu. 
     
     PAPADOPULOS OCAKTA MOSKOVA'YA GİDECEK 
     Tasos Papadopulos, 20-23 Ocak 2006 tarihleri arasında, Rusya Devlet Başkanı Vladimir Putin'in daveti üzerine Rusya'yı ziyaret edeceğini de açıkladı. 
     Rusya'nın Kıbrıs sorununda Rum yönetimine, ilkelere dayanan sürekli bir destek verdiğini kaydeden Papadopulos, ''Rusya'nın bu tutumunun siyasi çıkarlar ya da baskılar yüzünden değişmeyeceğine dair Rusya'dan birçok kez taahhütler aldıklarını'' söyledi. 
     Papadopulos, Rusya ziyareti çerçevesinde Putin ve diğer Rus yetkililerle Kıbrıs sorunu ve ikili ilişkiler konusunda temaslarda bulunacağını, Rum işadamlarına Rusya ziyaretinde kendisine eşlik etmeleri için davette bulunduğunu kaydetti. 
     
</TEXT>
</DOC>
