<DOC>
<DOCNO> 405072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy19.html </URL>
<DATE> 2005/12/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gönül Türkiye'de füze yapılmaktadır, menzilini açıklamayacağım 
</HEADLINE>
<TEXT>

     Milli Savunma Bakanı Vecdi Gönül, "Türkiye’de füze yapılmaktadır. Menzilini açıklamayacağım" dedi. 
     Gönül, Avustralya’daki Türk vatandaşlarının "bedelli askerlik" sorunu olmadığını, bu kişilerin derdinin "dövizli askerlik" olduğunu belirtti. 
     TBMM Genel Kurulu’nda, Milli Savunma Bakanlığı’nın bütçesi üzerinde Hükümet adına söz alan Gönül, Başbakan Recep Tayyip Erdoğan’ın Avustralya gezisiyle gündeme gelen "bedelli askerlik" tartışmaları konusunda açıklamalarda bulundu. 
     Gönül, Avustralya’da yaşanan Türk vatandaşlarının bedelli askerlik sorunu olmadığını, buradaki kişilerin sorununun dövizli askerlik olduğunu belirterek, bu ülkedeki vatandaşların, Milli Savunma Bakanlığı’na dövizli askerlik süresinin düşürülmesi için başvurduklarını söyledi. 
     Türkiye ile bu ülke arasında uzun mesafe olması nedeniyle askerlik eğitiminin tamamının kaldırılması talepleri olduğunu da bildiren Gönül, ancak bu kişilerin, "Türkiye’ye eğitim için gelmeyelim. 
     Parasını ödeyelim, vatandaşlıktan da ayrılmayalım" dediklerini anlattı. Gönül, "Başbakan Erdoğan’ın, benimle ve Genelkurmay Başkanı Orgeneral Hilmi Özkök ile görüşeceğini söylediği husus, eğitim süresiyle ilgilidir" dedi. 
     Bakan Gönül, "askerin tüfeğinin bile dışarıdan alındığı" yönündeki değerlendirmeleri eleştirerek, o günlerin geride kaldığını söyledi. Gönül, Kara Kuvvetleri Komutanlığı’nın tüfek ihtiyacının tamamı ile bazı topların namlularının da yurtiçinden karşılandığını ifade etti. 
     "Başka ülkelerin top yaptığı, İran’ın füze yaptığı" yönünde laf atılması üzerine Gönül, "İran da füze yapıyor, biz de füzemizi yapıyoruz. Türkiye’de füze yapılmaktadır. Menzilini açıklamayacağım" dedi. 
     Gönül, F-16 uçaklarının elektronik sisteminin de Türkiye’de yapılabildiğini, Stinger füzelerinin Hollanda’ya satıldığını belirterek, "Eskiye göre övünülecek düzeydeyiz" diye konuştu. 
     Vecdi Gönül, Genelkurmay Başkanlığı’nın, terör örgütünü konusunu, askeri ataşelerle özel gündemle görüşmediğini söyledi. 
     Milli Savunma Bakanı Gönül, terör olaylarının niteliğinin değiştiğine dikkati çekerek, bu olayların, "çok yönlü ve belirsiz tehlikeleri" dünya gündemine taşıdığını kaydetti. 
     Türk Silahlı Kuvvetleri’nin TSK uluslararası organizasyonlarda aldığı görevler hakkında bilgi veren Gönül, TSK’nın, Türkiye AB’ye üye olmadan barış harekatları içinde önemli görevler aldığını belirtti. 
     Gönül, savunma sanayii açısından yerli üretime önem verildiğini kaydederek, yürütülen projeler hakkında bilgiler verdi. 
     Vecdi Gönül, Milli Savunma Bakanlığı’nın son 3 yıl içinde yaptığı 24 bin 241 ihaleden 106’sına itiraz edildiğini, bunlardan da 15’i için 
     yeniden ihale yapıldığını bildirdi. 
     
</TEXT>
</DOC>
