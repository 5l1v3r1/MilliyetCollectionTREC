<DOC>
<DOCNO> 405065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonsiy12.html </URL>
<DATE> 2005/12/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
''Gavur İzmir'' kavgası 
</HEADLINE>
<TEXT>

     Başbakan Erdoğan'ın İzmir'de AKP İl Teşkilatı yöneticileri ile yaptığı toplantıda, "İzmir'in üzerinde zaman zaman bazı yakıştırmalar vardır ya, inşallah bu yakıştırmaları ilk seçimde silip atacaktır" sözleri, "g vur İzmir" imasında bulunduğu iddialarına neden oldu. CHP lideri Baykal, Erdoğan’ı sözleri nedeniyle kınadığını belirterek, "Başbakan’ın üslubu bozuk. Ama bu açıklama gösteriyor ki, sadece üslubu değil zihniyeti de bozuk" dedi. Başbakanlık Sözcüsü Beki ise Başbakan'ın sözleriyle, İzmir için kullanılan ’Solun Kalesi’ gibi bazı siyasi nitelendirmeleri kastettiğini söyledi. 

CHP Genel Başkanı Deniz Baykal, Başbakan Erdoğan’ın İzmir ile ilgili sözlerinin anımsatılması üzerine, çok üzüntü verici bir tabloyla karşı karşıya bulunulduğunu kaydetti. 
     Bir başbakanın ilk kez bu nitelikte bir açıklama yaptığını belirten Baykal, Erdoğan’ı kınadığını söyledi. Baykal, şunları kaydetti 
     "Başbakan, ’İzmir ile ilgili yakıştırılan bazı ifadeler var. İlk seçimde inşallah bu yakıştırmaları İzmir silip atacaktır’ diyor. Başbakan düzeyinde bu söz, bizim tarihimizde ilk kez dile getiriliyor. Başbakan, bunun temelsiz, köksüz, geçersiz bir yakıştırma olduğunu söylemiyor. ’Bu yakıştırmalar var. Bu yakıştırmaları önümüzdeki ilk seçimde silip atacağız’ diyor. Bu yakıştırmaların ortadan kalkmasını, Sayın Başbakan seçim sonucuna bağlıyor. 
     Sayın Başbakan’ın anlayışına göre eğer AKP ilk seçimde İzmir’de birinci parti olursa, bu yakıştırmalar ortadan kalkacak. Eğer öyle olmazsa o yakıştırmalar devam edecektir. Böyle bir anlayış olabilir mi Başbakan düzeyinde, ülkenin sorumluluğunu üstlenmiş, ülkeyi, milleti kucaklamakla görevli bir insan nasıl oluyor da böyle iğrenç bir iftirayı ciddiye alarak ortaya atıyor Bunun ortadan kalkmasını da seçim sonucuna bağlıyor. Başbakan’ın üslubunu biliyoruz. Başbakan’ın üslubu bozuk. Ama bu açıklama gösteriyor ki, Başbakan’ın sadece üslubu değil zihniyeti de bozuk." 
     
     "ÇİZMEDEN YUKARI ÇIKMAYA BAŞLADI" 

     Başbakan Erdoğan’ın öncelikle kendi tarihini öğrenmesi gerektiğini savunan Baykal, İzmir’in işgal edilmesinden 4 gün sonra Mustafa Kemal’in Samsun’a çıktığını, milli mücadelenin bu olayla başladığını anlattı. 
     İstanbul’daki Damat Ferit hükümetinin Adliye Nazırı Ali Rüştü Efendi’nin, İzmir’in işgaliyle ilgili olarak "Yunan ordusunun başarısı için dua edelim" açıklaması yaptığına dikkati çeken Baykal, sözlerini şöyle sürdürdü 
     "İstanbul hükümeti ve onun destekçileri, İzmir’in işgali karşısında bu tavrı takındı. Şimdi Başbakan, ’bana oy verirseniz İzmir gavur olmaktan çıkar’ diyor. İzmir, Türkiye’nin şerefli, onurlu, milletimizin büyük mücadelesine yeterince katkı vermiş, işgale karşı yiğitçe ölümü göze alarak direnmiş, milli mücadele ruhunun bir bayrak gibi dalgalandığı çok önemli bir kentimiz. Böyle bir kente ’gavur İzmir’ yakıştırması yapmak, Sayın Tayyip Erdoğan’ın haddi değildir. Tayyip Erdoğan, çizmeden yukarı çıkmaya başladı." Baykal, Başbakan’ın zihniyetine karşı hep birlikte mücadele edilmesi gerektiğini ifade ederek, "Türkiye’nin en temel haklarını ona buna peşkeş çekmekte tereddüt etmeyen bugünkü hükümetin, İzmir’e, İzmir’in tarihine, kimliğine söz söylemeye hakkı yoktur. Başbakan derhal İzmirliler’den özür dilemelidir ve bir daha böyle sözler söylemekten artık vazgeçmelidir" dedi. 
     BAŞBAKANLIK SÖZCÜSÜ ONU KASTETMEDİ 
     Başbakanlık Sözcüsü Akif Beki, "Sayın Başbakan, ’Gavur İzmir’ ifadesini ne kullanmış ne de ima etmiştir" dedi. 
     Beki, yaptığı yazılı açıklamada, Erdoğan’ın, 18 Aralık Pazar günü AK Parti İzmir İl Teşkilatı’nın yemekli toplantısında yaptığı bazı değerlendirmelerin farklı anlamlara çekildiğini bildirdi. Beki, şunları kaydetti 
     "Sayın Başbakan, hiç kullanmadığı ifadelerin kendisi tarafından söylenmiş gibi gösterilerek tartışma konusu yapılmasını ’siyasi bir acziyet’ olarak değerlendirmektedir. Bu durumu, siyasetin içine çekildiği tartışma düzeyi açısından da üzüntüyle karşılamaktadır. 
     Sayın Başbakan, toplantıyı izleyen kameraların ve basın mensuplarının kayıt cihazlarının da tespit ettiği gibi ’Gavur İzmir’ ifadesini ne kullanmış, ne de ima etmiştir. Sadece siyasi hedeflerini işaret ederken İzmir ile ilgili ’O, zaman zaman bazı ifadeler vardır ya, bu ifadelerin olmadığı görülecektir. Çünkü, İzmir’in aslı bu değildir. O yakıştırmalar değildir. İnşallah bu yakıştırmaları da ilk seçimde silip atacaktır üzerinden’ demiştir. 
     Sayın Başbakan’ın bu sözleriyle, İzmir için kullanılan ’Solun Kalesi’ gibi bazı siyasi nitelendirmeleri kastettiği açıktır. Sayın Başbakan’ın sözleri dinleyiciler tarafından da böyle anlaşılmıştır." 
     AĞAR DA TEPKİLİ 
     DYP Genel Başkanı Mehmet Ağar, Başbakan Recep Tayyip Erdoğan’ın, partisinin İzmir il teşkilatının yemekli toplantısında, "niyeti ve kastı ne olursa olsun bir başbakana yakışmayan sözler sarf ettiğini" savundu. 
     Ağar, yaptığı yazılı açıklamada, Başbakan Erdoğan’ın partisinin İzmir il teşkilatının yemekli toplantısında yaptığı açıklamayı eleştirdi. Erdoğan’ın, "niyeti ve kastı ne olursa olsun bir başbakana yakışmayan sözler sarf ettiğini" savunan Ağar, açıklamasında şu görüşlere yer verdi 
     "Anlaşılan o ki, Sayın Başbakan kendi teşkilatını karşısında görünce, Başbakan olduğunu unutmuş, kendini kaybetmiş, parti genel başkanı sıfatıyla konuşmayı ve fikir beyan etmeyi tercih etmiştir. 
     Kendi partililerine ’siyasi hedef’ gösterirken kullandığı sözler, Başbakanlık Sözcüsü Sayın Beki’ye göre, İzmir’in ’solun kalesi’ olduğu imasına bağlanıyor. İzmir’e yönelik bu ima ve bu tespit dahi başlı başına bir nezaketsizliktir. 
     Türkiye’nin illerini ’kale’lere bölmek ne kadar doğru ve anlamlıdır İllerimizi ve bu illerimizde yaşayan vatandaşlarımızı, sağ-sol gibi kamplaşmayı derinleştirici ve özendirici saflara ayırmanın kime faydası olabilir Sayın Başbakan, sözcüsü aracılığıyla özür dilemeye çalışmış, ancak özür dilerken sarf edilen gerekçeler kabahatinden daha büyük olmuştur." Ağar, İzmirlilerin çok partili hayatın başlangıcından bugüne her zaman ülkenin, milletin sağduyusunu temsil ettiğini, birlik, bütünlük, kardeşlik ve kalkınma için her zaman sağduyulu tercihlerde bulunduğunu kaydetti. Ağar, "Demokrat Parti ve Adalet Partisi geleneğinin yıllar boyunca İzmir sandıklarına yansımaları bunun en yalın ispatıdır. İzmir ve Türkiye’nin hiçbir ili, ne Başbakan’ın siyasi hedeflerinin deneme tahtasıdır, ne de siyasi görüşlerin kalesidir" dedi. 
     Erdoğan ne demişti 
     Başbakan Erdoğan, önceki gün AKP İzmir İl Teşkilatı'nın Buca Gölet'te düzenlenen teşkilat yemeğinde, partililerle yaptığı toplantıda, "İzmir'in üzerindeki o zaman zaman yakıştırılan bazı ifadeler vardır ya, bu ifadelerin olmadığı görülecektir. Çünkü İzmir'in aslı bu değildir. O yakıştırmalar değildir. İnşallah bu yakıştırmaları da ilk seçimde silip atacaktır üzerinden. Ben buna inanıyorum" ifadelerini kullanmıştı. 
     
</TEXT>
</DOC>
