<DOC>
<DOCNO> 408102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/dunya/dun01.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır polisi mültecilerle savaştı 
</HEADLINE>
<TEXT>


DIŞ HABERLER SERVİSİ 


Mısır polisi ile başkent Kahire'deki bir parkta kamp kuran 1200 kadar Sudanlı mülteci arasında önceki gece çatışma çıktı. Olaylarda 23 mülteci öldü, 23 polis yaralandı. Mısır İçişleri Bakanlığı, polisin, mültecileri parktan çıkarmak istediğini, ancak mültecilerin bölgeyi terk etmeyi reddettiğini açıkladı. Bakanlık, mültecilerin liderinin, çatışmayı körüklediğini öne sürdü. Çıkan olaylar, çok dramatik anlara da sahne oldu. Mültecilerin bütün eşyaları, sıkılan basınçlı suyun etkisiyle dağılırken, gözaltına alınan Sudanlılar, kalabalık gruplar halinde otobüslere dolduruldu. Çok sayıda mülteci, otobüslerde boğulma tehlikesi geçirdi. Yüzlerce Sudanlı, BM Mülteciler Yüksek Komiserliği'nin BMMYK , kendilerine yaptığı yardımı kesmesi üzerine BMMYK ofisi yakınlarındaki parkta, 29 Eylül'de kamp kurmuştu. 



</TEXT>
</DOC>
