<DOC>
<DOCNO> 406273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy11.html </URL>
<DATE> 2005/12/24/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül Türkiye'de gerginlik yok... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye'de sanki gerginlikler var , hükümet iş dünyasına, iş dünyası hükümete karşı gibi olumsuzluklar kesinlikle söz konusu değildir'' dedi. 
     Gül, 22 soydaş derneğinin temsilcilerinin katılımıyla Bursa Almira Otel'de düzenlenen toplantıda, Türkiye dışında yaşayan soydaşların sorunlarını yakından takip ettiklerini, sorunların çözümü için çalıştıklarını söyledi. Gül, şöyle konuştu 
     ''Bugün modern dünyada soydaşlarımız farklı farklı devletlerin içinde yaşıyorlar. Bağımsız olanları da var, azınlık durumunda olanları da. Hepsini yakından takip ediyoruz. Irak'taki, Batı Trakya'daki, Yunanistan'daki, Kırım'daki, Bulgaristan'daki Türklerin mutlu olması yeterli. Mutlu olduktan sonra, bunlar yaşadıkları ülkelerde işbirliğinin köprüleri olacak, köprülerin ayakları olacak, bugünkü çağda, ancak böyle olabilir. Yoksa bugünkü çağdaş dünyada coğrafyaları değiştirmek gerçekçi bir yaklaşım değildir. Soydaşlarımızın sorunlarını takip ediyoruz.'' Toplantının ardından, gazetecilerin sorularını cevaplayan Gül, bir gazetecinin, TÜSİAD'la Başbakan Erdoğan arasında gerginlik yaşandığı iddialarına dikkati çekmesi üzerine, ''Biz ilk günden beri şunu söyledik, İş dünyasıyla işbirliği içinde olan bir hükümetiz dedik. TÜSİAD, TOBB, MÜSİAD'ı ve diğer yerleri devamlı ziyaret etmekteyiz, devamlı toplantılar yapıyoruz. Devamlı onların fikirlerinden faydalanmaktayız. O açıdan herhangi bir gerginlik şeklinde bunları ifade etmenin doğru olduğu kanaatinde değilim'' karşılığını verdi. 
     Başbakan Yardımcısı Gül, herkesin görüşlerini söyleyebileceğini, medeni bir şekilde kamuoyuyla paylaşabileceğini dile getirerek, ''Bunun ötesinde Türkiye'de sanki gerginlikler var , hükümet iş dünyasına, iş dünyası hükümete karşı gibi olumsuzluklar kesinlikle söz konusu değildir'' dedi. 
     
     ''EVİMİZİN YOLUNU UNUTTUK'' 
     Yasama, yürütme ve yargının ayrı ayrı görevleri olduğunu, Anayasa'da herkesin görevini nasıl yapacağının belirtildiğini anlatan Gül, sözlerini şöyle sürdürdü 
     ''Sayın Başbakan da bunu bir kez daha hatırlatmıştır. Yoksa Sayın Başbakan'ın herhangi bir kuruma, herhangi bir kişiye karşı bir tavrı söz konusu değildir. Bunların böyle yansıtılmasında da hiçbir fayda yoktur. Türkiye'ye istikrar gereklidir. Hükümetimizin 3 sene içinde Türkiye'ye getirdiği istikrar ortamı, Türkiye'ye çok şey kazandırmıştır. Evimizin yolunu unuttuk hepimiz. Bunlar Türkiye'ye çok şey kazandırmaktadır. Gerçek olaylara, işlere bakalım. Türkiye'de suni gündemler, suni gerginlikler yaratmanın hiç kimseye faydası yoktur.'' 
     
     ''BUZU ÜFLEYE ÜFLEYE ERİTMEK'' 
     Kıbrıs'a ilişkin bir soru üzerine, bu konuda hiç kimsenin endişe duymasına gerek olmadığını belirten Gül, Türkiye Cumhuriyeti hükümetinin de, Kıbrıs Türklerinin de Kıbrıs meselesini en iyi şekilde götürdüğünü kaydetti. 
     Gül, ''İşte görüldüğü gibi en son Avrupa İnsan Hakları Mahkemesi'nde milyarlarca dolarlık Türkiye aleyhindeki davalar, dosyalar KKTC'ye gönderilmiştir. Bu süreç içinde KKTC'nin ekonomisi kuvvetli bir şekilde gelişmektedir'' dedi. 
     Başka olumsuzlukların ortaya çıkarılıp, insanların kafasının karıştırılmaması gerektiğini dile getiren Gül, Kıbrıs Türklerinin geleceğinin parlak olduğunu, Türkiye'nin sonuna kadar Kıbrıs Türklerinin arkasında olacağını bildirdi. KKTC'deki referandum kararının çok doğru bir karar olduğuna dikkat çeken Gül, şöyle konuştu 
     ''Bunlar hep Kıbrıs davasını kuvvetlendirmiştir. Tabi ki sorunlar vardır, tabi ki birçok problemler vardır. Burada sabır ve kararlılık gerekmektedir. Biz Kıbrıs davasının çok iyi şuurundayız. Hiç kimsenin tereddütü olmasın. 3 sene içinde Kıbrıs uğruna yaptıklarımızla, Kıbrıs giderek güçlenmiştir. Kıbrıs'tan ne bir asker çekilmiştir, ne bir metrekare verilmiştir ama Kıbrıs Türklerinin haklı davası dünyada daha da iyi duyulur hale gelmiştir. Bu, sabır isteyen bir iştir, bu, bir buzu üfleye üfleye eritme meselesidir. Burada kim sabırlı olursa, kim dürüst hareket ederse, o kazanacaktır.'' 
     
     CIA BAŞKANININ ZİYARETİ 
     Gül, CIA başkanının ziyareti ve bununla ilgili dış basında çıkan haberlerin hatırlatılması üzerine de, ''Dış basında çıkan haberlerle ilgili olarak şunu söyleyebilirim. Son günlerde yapılan ziyaretlerin İran'la Suriye'yle hiçbir alakası yoktur. Bunlar her iki ülke arasındaki ilişkilerin daha da kuvvetlendirilmesi istikametindedir. Başka ülkelerle hiçbir alakası yoktur. İçeride ve dışarıda bu konuyla ilgili yazılanlar tamamen hayal mahsulüdür'' dedi. 
     ABD ve Türkiye'nin 2 müttefik ülke olduğunu anlatan Gül, ''İlişkileri daha da geliştirmek her iki ülke çıkarınadır. Bu konuda iki ülkenin hükümetlerinin de iradeleri vardır. Terörle mücadele her iki ülkenin de önem verdiği bir konudur. PKK terörü her iki ülkeyi de yakından ilgilendirmektedir. Bu konuda da yeni bir döneme girilmiştir. Ümit ediyoruz ki, bunun da neticeleri ortaya çıkacak'' diye konuştu. 
     Abdullah Gül, ABD Savunma Bakanı Donald Rumsfeld'in, Irak'tan yaklaşık 10 bin ABD askerinin çekileceğine yönelik açıklamasıyla ilgili bir soruya da şu yanıtı verdi 
     ''Tabi ki Irak'tan yabancı askerler bir gün çekilecektir, çekilmesi de gerekir. Önemli olan Irak'ın kendi güvenlik güçlerini en seri şekilde kurması, Irak'ı Iraklıların yönetir hale gelmesi çok önemlidir. Arkada vakur bir boşluğun bırakılmaması gerekir. Bununla ilgili çalışmalar da yapılmaktadır. Yabancıların orada durması, ne onlar için, ne de Iraklılar iyi bir şey değildir. Ama bu çekiliş olurken de arkada bir boşluk bırakılmaması gerekir. Bunun zamanlaması da yapılacaktır. Bir planın olduğu açıklanmamıştır.'' 
     
</TEXT>
</DOC>
