<DOC>
<DOCNO> 402726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko27.html </URL>
<DATE> 2005/12/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Turizm, 2006'da, 2005 kadar rahat geçmeyecek 
</HEADLINE>
<TEXT>

     Turizm Gazeteci ve Yazarları Derneği TUYED ’nin 2006’ya ilişkin hazırladığı turizm raporunda, Türkiye’nin turizmde en büyük pazarı olan Avrupa’daki ekonomik durgunluktan payını alacağı kaydedildi. Raporda, Türkiye’de 2005’te turizmde yakalanan yüzde 20’lik artışın, 2006’da tek haneli olabileceğine dikkat çekildi. 
     TUYED Başkanı Kerem Köfteoğlu, Avrupa’da seyahat endüstrisiyle ilgili çeşitli kuruluşların yaptıkları değerlendirmeler ve Türkiye’ye turist gönderen büyük grupların planlamaları baz alınarak hazırlanan 2006 turizm raporunu açıkladı. 
     TUYED raporunda, tatilcilerin AB üyesi olan İngiltere’den euro kullanmayan tatil bölgelerine yönelmesinden dolayı Türkiye’yi tercih edeceklerine dikkat çekilerek, 2006’da Avusturya, İsviçre ve Fransa’da Türk kökenli tur operatörlerinin girişimlerine bağlı olarak bazı hareketlenmeler yaşanabileceği kaydedildi. 
     
     ÖNÜMÜZDEKİ YIL TURİZMİN DURUMU ZOR 
     Türkiye’nin 2005 yılını turizmde iyi geçirdiği, ancak 2006’da durumun zor olabileceğine işaret edilen raporda, 
     ziyaretçi ve gelirde bu yıl yüzde 20’lerde gerçekleşen artışın 2006’da tek haneli olarak gerçekleşebileceği öngörüsünde bulunuldu. 2006’ya ilişkin beklentileri, Avrupa pazarlarının önemli kuruluşlarının değerlendirmeleri ve pazarın önemli aktörlerinin otellerle yaptıkları anlaşmalardan anlamanın mümkün olduğuna işaret edilen raporda, "Belirlenen kontenjanlar, 2006’da sektörde bir daralma, en iyimser tahminle artış hızında bir düşüş olabileceğine işaret ediyor" denildi. 
     
     TÜRKİYE İÇKİ YASAĞIYLA, AVRUPA REKABETLE UĞRAŞIYOR 
     Ana pazarlarda daralma beklenen bir dönemde, Türkiye’nin yeni yıla içki yasağı, yatırım indirimlerini kaldırılması tartışmalarıyla girmesinin sektörü zora sokacağına dikkat çekilen raporda, Hollanda’da yaşanan Onur Air olayının, Türkiye’yi son yıllarda hızla büyüyüp gelişen bir pazarda sıkıntıya soktuğu hatırlatıldı. Avrupa’daki ekonomik durgunluktan kaynaklanacak talep daralması sorununa yenilerinin eklendiği belirtilen rapora göre, bunların başında da altyapı, içki yasağı ve yatırım indirimlerinin kaldırılması geliyor. Bu sorunların aşılması gereğine işaret edilen raporda, "Aksi takdirde, sert rekabetin yaşandığı turizm alanında Türkiye’nin rakiplerinden Yunanistan ve İspanya bunları koz olarak kullanabilir" denildi. 
     
</TEXT>
</DOC>
