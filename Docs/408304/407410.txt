<DOC>
<DOCNO> 407410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur17.html </URL>
<DATE> 2005/12/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ardahan dün gece dondu -30 derece 
</HEADLINE>
<TEXT>

     Doğu Anadolu Bölgesi’nde hüküm süren soğuk hava hayatı olumsuz yönde etkiliyor. 
     Meteoroloji Bölge Müdürlüğü’nden alınan bilgiye göre, bölgede gece en düşük hava sıcaklığı eksi 30 dereceyle Ardahan’da yaşanırken, Erzurum ve Ağrı’da eksi 28, Kars’ta eksi 23, Erzincan’da eksi 15, Iğdır’da da eksi 10 derece olarak ölçüldü. 
     Günün beklenen en yüksek hava sıcaklıklarının da Ağrı ve Ardahan’da eksi 14, Erzurum’da eksi 12, Kars’ta eksi 11, Iğdır’da eksi 7, Erzincan’da eksi 5 derece olması bekleniyor. 
     Kar kalınlıklarının ise Ardahan ve Ağrı’da 32, Erzurum’da 12, Kars’ta 5, Iğdır’da 1 santimetre olduğu bildirildi. 
     Soğuk havanın etkisini haftasonuna kadar sürdüreceğini bildiren yetkililer, önümüzdeki hafta başından itibaren ise bölgede kar yağışının beklendiğini kaydettiler. 
     
     VELİLER ŞİKAYETÇİ 
     Aşırı soğuklar özellikle sabah saatlerinde okula giden çocukları etkiliyor. 
     Okullarda eğitime ara verilmesini isteyen veliler, "Sıfırın altında 20-25 derece soğukta çocuklar okula gitmekte zorlanıyorlar. 
     Eğitime haftasonuna kadar ara verilmeli" görüşünü dile getirdiler. 
     Öte yandan birçok araç sahibi sabah saatlerinde araçlarını çalıştırabilmek için büyük çaba harcıyor. Özellikle dizel araçların yakıtlarının donduğu dikkati çekiyor. 
     
</TEXT>
</DOC>
