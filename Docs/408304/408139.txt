<DOC>
<DOCNO> 408139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/asiy.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'e rağmen geçti 
</HEADLINE>
<TEXT>


15 ilde yeni üniversite kuracak yasanın kabul edilmesiyle, yetki Başbakan'a geçti. YÖK, "Siyasi etkiden uzak kalınması için kurucu rektörleri Başbakan önermemeli" uyarısı yaptı 

ANKARA Milliyet 


Her ile bir üniversite' sloganıyla yola çıkan AKP hükümetinin yasasını çıkardığı 15 ildeki yükseköğretim kurumları, tartışmaların gölgesinde kurulacak. 
Yükseköğretim Kurulu'nun YÖK , "Siyasi etkiden uzak kalınması amacıyla kurucu rektörlerin Başbakan'ın önereceği üç isim arasından seçilmemesi gerektiği" uyarısı dikkate alınmadı. 
Cumhurbaşkanı Ahmet Necdet Sezer, yasayı onaylarsa 15 rektör hükümet tarafından belirlenecek. Yeni üniversiteler, halen başka üniversitelerin bünyesindeki fakülte ve yüksekokulların üzerine kurulduğu için, kadroları atandıktan sonra öğrenci kabul edebilecekler. 
YÖK'ün, üniversite kurulması kriterlerinden birisi olan, "En az 7 kadrolu profesör bulunması" koşulunu sadece Tekirdağ, Düzce, Uşak ve Ordu'nun taşıdığını bildirmesine karşın, önceki gece 15 yeni üniversite kurulmasına ilişkin tasarı yasalaştı. 

Siyasi endişeler 
YÖK yetkilileri, hükümete, "Seçimler ve atamaların, bu kez mevcut mevzuata uygun yapılması, geçmişte yaşanan ve bunların yol açtığı siyasi endişelerden uzak kalabilmenin gelecekteki teminatı olacaktır" uyarısında bulundu. Ancak YÖK'ün uyarıları, yasanın geçici birinci maddesinin, "Bu kanunla kurulan üniversitelerin kurucu rektörleri 2 yıl için, Milli Eğitim Bakanı ve Başbakan'ın önereceği üç isim arasından Cumhurbaşkanı'nca atanır" hükmünü değiştiremedi. 

1992'de tartışıldı 
1992'de 22 yeni üniversite kurulurken, rektörler, yine geçici bir madde ile istisnai yol izlenerek Milli Eğitim Bakanı ve Başbakan'ın önerdiği üç isim arasından Cumhurbaşkanı'nca atanmıştı. Atamalar, o dönemde de "kadrolaşma" tartışması yaratmıştı. 
Mevcut düzenlemeye göre, üniversitede öğretim kadrosunun katılımıyla yapılan seçimlerde en çok oy alan 6 aday adayının ismi YÖK'e bildiriliyor. YÖK de Cumhurbaşkanı'na 3 aday iletiyor. Cumhurbaşkanı da birisini rektör olarak atıyor. 
Cumhurbaşkanı yasayı onaylarsa, 53 olan devlet üniversitesi sayısı 68'e çıkacak. 24 vakıf üniversitesi de eklendiğinde toplam sayı 92'ye ulaşacak. 

4 yeni tıp fakültesi 
Yeni üniversitelerden sadece Tekirdağ Namık Kemal, Rize, Çorum Hitit ve Ordu'da tıp fakültesi kurulacak. Yeni üniversitelere 900'er öğretim elemanı kadrosu, 425'er de "genel idare hizmetleri" sınıfında memur kadrosu tahsis edildi. Tıp fakültesi kurulacak üniversitelere 247 ilave öğretim elemanı, 515 de genel idare hizmetleri kadrosu verildi. Böylece yeni kurulacak üniversiteler için toplam 14 bin 88 öğretim elemanı, 8 bin 924 memur, 175 döner sermaye kadrosu tahsis edildi. 

</TEXT>
</DOC>
