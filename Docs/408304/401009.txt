<DOC>
<DOCNO> 401009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/soneko19.html </URL>
<DATE> 2005/12/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kalpaklıoğlu Türkiye'ye vize konusu AB Parlamentosu'na taşınıyor 
</HEADLINE>
<TEXT>

     Ege Bölgesi Sanayi Odası EBSO Yönetim Kurulu Başkan Yardımcısı, Türkiye Odalar ve Borsalar Birliği TOBB AB Uyum Komisyonu Başkan Yardımcısı Nedim Kalpaklıoğlu, Türkiye'ye uygulanan vize konusunun AB Parlamentosu'na taşınacağını bildirdi. 
     Kalpaklıoğlu, EBSO'da düzenlediği basın toplantısında, 28-29 Kasım 2005 tarihleri arasında Brüksel'de yapılan ''Türkiye-AB Karma İstişare Komitesi KİK Toplantısı'' nda çıkan sonuçları açıkladı. 
     KİK'in, AB ile Türkiye'nin örgütlü sivil toplum temsilcilerini bir araya getiren bir oluşum olduğunu belirten Kalpaklıoğlu, ticaret ve sanayi odaları, işveren birlikleri, sendikalar, kooperatifler, ziraat odaları, tüketici birlikleri ve sivil toplum kuruluşlarının başkan ve yöneticilerinin katılımıyla gerçekleşen 20. toplantıda, KİK'in 10. yıldönümünün de kutlandığını söyledi. 
     Toplantıya, AB'nin genişlemeden sorumlu üyesi Olli Rehn'in yanı sıra çok sayıda yetkilinin katıldığını kaydeden Kalpaklıoğlu, şu bilgiyi verdi 
     ''TOBB Başkanı Rifat Hisarcıklıoğlu'nun girişimiyle bir araya gelen heyette, basın mensuplarının da yer aldığı 70 kişiyle toplantıya gittik. Türkiye'nin AB sürecindeki yolculuğuna ekonomik ve sosyal komitenin büyük rol oynayacağına inanıyoruz. KİK'in AB'li üyeleri Türkiye'deki sivil toplum örgütlerini, sokaktaki insanı tanımak istediklerini bildirdiler. Toplantıda, sendikal haklar, kırsal kesimin istihdamı ve vize konuları gündeme geldi. Vize konusunda AB'nin ne kadar büyük ayıbının olduğu ortaya çıktı. KİK üyeleri, vize konusunda bir rapor hazırlayıp, AB delegelerinin de görüşünü alacak. Öneriler, açılımlar, ne yapılacağı gibi konular bu raporda yer alarak, Türkiye'nin vize konusu AB Parlamentosu'na taşınacak. Bu konuda İtalya, Polonya ve Estonyalı üyeler bize büyük destek verdi. Bu üyeler, AB Parlamentosu'nun bu konuya bir çare bulacağına inandıklarını söylediler.'' 
     
     TÜRKİYE'DE YAPILACAK TOPLANTI 
     Nedim Kalpaklıoğlu, KİK'in AB'li üyelerinin, Türkiye'de yapılacak toplantıların İstanbul, Ankara gibi büyük kentler dışında yapılmasını istediğini, bu kapsamda KİK'in 21. toplantısının 13-14 Temmuz 2006 tarihlerinde Kayseri'de düzenleneceğini belirtti. 
     KİK'in 6 ayda bir toplandığını hatırlanan Kalpaklıoğlu, 2007 yılındaki toplantının İzmir'de düzenlenmesi için girişimde bulunduklarını söyledi. 
     Kalpaklıoğlu, Türkiye'nin KİK toplantısına ilk defa 35-40 büyük işçi, işveren, oda, konfederasyon başkanlarıyla sivil toplum örgütü başkan ve yöneticilerinin katıldığını belirterek, bunun ''Türkiye'nin uzlaşmacı ve büyük bir güç olduğunu gösterdiğini'' ifade etti. 
     Türk katılımcıların ele alınan tüm konuları bir ağızdan seslendirdiğini kaydeden Kalpaklıoğlu, sözlerini şöyle sürdürdü 
     ''Ortak açıklamada, Uluslararası Çalışma Örgütü ILO Anlaşmaları ve AB dokümanları ve özellikle son Türkiye İlerleme Raporu uyarınca, sendikal hakların sağlanması Türkiye tarafından yerine getirilmesi önemli bir önceliktir görüşü ifade edildi. Çalışma ve Sosyal Güvenlik Bakanlığı'nın sendikalar için yeni bir kanun tasarısı sunduğu, KİK'in, toplu sözleşme, grev ve lokavtlarla ilgili yeni bir kanun tasarısının da sonuçlandırılmasını ümit ettiği belirtildi. Ayrıca toplantıda, gerekli AB fonlarından yararlanmak için olan prosedürlerin olabildiğince basitleştirilmesi gündeme getirildi. AB fonlarında şu anda 950 milyar avro dağıtılacağı bildirildi.'' Kalpaklıoğlu, toplantıya katılan AB'li üyelerin, hem Türkiye'de, hem de Avrupa ülkelerinin halklarında ön yargı bulunduğunu, bunun ortadan kaldırılması için iki tarafın da, halkını iyi bilgilendirmesi gereği üzerinde durduklarını söyledi. 
     
</TEXT>
</DOC>
