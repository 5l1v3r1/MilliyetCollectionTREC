<DOC>
<DOCNO> 400124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/ekonomi/eko05.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın tüfeklerini Sarsılmaz aldı 
</HEADLINE>
<TEXT>


İSTANBUL AA 

Tasarruf Mevduatı Sigorta Fonu TMSF , Uzan, Bilgin ve Balkaner ailelerinin yanı sıra bazı kişilerden haczettiği silahları satışa çıkardı. 
TMSF'nin Esentepe'deki merkezinde gerçekleştirilen ve yoğun talep gören silah ihalesinde 99 lottan oluşan çeşitli tabanca, bıçak, tüfek ve mermi satışa sunuldu. Çoğunluğu Ali Avni Balkaner'den haczedilen ve toplam muhammen bedeli 142 bin 170 YTL olan silah, tüfek ve bıçaklar, toplam 230 bin YTL'ye ihale edildi. İhalede alıcı çıkmayan bazı mermiler ise bir sonraki ihaleye bırakıldı. 

Colt'a 35 bin YTL 
İhalede Hakan Uzan'a ait Colt marka yivli av tüfeği 12 bin YTL'den ihaleye çıktı. Tüfek, çekişmeli geçen fiyat artırımı sonrasında 35 bin YTL'ye satıldı. 

Koleksiyona girecek 
İhalede 35 bin YTL'lik tüfeğin yanı sıra başka silahlar da alan Sarsılmaz'ın temsilcisi Yalçın Kayalı, çıkışta gazetecilere yaptığı açıklamada, silahların Sarsılmaz firmasının koleksiyonunda ve AR-GE çalışmasında kullanılacağını söyledi. 


</TEXT>
</DOC>
