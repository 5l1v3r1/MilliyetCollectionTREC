<DOC>
<DOCNO> 405512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/dunya/adun.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
120 milyon euro uçtu 
</HEADLINE>
<TEXT>


Avrupa Birliği'nin, KKTC'ye söz verdiği ancak daha sonra bazı şartlara bağladığı 259 milyon euro mali yardımın 120 milyonu zaman aşımına uğradı. Yardımın kalanı için de umut yok 

Güven Özalp - Brüksel 


AB'nin KKTC'ye yönelik izolasyonu kaldırmak amacıyla devreye sokmayı planladığı unsurlar arasında yer alan mali yardım tüzüğünün bir bölümü kullanılamaz hale geldi. 
AB'nin devreye girmesi konusunda oldukça isteksiz davrandığı ve Rumların istekleri doğrultusunda hareket ettiği, 259 milyon euro tutarında bir yardım öngören tüzük önceki gün son kez ele alındı. Ancak herhangi bir açılım sağlanamaması nedeniyle bu yardımın 120 milyon eurosu kaybedilmiş oldu. 
Mali yardım tüzüğü, AB kurumları Noel ve yılbaşı tatiline girmeden önce son toplantısını gerçekleştiren Daimi Temsilciler Komitesi'nde COREPER kısa bir şekilde ele alındı. Son dönemde Kıbrıs konusuna yönelik yoğun ilgisiyle dikkat çeken İsveç, tüzüklerde gelinen son aşama hakkında bilgi talep etti. AB Dönem Başkanı İngiltere ve Komisyon, "yaşanan siyasi zorluklar ve üye ülkelerin aralarında uzlaşamamaları nedeniyle ilerleme sağlanamadığını" üye ülkelere aktardı. 

2004 - 2006 içindi 
Komisyon, gelecek yıl mali yardım tüzüğü üzerinde anlaşılması halinde kullanılabilecek miktarın sadece 139 milyon euro olacağını da hatırlattı. Bunun nedeni ise yardımın 2004 - 2006 dönemi için öngörülmüş olması ve adım atılamaması nedeniyle ilk iki yıl için öngörülen miktarın hükümsüz hale gelmesi. 
İngiltere'nin dönem başkanlığı süresince yoğun tartışmaların yaşanmasına neden olan mali yardım ve doğrudan ticaret tüzükleri, 1 Ocak 2006'dan itibaren bu koltuğa oturacak olan Avusturya'ya bırakıldı. 
Ancak Avusturya'nın "giderek karmaşık bir hal alan ve KKTC aleyhine yeni şartlarla süslenen tüzükleri" masaya getirme konusunda çok istekli davranması beklenmiyor. Diplomatik kaynaklar tüzüklerin ancak Komisyon'un "iteklemesiyle" sıcak gündem maddesi haline gelebileceğini kaydediyorlar. 

KKTC rahatsız değil 
Her ne kadar mali yardım tüzüğünde öngörülen 259 milyon euro tutarındaki yardımın bir bölümü kullanılamayacak hale geldiyse de gerek KKTC gerekse Türkiye bu durumdan çok rahatsız değil. Bunun ardında ise "para kaybının tüzüğün kabul edilemeyecek şartlarla donatılmasına" tercih edilmesi yatıyor. 

Azerbaycan uçak seferlerini durdurdu 

UTKU ÇAKIRÖZER Ankara 

Azerbaycan'ın, KKTC'ye başlattığı doğrudan uçak seferlerini durdurduğu öğrenildi. 
Gazetecilerle dün bir araya gelen KKTC'nin Ankara Büyükelçisi Tamer Gazioğlu, Azerbaycan'ın başlattığı seferlerin devamlılığının olmadığını belirterek, uçuşların kalktığını söyledi. Gazioğlu, doğrudan uçuşlar için asıl hedefin önemli bir yolcu trafiğinin yaşanabileceği İngiltere olduğunu belirtti. 
KKTC'ye en büyük yatırımı yapan yabancı ülke-ler arasında İsrail'in yer aldığını da belirten Gazioğlu, "İsrail parası ve işadamları Kıbrıs'tadır. Turizm alanında çok faaliyetleri var. Evimin yanına 165 villalık bir site yapılıyor. Arkasında İsrail sermayesi var" dedi. Gazioğlu, İslam ülkelerinden yatırım konusunda girişim gözlenmediğini kaydetti. 


</TEXT>
</DOC>
