<DOC>
<DOCNO> 406056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonspo18.html </URL>
<DATE> 2005/12/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İş Bankası, Satranç Federasyonu'na sponsor oldu... 
</HEADLINE>
<TEXT>

     Türkiye İş Bankası, Satranç Federasyonu'nun resmi sponsoru oldu. 
     İş Kuleleri'nde düzenlenen törende, Devlet Bakanı ve Başbakan Yardımcısı Mehmet Ali Şahin, Türkiye İş Bankası Yönetim Kurulu Başkanı Prof. Dr. Ahmet Kırman, Türkiye İş Bankası Genel Müdürü Ersin Özince ve Satranç Federasyonu Başkanı Ali Nihat Yazıcı, sponsorluk sözleşmesini imzaladılar. 
     Anlaşma, İş Bankası Yayınları'ndan çıkacak satranç kitapları, Süper Lig'e isim verilmesi, satrancın ülke içinde büyük ilgi görmesi için çalışmaların yapılması gibi birçok konuda uzun süreli bir birlikteliği kapsıyor. 
     İmza töreninin ardından Devlet Bakanı Şahin, Genel Müdür Özince ile kısa süre satranç oynadı. Devlet Bakanı Şahin'e, satranç ustası Suat Atalık'ın destek olduğu gösteri maçını taraflar berabere bitirdi. 
     Bakan Şahin ayrıca, federasyonun Kırman ve Özince için hazırladığı plaketleri verdi. 
     
     ''SPOR SADECE FUTBOLDAN İBARET DEĞİLDİR'' 
     Devlet Bakanı ve Başbakan Yardımcısı Mehmet Ali Şahin, törende yaptığı konuşmada, sponsorluk sözleşmesinin vermek istediği en güçlü mesajın, ''Sporun sadece futboldan ibaret olmadığı'' yönünde olduğunu söyledi. 
     Şahin, kuruluşların ve özel sektörün, halkın çokça rağbet ettiği spor dallarına değil, özellikle gençlerin olumlu yönde yetişmesine imkan sağlayacak dallara da sponsor olarak, spor sadece futboldan ibaret değildir mesajını verdiklerini kaydetti. 
     Türk sporunu sadece kamu kaynaklarıyla ideal noktaya getirmenin mümkün olmadığını, özel sektörün kaynak aktarımını da temin etmek gerektiğini anlatan Bakan Şahin, ''Spor federasyonlarının, kamu kaynağı dışında özel sektörün de desteğini almalarının en önemli yolu, özerk federasyonlar haline gelmesinden geçmektedir'' dedi. 
     
     ''BU SÖZLEŞME BİR DÖNÜM NOKTASI OLDU'' 
     Devlet Bakanı Şahin, Türkiye İş Bankası ile yapılan anlaşmanın, Türkiye'deki sponsorluk gerçeği bağlamında bir dönüm noktası olduğunu ifade etti. 
     İş Bankası'nın öncü ve örnek olduğunu kaydeden Şahin, ''Bu anlaşmanın, Türkiye'deki sponsorluk gerçeği bağlamında bir dönüm noktası olduğunu düşünüyorum. Bu işbirliğinden dolayı devletim ve hükümetim adına teşekkür ediyorum'' diye konuştu. 
     
     ''SPONSORLUK GELİRİ 17 MİLYON YTL'Yİ AŞTI 
     Devlet Bakanı Şahin, sponsorluk yasasında yapılan değişiklikler sonucu, bugüne kadar 17 milyon YTL'lik sponsorluk geliri elde etme imkanı olduğunu bildirdi. 
     Geçen 3 yıllık sürede sponsorluk yasasında iki değişiklik yaptıklarını anlatan Şahin, ''Dar olan bu alanı genişlettik. Uygulamada karşılaşılan bazı sorunları ortadan kaldırmak için ikinci bir değişikliği de birkaç ay önce ilgili yasamızda yapmak zorunda kaldık. En son aldığım verilere göre, şu ana kadar 17 milyon YTL'yi aşan bir sponsorluk geliri elde etme imkanı oldu. Bunun 11 milyon YTL'ye yakını nakdi, geri kalanı da aynidir'' şeklinde konuştu. 
     Satranç Federasyonu'nun, özerk olduktan sonra kendisini en hızlı geliştiren federasyon olduğunu kaydeden Bakan Şahin, federasyon yetkililerinden, Van'ın Bahçesaray ilçesinde bu kış bir satranç turnuvası düzenlenmesini istedi. 
     
     ''SÜPER LİG ARTIK İŞ BANKASININ ADIYLA ANILACAK'' 
     Satrancı milyonlarca çocuğa ulaştırmak için federasyonla el ele hareket etmek istediklerini kaydeden İş Bankası Genel Müdürü Ersin Özince, ''Her yaştan, her kesimden insanın bu oyunu sevmesini, benimsemesini, satrancın gelişmiş ülkelerdeki kadar popüler bir spor haline gelmesini diliyoruz'' dedi. 
     Bu sponsorlukla, satrançta Süper Lig'in, artık İş Bankası adıyla anılacağını belirten Özince, şunları söyledi 
     ''Süper Lig artık İş Bankası'nın adıyla anılacak. Eğitim kitaplarını birlikte hazırlayacağız. İş Bankası Kültür Yayınları, satranç konusunda en büyük kaynak olacak. Milli takımların yurtdışındaki başarılarını destekleyeceğiz, güçlenmeleri için emek ve çaba harcayacağız. Umuyoruz ki, bu sürecin sonunda ülkemizden dünya şampiyonu çıkacak. O zaman gururumuz, mutluluğumuz bir kat daha artacak. 
     İş Bankası Yönetim Kurlu Başkanı Prof. Dr. Ahmet Kırman da, yaptığı konuşmada, ''Sporda artan başarılar sürüyor. Satrancı, hep birlikte desteklememiz gereken dallar arasında görüyoruz. İş Bankası olarak, satrancın ülkemize olan katkılarına yürekten inanıyoruz ve Türkiye'de daha önemli bir konuma gelmesini arzuluyoruz. Sporun desteklenmesine örnek olacak bu işbirliğini, el ele vererek başlatıyoruz'' dedi. 
     
</TEXT>
</DOC>
