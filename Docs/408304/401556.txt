<DOC>
<DOCNO> 401556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/axspo01.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Son iki aranıyor 
</HEADLINE>
<TEXT>


Tigana, Galatasaray karşısına çıkacak Beşiktaş'ın 11'ini şekillendiriyor. Cim-Bom'a karşı oynayacak sekiz futbolcuyu çabukluğa dayalı bir çalışma programına alan Fransız teknik adam, kaleci dışında kalan diğer iki ismin arayışına girdi 

CENGİZ MALGIR 


Beşiktaş Teknik Direktörü Jean Tigana, Galatasaray'ı süratiyle sollayıp, kafa şutlarıyla geçmek istiyor. Derbi hazırlıklarını dün yaptığı iki antrenmanla sürdüren siyah - beyazlıların sabah çalışmasında, Fransız çalıştırıcı, ilk 11 için düşündüğü aslarına çabukluğa dayalı ekstra antrenman yaptırdı. 
Kondisyon çalışmasının ardından takımı iki gruba ayıran Tigana, bir gruba pas çalışması, diğerlerine ise sadece kafayla oynanan çift kale maç yaptırdı. Gruplar daha sonra rolleri değişti. 
Tigana, çalışmanın ardından kafasında şekillendirdiği kadroyu da belli etti. Oyuncuların çoğunluğu, soyunma odasının yolunu tutarken, as takımda yer alan İbrahim Toraman, İbrahim Üzülmez, İbrahim Akın, Ali Tandoğan, Mustafa, Ahmed Hassan, Çağdaş ve Adem Dursun ise ekstradan sıkı bir çalışma programını uyguladı. Fizyoterapist Jean Charles Trouabal, alt sahada, bu sekiz futbolcunun adeta pestilini çıkardı. Oyuncular kısa mesafeli deparlar atıp, sürat artırıcı çalışma yaptı. 
Öğleden sonra ise bu sekiz isim dışında kalanlar, PAF takımı ile bir maç yaptı. Bu idman karşılaşmasında, sakatlıktan yeni kurtulan Gökhan Zan da yer aldı. Ancak futbolcunun ağrıları başlayınca, maç bitmeden oyundan alındı. Sakatlığı süren Okan'ın ise yarından itibaren takıma katılacağı ifade edildi. 

Test edildi, onaylandı 

Beşiktaş'ın internet sitesinde Tigana için yapılan ankete katılan siyah - beyazlı taraftarların yüzde 90'ı Fransız hocanın başarılı olacağı seçeneğini işaretledi 

Rıza Çalımbay'ın ardından teknik direktörlüğe getirilen Jean Tigana, her geçen gün güvenoyunu daha da artırıyor. Geldiği ilk dönemde, alınan başarısız sonuçların ardından soru işaretleriyle karşılanan Fransız çalıştırıcı, artık hem futbolcusunun, hem de taraftarının gözünde güven kazandı. Beşiktaş Yönetimi de Tigana'dan, büyük başarılara götürecek teknik adam olarak bahsediyor. 
Siyah - beyazlıların resmi internet sitesinde de Beşiktaş Teknik Direktörü için bir anket düzenlendi, "Tigana'nın futbol takımımızda başarılı olacağına inanıyor musunuz " sorusu soruldu. Ankete katılan siyah - beyazlı taraftarın büyük bir bölümü, "Evet" seçeneğini işaretledi. 
Sitede sürmekte olan ankette, katılımcıların yüzde 89.58'i Tigana'nın başarılı olacağına inandıklarını ifade ederken, sadece yüzde 10.42'lik bölümün ise Fransız teknik direktör konusunda olumsuz görüş belirtti. 

Jean Tigana Türkçe'yi söktü 

Süper Lig'in son derbisi için geri sayım başlarken, Beşiktaş cephesinde "hırs" ve "neşe" üst düzeyde. 
Ne var ki Antalya'dan dönen teknik direktör Jean Tigana, ayağının tozuyla yaptırdığı iki saatlik antrenman, "Keşke dönmeseydi" dedirtecek ağırlıkta olması dikkat çekti. 
Türkiye'ye alıştığı gözlenen Fransız hocanın, kendi ekibindeki futbolcuları, Türkçe olarak, "Pres, pres, haydi haydi" diye bağırması derbinin yüksek bir tempoda geçeceğinin en büyük göstergesiydi. 
Antrenör Guy Stephan'ın payına düşen diğer futbolcular ise dar alanda kafayla oynanan çift kale maçında çocuklar gibi şendi. Sergen'in kafayla yaptığı asistler, sol ayağını pek aratmadı. 
Tigana'nın uzun uzun çaldığı bitiş düdüğünden sonra hocalar ekiplerini değiştirerek temponun derbiye kadar hiç düşmeyeceğinin sinyalini verdiler. Bitiş düdüğünü çalması için Fransız hocanın gözlerine bakan terli, kızarmış yüzler, çimlerin üzerine kendilerini zorlukla attı. 
Futbolcuların adeta kalbinde taht kuran Tigana, antrenman bitimlerindeki davranışlarıyla da adeta "ders" veriyor. Beşiktaş Teknik Direktörü, idman bitiminde saha içindeki malzemeleri tek tek toplayarak güne damgasını vururken, malzemecilerin gönlünde ise ayrı bir iz bıraktı. 


</TEXT>
</DOC>
