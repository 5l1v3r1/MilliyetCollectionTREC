<DOC>
<DOCNO> 405775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur12.html </URL>
<DATE> 2005/12/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eşten şok itiraf, 'namus cinayeti' yalanını ortaya çıkardı 
</HEADLINE>
<TEXT>

     Neşet KARADAĞ DHA 

      ADANA'da bir yıl önce eşiyle ilişkisi olduğu iddiasıyla 31 yaşındaki Harun Demir'i tabancayla öldüren 30 yaşındaki mobilya ustası Yılmaz Kayıklılar'ın Namusumu temizledim’ yalanını, eşi 28 yaşındaki Yasemin Kayıklılar ortaya çıkardı. Kayıklılar, 2.5 yılı geceli gündüzlü hücrede geçirmek üzere ağırlaştırılmış ömür boyu hapis cezasına mahkum edildi. 
     İddiaya göre, Yılmaz Kayıklılar ile Adana İl Sağlık Müdürlüğü'nde görevli ambulans şoförü arkadaşı 33 yaşındaki Eray Koçoğlan, Kazım Karabekir Mahallesi'nde oturan elektrikçi Harun Demir'i birlikte bira içmek üzere işyerinden aldı. Kayıklılar, Seyhan Nehri kıyısına götürdükleri Demir'e tabancayla bir el ateş edip kaçtı. Kalbinden yaralanan Demir, 25 metre gittikten sonra yere yığıldı. Çevredekiler Demir'in cesedini bulup, polise haber verdi. Demir'in üzerinden cüzdanı da çıkmadı. Kayıklılar ile Koçoğlan, polise teslim olduktan sonra çıkarıldıkları mahkemece tutuklandı. 
     Adana 4'ncü Ağır Ceza Mahkemesi’nde ağırlaştırılmış ömür boyu hapis cezası’ isteğiyle yargılanan Kayıklılar poliste ve ilk duruşmada Demir'i eşi ile ilişkiye girdiği iddiası ile öldürdüğünü söyleyerek, Mahallede Harun'un eşimle ilişkisinin olduğu dedikoduları yayılmıştı. Harun'u konuşmak için aldık. Nehir kıyısında kendisine Eşimle ilişkiye girdin mi ’ diye sordum. Bana Eşine sahip çık’ deyince ateş ettim. Kaçarken yere düştü'' diye kendini savundu. Kayıklılar, daha sonraki duruşmalarda ve cezaevinden mahkemeye gönderdiği 3 sayfalık yazılı ifadesinde ise öldürülme korkusuyla suçu üstlendiğini, cinayeti arkadaşı Koçoğlan'ın para anlaşmazlığı yüzünden işlediğini iddia etti. 
     Kayıklılar, karar duruşmasında da Koçoğlan'ı suçlayıp, cinayeti arkadaşının işlediği iddialarını tekrarladı. Koçoğlan ise Kayıklılar'ı suçlayıp, Namus yüzünden öldürdü. Suçu da benim üzerime atıyor'' dedi. 
     
     EŞİNDEN ŞOK İTİRAF 
     Yılmaz Kayıklılar'ın çelişkili ifade vermesi üzerine mahkeme heyeti, sanığın daha önce tanık olarak dinlenen eşi Yasemin'i bir kez daha dinlemeyi kararlaştırdı. İlk ifadesinde eşinin namus meselesi’ yüzünden cinayet işlediğini öne süren Yasemin Kayıklılar, bu kez şok bir itirafta bulundu. Cinayetin namusla ilgisinin olmadığını söyleyen Yasemin Kayıklılar'ın sözlerine Yılmaz Kayıklılar sinirlenip, Yalan söylüyor. Bana komplo kurdular. Harun'u ortadan kaldırmak için beni kullandı. Şimdi benden de kurtulup ayrı bir hayat kurmak istiyor'' diye bağırdı. 
     Sanığın salondan çıkartılmasının ardından dinlenen Yasemin Kayıklılar, öldürülen Harun Demir'i tanımadığını belirterek, Eşim cinayeti işledikten sonra eve gelip Bu işi namusa dökelim az ceza alırım’ dedi. Ben kimsenin günahını alamam. Eşim yalan söyledi'' diye ifade verdi. 
     Çıkarılan sanığı salona aldıktan sonra kararı açıklayan mahkeme heyeti, Kayıklılar'a tasarlayarak adam öldürmek’ suçundan ömür boyu, cüzdanı gasp ettiği gerekçesiyle de 12 yıl hapis cezası verdi. Cezalar toplanarak 2.5 yılı geceli gündüzlü hücrede geçirmek üzere ağırlaştırılmış ömür boyu hapis cezasına çevrildi. Koçoğlan ise delil yetersizliğinden beraat etti. 
     
</TEXT>
</DOC>
