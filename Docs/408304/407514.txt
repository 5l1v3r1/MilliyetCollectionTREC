<DOC>
<DOCNO> 407514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/spor/axspo01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba kaçıyor 
</HEADLINE>
<TEXT>


Arjantin'in ünlü gazetelerinden Clarin, Beşiktaş kalecisinin ikinci yarı için Türkiye'ye dönmeyeceğini, Boca Juniors ile prensipte anlaştığını yazdı. Kolombiyalı file bekçisi, devre arası tatilini de ailesiyle birlikte Arjantin'de geçiriyor 

MEHMET ÇİFTÇİ 


Ailton, Youla, Pancu'dan sonra, şimdi de Oscar Cordoba'nın Beşiktaş'tan ayrılacağı iddiaları ortaya atıldı. Arjantin'in yüksek tirajlı gazetelerinden Clarin, Kolombiyalı file bekçisinin, ikinci yarıda Türkiye'ye dönmeyeceğini iddia etti. 
Ocak ayında başlayacak Libertadores Kupası'nda mücadele verecek olan Boca Juniors'un öncelikli olarak bir kaleciye ihtiyacı olduğunu yazan gazete, bu açığını da Beşiktaş'ın tecrübeli file bekçisiyle kapatacağını kaydetti. 

Bedava gidecek 
Kolombiyalı kalecinin, Arjantin kulübüne bedava geleceğini de ileri süren gazete, buna gerekçe olarak da siyah - beyazlı kulüpte yaşanan para krizini ve ödenmeyen taksitleri gösterdi. Haberde, paraların ödenmemesi nedeniyle Cordoba'nın bonservisini bedava alabileceği de vurgulandı. 
Ayrıca Cordoba'nın bir süre önce aynı gazeteye yaptığı, "Kalecilik hayatımı doğduğum takım olan Boca Juniors'ta bırakmak istiyorum" şeklindeki açıklama da buna dayanak olarak gösterildi. 
Oscar Cordoba'nın tatil nedeniyle bir süredir Arjantin'de bulunması da bu iddiaları güçlendiriyor. 
Beşiktaş'ın, sezon sonunda sözleşmesi sona erecek olan Cordoba'nın mukavelesini yenilememesi de Arjantin'e gidebileceğinin bir işareti olarak gösteriliyor. 

Cordoba'nın lig karnesi SEZON MAÇ SÜRE KIRMIZI SARI 2002-03 31 2790 - 3 2003-04 27 2409 - 4 2004-05 14 1250 1 2 2005-06 16 1440 - 1 

Cordoba'nın Avrupa karnesi SEZON MAÇ SÜRE KIRMIZI SARI 2002-03 10 900 - 1 2003-04 8 720 - - 2004-05 1 6 - - 2005-06 6 540 - - 

Ailton'a Hamburg da talip 

Beşiktaş'ın Brezilyalı santrforu Ailton'a Borussia Dortmund ve Köln'den sonra Almanya'nın köklü kulüplerinden Hamburg'da talip oldu. Yönetimin Brezilyalı futbolcuyla ilgili gelen teklifleri değerlendireceği bildirildi. Yönetimin ayrıca 1 Ocak'ta Türkiye'ye dönecek olan teknik direktör Tigana'ya da danıştıktan sonra karar vereceği belirtildi. Bu arada Beşiktaş'a büyük ümitlerle transfer edilmesine rağmen bir türlü istenileni veremeyen Souleymane Youla'nın Fransa'nın Strasbourg Kulübü'ne kiralanabileceği öğrenildi. 

'Zan' altında kaldılar 

Gökhan Zan'ın, sakatlığıyla ilgili sitemde bulunduğu Beşiktaş Sağlık Heyeti'nden Dr. Yalçın Yavuzer, suçlamaları kabul etmediğini söyledi 

BİLAL MEŞE 

Beşiktaş Kulüp Doktoru Yalçın Yavuzer, Almanya'da yırtık teşhisi konan Gökhan Zan olayına açıklık getirdi. Kendilerini suçlayıcı ifadeleri kabul etmeyen Yavuzer, "Tıp bilimi tüm dünyada aynıdır. Burada böyle görünüp, Almanya'da başka çıkması mümkün değildir. İstanbul'daki MR'ların sonucu ortada. Kesinlikle yırtığı yok. Sadece kas zedelenmesi bulunuyor" dedi. 
Dr. Wolfhart'ı kötülemediğini, ancak aynı durumun Ahmet Dursun'da da karşılarına çıktığını vurgulayan Yalçın Yavuzer, konuşmasını şöyle sürdürdü 
"Futbolcunun adale yapısında kasları kısa olduğu için zaman zaman kilitlenme oluşuyor ve bundan dolayı ağrı meydana geliyor. Bu durum da kramp oluşturuyor. Sakatlığı da tamamen bununla ilgili bir olay. Sağlık heyetimizle ilgili hiçbir suçlamayı kabul etmiyorum." 



</TEXT>
</DOC>
