<DOC>
<DOCNO> 400303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur11.html </URL>
<DATE> 2005/12/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kızının ölümüne neden olan kişiyi internetten arıyor 
</HEADLINE>
<TEXT>

     Fazıl TUNÇ 

Antalya'nın Alanya İlçesi'nde, 1,5 yıl önce trafik kazasında kızını kaybeden baba, kızının ölümüne neden olan kişiyi bulmak için web sitesi kurdu. 
     Alanya'da yaşayan İbrahim Emeksiz, kızının, 18 Temmuz 2004'de, annesiyle birlikte eve dönerken çevre yolunda bir otomobilin çarpması sonucu öldüğünü anlattı. Oldukça süratli geldiği bildirilen otomobilin, kızına çarparak 50 metre sürüklediğini kaydeden acılı baba, ancak sürücünün hızını bile kesmeden yoluna devam ettiğini söyledi. 
     Aradan geçen 1,5 yıla rağmen kızının ölümüne neden olan sürücünün bulunamadığını ifade eden İbrahim Emeksiz, görgü tanıklarından birinin, çarpan aracın Ford marka bir otomobil olduğunu ve plakasının da 07 L ile başladığını söylediğini anlattı. Emeksiz, "Bunun üzerine araştırma başlatıldı, ancak yine de çarpan otomobil ve sürücüsü bulunamadı. Bu nedenle bir web sitesi kurdum. Buradan hem acımı Türk halkıyla paylaşmak, hem de kızımın yaşadığı korkunç kazayla ilgili bilgisi olanlardan destek istiyorum" diye konuştu. 
     Sitenin adının "benikimoldurdu.com" olduğunu vurgulayan baba Emeksiz, siteyi, açtığından bu yana geçen 15 gün içinde 13 kişinin ziyaret ettiğini söyledi. Emeksiz, şöyle devam etti 
     "Kızım her gece rüyalarıma giriyor. Onun katilini bulmadan ölürsem gözüm açık gider. Onu bulmak için sözü edilen otomobile benzer ne kadar araç varsa gittim, inceledim ama bir bulguya ulaşamadım. Böyle bir olay herkesin başına gelebilir. O nedenle toplumun duyarlı davranıp bana yardım etmesini istiyorum. Bu işlerle uğraşmaktan kendi işimi yapamaz hale geldim. Son ümidim bu site." Halen bir seyahat acentesinin tur otobüsünde şoför olarak çalıştığını belirten baba Emeksiz, kızının ölümüne neden olan kişinin, kendiliğinden gelip suçunu itiraf etmesi durumunda onu affedeceğini de söyledi. Acılı baba, "Ama o gelmezse, ben onu mutlaka bulacağım" diye konuştu. 
     
     ÖLEN EBRU'NUN SÜRÜCÜYE HİTABI 

     Site açıldığında, ekrana, 9 yaşında ölen Ebru Emeksiz'in fotoğrafları ve "Beni kim öldürdü Lütfen katilimi bulun" yazısı geliyor. Sitede, ölen kızın ağzından yazılmış "Buradan katilime sesleniyorum" başlığıyla bir yazı da yer alıyor. Küçük kızın imzasıyla yazılan yazıda, şu ifadelere yer veriliyor 
     "Bana o gün çarpıp kaçtığın zaman belki hiç kimse seni görmedi ama ben gözlerindeki adaletsizliği gördüm. Sana acıyorum. Sen benim yaşama hakkımı elimden aldın ama ailemden özür bile dilemiyorsun. Gel ve babamdan özür dile, mezarımda dua etmeyi hak et. Beni bu çocuk yaşımda, annemden, babamdan ve kardeşimden ayıran kişi, bana hiç mi acımadın." Küçük kızın ağzından yazılı bir başka paragrafta da şu ifadeler bulunuyor 
     "08.08.1996'da Alanya'nın Oba Beldesi'nde, ailemin ikinci prensesi olarak dünyaya geldim. Ablam Elif'le beraber babamı çok severiz. Babacığım da bizi çok seviyor. Keşke onlara son bir kez daha sarılabilseydim. Tam da 3. sınıfa geçmiştim. Babamla bana okul kıyafetleri ve yeni bir ayakkabı alacaktık. Babam bana verdiği tüm sözleri tutardı. 
     Eğer 3. sınıfa gidebilseydim, tüm arkadaşlarımla öğretmenimi çok dikkatli dinleyip, okulumu bitirecektim. Çünkü hemşire olmak istiyordum. Ama tüm hayallerime, dikkatsiz ve acımasız bir trafik canavarı engel oldu. Keşke sihirli bir değnek olsa da tüm trafik canavarlarını anlayıp caddelerden temizlese. İşte o zaman, babam gibi acılı babaların sayısı da azalacaktır. Babacığım rüyalarda buluşsak da seni çok özledim." Baba İbrahim Emeksiz ise sitede yer alan "Babanın Feryadı" başlıklı yazısında kızının nasıl öldüğünü anlatarak, ona olan özlemini dile getiriyor ve bu olayla ilgili bilgisi olan herkesten yardım istiyor. 
     
</TEXT>
</DOC>
