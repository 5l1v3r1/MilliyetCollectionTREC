<DOC>
<DOCNO> 400377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/siyaset/axsiy02.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jetlag'a karşı uyku 
</HEADLINE>
<TEXT>


Erdoğan'ın Avustralya-Yeni Zelanda gezisi başladı. 25 saatlik yolculuğun ardından Auckland kentine ulaşan Erdoğan, uyku sorunu yaşamaması için yolculuğun ilk 10 saatinde uyutuldu 

ELÇİN ERGÜN Auckland 


Başbakan Recep Tayyip Erdoğan, 25 saatlik uçak yolculuğunun ardından Okyanusya gezinin ilk durağı olan Yeni Zelenda'nın Auckland kentine dün Türkiye saatiyle ile 17.30'da ulaştı. Türkiye ile Yeni Zelanda arasındaki 11 saatlik zaman farkının, jetlag saat farkından kaynaklanan uyku bozukluğu yaşatmaması için Erdoğan'ın, yolculuğun ilk 10 saatinde uyuması sağlandı. 
Türk heyetinin yerel saatle sabaha karşı Auckland'e ulaşması nedeniyle resmi karşılama töreni yapılmazken, Başbakan Tayyip Erdoğan ilk gününü otelinde dinlenerek geçirdi. 
Yeni Zelanda'ya gelişi hafta sonuna rastlayan Erdoğan için yarın başkent Wellington'da resmi karşılama töreni düzenlenecek. Erdoğan ve eşi Emine Erdoğan, Auckland'daki ilk günlerinde Yeni Zelanda Başbakanı Helen Clark ve eşiyle yat turu gerçekleştirecek. 

Dört Bakan eşleriyle gitti 
Erdoğan'a Yeni Zelanda ve Avustralya ziyaretlerinde dört bakan eşleriyle birlikte eşlik ediyor. Devlet bakanları Ali Babacan, Beşir Atalay, Çevre ve Orman Bakanı Osman Pepe ile, eşinin ayrı masada oturması nedeniyle eleştirilen Ulaştırma Bakanı Binali Yıldırım heyette yer alıyor. Geziden bir gün önce listede ismi yer almayan Yıldırım ve eşinin, son dakikada gezi heyetine dahil edildiği belirtiliyor. AB yetkililerinin müzakere heyeti yapısı ve süreçle ilgili Türkiye'ye yönelik eleştirilerde bulunduğu bir dönemde de Başmüzakereci Babacan'ın 9 günlük geziye katılması dikkat çekici bulunuyor. 
Başbakan Tayyip Erdoğan'a ayrı bir uçakla eşlik eden 71 kişilik gazeteci ve işadamı heyeti de Yeni Zelanda'ya geldi. İşadamları, 25 saat süren yolculuk sırasında tavla ve kağıt oynayarak vakit geçirmeye çalıştı. THY'ye ait 270 kişilik Airbus tipi uçakta bir doktor da hazır bulundu. 

Erdoğan fazla direnemedi 

ETOPS yetkisiz pilotlarla uçmak isteyen Erdoğan'ı sivil havacılık yetkilileri ikna etti 


Sivil Havacılık Genel Müdürlüğü SHGM , Erdoğan'ın "3.5 saat kaybedemem" diyerek, ETOPS yetkisi olmayan pilotlar ve çift motorlu uçakla okyanus ötesi uçuş isteğine karşı çıktı. Başbakan, Bakan Binali Yıldırım ve pilotlarla yaptığı görüşmenin ardından ikna olarak rota değişikliğini kabul etti. 
Sivil Havacılık Genel Müdürü Topa Toker de, "Başbakan dahi olsa bu riski alamazdık" diye konuştu. Bu arada ANA uçağı Yeni Zelenda'ya uçarken Bangkok ve Darwin kentlerine inerek yakıt ikmali yaptı. Bakan Yıldırım, "Yakıt almak için mecburen durduk. Pilotlardan kaynaklanan bir şey değil" dedi. 

ETOPS kuralları nedir 

Deniz aşırı uçuşlarda çift motorlu uçakların uymak zorunda olduğu Uzatılmış Çift Motorlu Operasyonlar Extended Twin-Engined Operations-ETOPS kurallardır. Buna göre, deniz aşırı bir uçuşta, iki motorlu uçağın tek motorunda arıza meydana geldiğinde, çalışan motorun uçağı 60 dakika içinde en yakın havalimanına taşıması gerekiyor. Ancak mesafelerin uzun olduğu durumlarda tek motorun bazen çok daha uzun süre uçağı güvenle uçurması gerekebiliyor. Bu amaçla pilotlar eğitime alınıyor. ETOPS yetkisi havacılık otoritesi tarafından veriliyor. 


</TEXT>
</DOC>
