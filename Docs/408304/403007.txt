<DOC>
<DOCNO> 403007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun25.html </URL>
<DATE> 2005/12/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İşte 2005'in 'kazananları' ve 'kaybedenleri'... 
</HEADLINE>
<TEXT>

     ABD'de, yıl sonuna yaklaşılırken, yılın ''kaybedenleri'' ve ''kazananları'' listesi yapıldı. 
     AFP'nin haberine göre, 2005 yılının ''kaybedenleri'' ve ''kazananları'' şöyle sıralanıyor 
     
     KAYBEDENLER 

     
     George Bush 

     2005 yılı, ABD Başkanı için zor geçti. Katrina kasırgası, Irak Savaşı, petrol fiyatları, göç ve iç politikadaki sorunlar Başkan'ın popülaritesini azalttı. Kasım ayında yapılan bir araştırmada, Bush'a destek verenlerin oranı yüzde 35 olarak belirlendi. 
     
     Arnold Schwarzenegger 

     Eski film yıldızı ''Terminator'' ve şimdiki California Valisi ''Gouvernator''. Latin kökenli Amerikalılar hakkında olumsuz görüşleri, idam cezasını uygulamada ısrarcı tavrı ve basın karşısında ciddiyetten uzak konuşmaları popülaritesini giderek düşürdü. 2006 seçimlerinde de aday olduğunu açıklayan valinin şansı, halk oylamalarında oldukça düşük görülüyor. 
     
     Courtney Lowe 

     ''Nirvana''nın yüksek dozda uyuşturucu alarak yıllar önce intihar eden üyesi Kurt Cobain'in karısı rock şarkıcısı Courtney Lowe, uyuşturucu kullanmaktan 6 ay hapse çarptırıldı. Şarkıcı cezasını önce bir klinikte, sonra da evinde gözetim altında geçirecek. 
     
     Bernie Ebbers 

     Worldcom telekom operatörünün eski yöneticisi, şirketin batmasından sorumlu tutularak 25 yıl hapisle cezalandırıldı. Ebbers, hapisten 89 yaşında çıkabilecek. 
     
     
     KAZANANLAR 

     
     Michael Jackson 

     Çocuklara cinsel tacizle suçlanan ''Pop'un Kralı'', 20 yıla kadar ağır hapis cezası istemiyle yargılandığı davada, 5 ay süren duruşmalar sonucunda beraat etti. Buna rağmen ABD'den ayrılan ünlü yıldız, Bahreyn'e yerleşti. 
     
     Google 

     İnternetteki arama motorlarınde ''1 numara'' olan dev portal, internet reklamcılığına getirdiği yeni boyutlar, bütün dünyayı uydu aracılığıyla ''gözlemeyi'' sağlayan yazılımı ''Google Earth'', internet aramalarını yeniden tanımlaması ile bir ekonomi imparatorluğuna dönüştü. Google'ın kurucuları Larry Page ve Serguei Brin ise arama motorunu kurdukları zaman hayal bile edemeyecekleri bir zenginliğe kavuştular. 
     
     Steve Jobs 

     Microsoft'un en büyük rakibi ''Apple''ın patronu, müzik alanında çığır açan dijital MP3 çalar iPod sayesinde, 2005 yılını büyük bir karla kapattı. Geçen seneye nazaran 4 kat ciro yapan Apple'in tüm satışlarının üçte birini iPod satışları oluşturuyor. 
     
     Brad Pitt ve Angelina Jolie 

     Yılın en popüler çiftinin ilişkisi, paparazzilerle köşe kapmaca oynadıkları 2005 sonunda resmiyet kazandı. Bunda, Pitt'in, Jolie'nin evlat edindiği iki çocuğun babalığını kabul etmesi büyük rol oynadı. 
     
     Desperate Housewives 

     ''Umutsuz Ev Kadınları'', şehrin banliyösünde yaşayan 5 ev kadınının maceraları, bütün dünyada yüksek izlenme oranları yakaladı. Dizi, Türkiye'de de büyük ilgi görüyor. 
     
</TEXT>
</DOC>
