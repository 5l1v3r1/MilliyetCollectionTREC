<DOC>
<DOCNO> 406101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur34.html </URL>
<DATE> 2005/12/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kedi içeride unutulunca... 
</HEADLINE>
<TEXT>

     Antalya’da Muratpaşa Belediyesi Zabıta ekiplerinin mühürlediği işyerinde mahsur kalan kediyi, yine zabıtalar kurtardı. 
     Antalya’da bir işyeri, kaçak ticari faaliyet gösterdiği gerekçesiyle Muratpaşa Belediyesi Zabıta ekipleri tarafından mühürlendi. Daha önce de 3 kez mühürlendiği öğrenilen mağazada mühür işlemlerinin tamamlanmasının ardından ekipler tarafından içeride kedi olduğu fark edildi. 
     Mağazanın bir süre kullanılamayacak olması nedeniyle kedinin ölebileceğini düşünen zabıta ekipleri, çareyi işyeri sahibini çağırmakta buldu. 
     Mağaza Müdürü’nün gelmesi üzerine zabıtanın vurduğu mühür çıkarılarak kapılar açıldı ve kedi çıkarıldıktan sonra tekrar mühürlendi. 
     Gazetecilerin "Mühür" adını koyduğu kedi, bakımının yapılması için Muratpaşa Belediyesi Veteriner Müdürlüğü’ne götürüldü. 
     
     EVCİLMEN’İN BASIN TOPLANTISI 

     Öte yandan, mağazanın mühürlenmesiyle ilgili basın toplantısı düzenleyen Muratpaşa Belediye Başkanı Süleyman Evcilmen, Güllük Caddesi üzerindeki işyerinin bulunduğu alanın, özelleştirme kapsamında resmi kurum alanı olarak ucuz bir fiyata satıldığını, fakat daha sonra plan tadilatı yapılarak ticari alana çevrildiğini söyledi. Evcilmen, şunları kaydetti 
     "Bu siloların durumu sıkça gündeme getirildi. Büyükşehir Belediyesi’nin bu yılın başında burayla ilgili bir plan talebi olmuş, fakat tarafımızdan reddedilmişti. Büyükşehir Belediyesi bu yıl yapılan 1 50000’lik ve 1 25000’lik plan tadilatlarında bu bölgenin plan adını, resmi kurum alanı olarak belirlemişti. Mülk sahibi burayı özelleştirme dairesinden satın alırken, plan adı resmi alan olduğu için çok ucuza satın almıştır. Fakat bu alan daha sonra yapılan plan tadilatıyla ticari alan olarak değiştirilmiştir. Muratpaşa Belediyesi olarak bölgemizde bulunan bu alanın ticari faaliyetlerine izin vermemek kararlılığındayız." İşyerinin dördüncü kez mühürlendiğini de belirten Evcilmen, işyeri sahipleri hakkında da mühür kırdıkları gerekçesiyle iki kez Cumhuriyet Savcılığı’na suç duyurusunda bulunulduğunu söyledi. 
     
</TEXT>
</DOC>
