<DOC>
<DOCNO> 407813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun06.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırhan'a 30 yıl hapis isteniyor 
</HEADLINE>
<TEXT>


TÜRKER KARAPINAR Ankara 

Terörle mücadele suçlarına bakmakla görevli Cumhuriyet Savcısı Mustafa Kelkit, DTP geçici yönetim kurulu üyesi ve eski DEHAP Genel Başkanı Tuncer Bakırhan'ın da aralarında bulunduğu 12 kişi hakkında 'PKK'ya üye olmak' ve 'örgüte bilerek, isteyerek yardım etmek' suçlarından 30 yıla kadar hapis istemiyle dava açtı. 
Kelkit, Leyla Zana ve diğer eski DEP milletvekilleri öncülüğünde partileşen DTP'ye katılma kararının açıklandığı bildiride "sayın" diye nitelendirilen Abdullah Öcalan'ın muhatap alınması yönünde çalışmalar yapıldığını açıklayan DEHAP'lı yöneticiler hakkında başlattığı soruşturmayı tamamladı. 

"Biz PKK'lıyız" sloganları 
Ankara 11. Ağır Ceza Mahkemesi'nde açılan davanın iddianamesinde, bölücü faaliyetleri görülen HEP, DEP, HADEP gibi partilerin siyasi yaşamdan silindiği, sanıkların yönetimini oluşturduğu DEHAP'ın da PKK terör örgütünün izlediği taktik, strateji eksenine girdiği öne sürüldü. Sanıkların çeşitli tarihlerde katıldıkları toplantılarda yaptıkları açıklamalarla faaliyetlerinin anlatıldığı iddianamede, DEHAP tarafından düzenlenen mitinglerde atılan "Biji Serok Apo, Biz PKK'lıyız, Selam Selam, İmralı'ya Bin Selam, Kongra-Gel'i Yaratan PKK'ya Bin Selam" sloganlarına yer verildi. Sanıkların hapis cezası almaları halinde seçme ve seçilme haklarından yoksun bırakılmaları da istendi. 



</TEXT>
</DOC>
