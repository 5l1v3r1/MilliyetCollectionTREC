<DOC>
<DOCNO> 405884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo30.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Rekortmen parasını aldı 
Adana at yarışlarında altılı ganyanı tek başına bilerek 748.126,72 YTL'nin sahibi olan talihli yarışsever dün İstanbul Veliefendi Hipodromu'na gelerek Müşterek Bahisler Müdürlüğü'nden ikramiyesini aldı. Üsküdar 359 nolu ganyan bayiinden 216 YTL'lik kupon yatıran talihli 2005 yılının da en yüksek ikramiyesini kazanan kişisi de oldu. 

Bursa taarruzda 
İkinci Lig A Kategorisi'nde ilk yarıyı lider tamamlayan Bursaspor'da takımdan ayrılmak isteyen Mehmet Önür ile ayağı kırılan Eser Yağmur'un yerine oyuncu arayışları başladı. Bursaspor'un listesinde Sivasspor'dan Ertuğrul Arslan, Erciyesspor'dan Burak Akdiş, Vestel Manisaspor'dan ayrılan Mehmet Akdemir ile Çaykur Rizespor'dan Gökhan Kaba bulunuyor. 

Yabancı denemesi 
Gençlerbirliği, ara transfer döneminde takıma kazandırmak için getirttiği Nijerya'lı Akueme Emeka Kingslay 21 , Abwo David Solomon 19 ile İsveç'in Goteborg takımında forma giyen 20 yaşındaki Erkan Sağlık'ı denedi. A Takımın 2 hafta izinli olması nedeniyle bu oyuncular ASAŞ Spor'un antrenmanında izlendi. Oyuncuları İlhan Cavcav ve Teknik Direktör Mesut Bakkal izledi. 

Ankara'dan siftah 
Ankaraspor, Kocaelispor'un 23 yaşındaki kalecisi Hakan Arıkan'ı renklerine bağladı. Hakan'a karşılık Körfez ekibine 450 bin YTL bonservis bedeli ile Savaş ve Erman Özgür'den birinin verileceği öğrenildi. Bu arada Teknik Direktör Rıza Çalımbay kadrosundaki oyuncuları göndermeye devam ediyor. Savaş ve Şenol'un ardından Emre ve İskender'in de takımdan gönderileceği belirtildi. Yerine oyuncu bulunması halinde Ramazan da yollanacak. 

Fatih'in gözü Milli Takım'da 
Kayserispor defansının sol kanadında, zaman zaman da orta sahasında görev yapan Fatih Ceylan, Milli Takım'da forma giymek istediğini söyledi. Son olarak Galatasaray'dan teklif aldığı bildirilen tecrübeli oyuncu, "Sakaryaspor'dan sonra geldiğim Kayserispor'da formumun zirvesine çıktım. Hedefim, Kayserispor forması altında Milli Takım kadrosuna girmek" diye konuştu. 

Samsunspor arayışta 
Samsunspor Başkanı Adnan Ölmez, Brezilyalı file bekçi Lauro'nun transferini bitirmek için dün Brezilya'ya gitti. Cruzeiro takımında forma giyen Lauro için 2 milyon Euro bonservis isteniyor. Futbol Şube Sorumlusu Tarık Darende ile Mazhar Başoğlu ise Avusturya'da forma giyen Muhammed Hanifi Akagündüz için girişimlerde bulunacak. 

GSGM tarih oluyor 
Gençlik Spor Genel Müdürlüğü tarihe karışıyor. 2006'nın başlarında meclise sevk edilecek Türk Spor Kanunu ile sıkıntıların ortadan kalkacağını belirten GSGM vekili Mehmet Atalay, yeni düzenlemede kendisinin bile görevde kalamayabileceğini söyledi. Atalay "Yerel Yönetimler Yasası'nın gecikmesi ile kolları sıvadık ve Türk Spor Kurumu Kanunu'nu hazırlamaya başladık. Yeni yasa ile GSGM tarihe kaldırılacak. Yerine düzenleyici ve denetleyici bir teşkilat gelecek" dedi. 

Konya'ya müjde 
Tahkim Kurulu, Sivasspor maçındaki olaylar nedeniyle Konyaspor'a verilen 1 maç saha kapama cezasını kaldırdı. Kurul, dün yaptığı toplantıda Konyaspor'un itirazını görüştü ve saha kapama cezasını, 20 bin YTL para cezasına çevirdi. Bu arada Sivasspor'un dört maç ceza alan kaleci Petkoviç için yaptığı itiraz kurul tarafından reddedildi. 

Malatya'ya 3 yeni yabancı 
Sarı - kırmızılı takım kadrosunu üç yeni yabancı futbolcuyla takviye ediyor. Basın Sözcüsü Hakan Kodaman, ligin ikinci yarısında daha güçlü bir takım oluşturmak için çalıştıklarını belirterek, "Almanya, Danimarka ve İsviçre'de oynayan üç yabancı ile her konuda anlaşma sağladık. Finansman sorununu aştığımız taktirde bu futbolcuları renklerimize bağlayacağız" dedi. Trabzonspor'un yeni yönetimiyle transfer konusunda temas halinde olduklarını dile getiren Kodaman, 1-2 gün içinde gelişmelerin sonuçlanacağını belirtti. 

Gündem özerklik 
GSGM Merkez Danışma Kurulu, 7 federasyonun özerklik talepleri gündemiyle yarın İstanbul'da toplanacak. GSGM'den yapılan açıklamada, Hidiv Kasrı'nda saat 10.00'da başlayacak toplantıda 7 federasyondan gelen özerklik taleplerinin görüşüleceği bildirildi. Toplantıda, Judo, Beyzbol ve Softbol, Bocee Bowling ve Dart, Çim Hokeyi, Bilardo, Binicilik ile İzcilik federasyonlarının özerklik talepleri ele alınacak. GSGM Spor Kulüpleri Yönetmeliği'nde değişiklik yapılmasına dair yönetmelik teklifi, öteki gündem maddelerini oluşturacak. 

Sıra Hamit'te 
FIFA Disiplin Komitesi, 16 Kasım'da oynanan Türkiye-İsviçre 2006 Dünya Kupası baraj maçından sonra açılan soruşturma kapsamında bugün milli futbolcu Hamit Altıntop'u dinleyecek. FIFA'nın Zürih'teki genel merkezinde 12.00'de Hamit'in bilgisine başvuracak olan Disiplin Komitesi, saat 11.00'de ise İsviçre Milli Takımı oyuncusu Stephane Grichting'in ifadesini alacak. Hamit daha önceki oturama sakatlığı yüzünden katılamamıştı. 


</TEXT>
</DOC>
