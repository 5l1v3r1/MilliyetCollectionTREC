<DOC>
<DOCNO> 403125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonspo20.html </URL>
<DATE> 2005/12/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Serhat Akın Fener'in elenmesi hayal kırıklığı yaşattı... 
</HEADLINE>
<TEXT>

     Belçika Ligi takımlarından Anderlecht'te forma giyen milli futbolcu Serhat Akın, Avrupa Şampiyonlar Ligi'ne eski takımı Fenerbahçe gibi kendilerinin de veda ettiğini hatırlatarak, ''Hem kendi durumumuza, hem de bir Fenerbahçe taraftarı olarak, sarı-lacivertli takımın elenmesine çok üzüldüm'' dedi. 
     Milli futbolcu, kendisine ait ''www.serhatakin9.com'' adlı web sitesinde yaptığı açıklamada, eski sakatlığının yenilediğini anlatarak, iki hafta sahalardan uzak kalacağını ve sezonun ilk yarısını kapattığını söyledi. 
     Serhat, Avrupa Şampiyonlar Ligi'ne Anderlecht ve Fenerbahçe'nin vedasıyla ilgili olarak şunları kaydetti 
     ''Aslında bizim elenmemizden çok Fenerbahçe'nin elenmesi daha büyük sürpriz. Çünkü Fenerbahçe hem yola çıkarken hedefini Şampiyonlar Ligi finali olarak açıkladı, hem de bize göre devasa bütçeli bir kadrosu vardı. Kadrosuna dünyaca tanınmış isimleri toplaması bu konuda ne kadar istekli olduğunun göstergesiydi. Ayrıca diğer gruplara bakıldığında nispeten daha zayıf sayılabilecek bir grupta mücadele ediyordu. 
     Anderlecht'in elenmesini kimse eleştirmedi, kimse bu sonucu anormal bulmadı. Öncelikle çok zorlu bir gruba düşmüştük ve adeta kurtlar sofrasındaydık. Bizim hedefimiz bir üst tura çıkmak ya da en kötü ihtimalle UEFA Kupası'na kalmaktı. Çok büyük bir hedef olmadığı için başarısızlığımız da çok büyütülmedi, ancak Fenerbahçe çok büyük hedefler sonrasında Şampiyonlar Ligi'nin en çok gol yiyen takımı olarak turnuvaya veda edince siz de takdir edersiniz ki başarısız oldu. Tam anlamıyla hayal kırıklığı yaşattı. Avrupa fobisi bir kat daha artmış oldu.'' 
     
     ''TÜRK FUTBOLUNDAKİ DÜŞÜŞ BENİ DE ENDİŞELENDİRİYOR'' 
     Milli futbolcu, Türk futbolundaki son yıllardaki düşüşün kendisini de endişelendirdiğini belirterek, şöyle devam etti 
     ''Türk futbolunda son yıllarda yaşanan bu agresif düşüş, herkes gibi beni de çok endişelendiriyor. Avrupa Şampiyonası'nda çeyrek final oynayan, Dünya Kupası'nda finali kıl payı kaçırıp, üçüncülük yaşayan Türkiye, hemen ardından yapılan iki büyük organizasyon olan Avrupa Şampiyonası'na ve Dünya Kupası'na katılamadı. Takımlarımız Avrupa kupalarına birer birer veda etti. Tam anlamıyla yaprak dökümü yaşandı. FIFA ve UEFA sıralamalarında pike yapmaya başladık. Hem ülke bazında, hem kulüpler bazında birinci torbalardayken, ikinci üçüncü torbalara kadar geriledik. Artık hiçbir kura çekimine seribaşı olarak giremiyoruz. 
     Bu kötü tabloyu tam tersine çevirmek gerekiyor. Bu konuda yöneticisinden futbolcusuna, basınından sponsoruna ve tabii ki taraftarına kadar, futbolun her kademesindeki insana, kısacası hepimize büyük rol ve görevler düşüyor. Eğer tekrar o şaşalı günlere dönmek istiyorsak, tekrar başarıdan başarıya koşmak istiyorsak, kişisel çıkarlarımızı bir kenara koyup, acilen bu kötü gidişe dur demeliyiz. Kolları şimdiden sıvayıp tedbirimizi almalıyız. Güzel günler çok uzakta değil.'' 
     
</TEXT>
</DOC>
