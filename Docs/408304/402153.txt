<DOC>
<DOCNO> 402153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur32.html </URL>
<DATE> 2005/12/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Polis memurunu darp eden TAYAD'lıya 4 ay hapis cezası 
</HEADLINE>
<TEXT>

     Trabzon’da adliye binası önünde F tipi cezaevlerini protesto etmek için pankart açtığı sırada kendisine müdahale eden polis memurunu darp ettiği iddiasıyla yargılanan TAYAD üyesi Zeynep Erduğrul, 4 ay hapis cezasına çarptırıldı. 
     Trabzon 2. Asliye Ceza Mahkemesi’ndeki duruşmaya, "izinsiz pankart açmak, görevli polis memuruna hakaret, mukavemet etmek ve darp" suçlarından tutuksuz yargılanan Zeynep Erduğrul katılmadı. 
     Cumhuriyet Savcısı, esasa ilişkin mütalaasında sanık Erduğrul’un polis memuruna hakaret ettiğine dair delil bulunmadığından bu suçtan beraatını, ancak polis memurunu darp ettiği doktor raporuyla belirlendiğinden bu suçtan cezalandırılmasını talep etti. Cumhuriyet Savcısı’nın mütalaasına uygun olarak Erduğrul’un polis memuruna hakaret suçundan beraatına, darp suçundan ise 2 ay hapis cezasına çarptıran mahkeme, daha sonra suçun görevli memura karşı işlenmiş olması nedeniyle cezanın 4 aya çıkarılmasına karar verdi. 
     Trabzon’da 1 Haziran 2004’de adliye binası önünde F tipi cezaevlerini protesto etmek için pankart açtığı sırada kendisine müdahale eden polis memurunu darp ettiği iddiasıyla gözaltına alınan TAYAD üyesi Erduğrul, çıkarıldığı mahkemece tutuksuz yargılanmak üzere serbest bırakılmıştı. 
     Erduğrul, 6 Nisan’da ise Kemerkaya Mahallesi Kunduracılar ve Kahramanmaraş caddelerinde F tipi cezaevlerinde yaşanan olaylarla ilgili kamuoyu oluşturmak amacıyla 4 arkadaşıyla bildiri dağıtmaya çalışırken vatandaşlar tarafından darp edilmişti. 
     Trabzon Cumhuriyet Başsavcılığı, 5 kişi hakkında "memura mukavemet, müessir fiil ve izinsiz gösteri yürüyüşü yapmak" iddiasıyla 1. Asliye Ceza Mahkemesi’nde, 11 kişi hakkında ise olaylara karıştıkları gerekçesiyle "basit müessir fiilde bulunmak, güvenlik güçlerine karşı zor ve şiddet kullanarak direnmek" iddiasıyla 2. 
     Asliye Ceza Mahkemesi’nde dava açmıştı. 
     
</TEXT>
</DOC>
