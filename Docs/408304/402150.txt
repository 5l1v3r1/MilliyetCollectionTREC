<DOC>
<DOCNO> 402150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur29.html </URL>
<DATE> 2005/12/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Devlet Opera ve Balesi sınav açıyor 
</HEADLINE>
<TEXT>

     Devlet Opera ve Balesi DOB Genel Müdürlüğü’nün boş bulunan 347 kadrosunun 234’ü için 23 Aralık’ta sınav yapılacak. Sınavla kuruma alınacak personelin 116’sını sanatçılar, 15’ini uygulatıcı uzman memurlar, 103’ünü uzman memurlar oluşturuyor. 
     DOB Genel Müdürü Meriç Sümen, düzenlediği basın toplantısında, açılacak sınava ilişkin bilgi verdi. 
     Sümen, Ankara’da 28’i sanatçı, 25’i uzman memur, 4’ü uygulatıcı uzman memur olmak üzere 57, İstanbul’da 52’si sanatçı, 7’si uygulatıcı uzman memur, 61’i uzman memur olmak üzere 120, İzmir’de 14’ü sanatçı, 2’si uygulatıcı uzman memur, 14’ü uzman memur olmak üzere 30, 
     Mersin’de 7 sanatçı, Antalya’da 15’i sanatçı, 2’si uygulatıcı uzman memur ve 3’ü uzman memur olmak üzere 20 personelin kuruma alınacağını bildirdi. 
     Böylece kuruma 116 sanatçı, 15 uygulatıcı uzman memur ve 103 uzman memurun alınacağını ifade eden Sümen, bununla birlikte emeklilik nedeniyle yine 113 kadrolarının açıkta kaldığını söyledi. 
     Devlet Opera ve Balesi Genel Müdürlüğü’nde yıllardır süregelen kadro sorununun bu sınav sayesinde bir nebze olsun giderileceğine inandığını dile getiren Sümen, "Bu sınavın ardından 113 kadromuz yine boş. Ancak, gelinen nokta ilk aşamadaki çabamızın sonucudur" dedi. 
     Sınavın açık, şeffaf ve adil bir ortamda gerçekleştirileceğini vurgulayan Sümen, 2006 yılında kadro sıkıntısının giderilmesi yönünde çalışmalarının süreceğini kaydetti. 
     
     "İSTİYORUM UĞRAŞACAĞIM" 
     DOB Genel Müdürü Meriç Sümen, bir gazetecinin bale sanatçılarının emeklilik yaşının da kurumdaki diğer sanatçılar gibi 65 olmasının yarattığı sorunları gündeme getirmesi üzerine, "Ben sadece bu bakana değil, evvelki bakanlara da bale bölümünün bir spor sanatı olduğunu, dans yaşının da kısıtlı bir dönem olduğunu defalarca ilettim" dedi. 
     Bu konuyu Kültür ve Turizm Bakanı Atilla Koç’a da ilettiğini aktaran Sümen, şöyle konuştu 
     "Kendisi de son derece ikna oldu. 65 yaşına kadar kim spor yapabilir Dans hayatı bittikten sonra eğiticilik, koreograflık gibi kurumdaki diğer görevleri paylaşan çok sayıda arkadaşım var. Ama bu hepsini kapsamıyor. Bütün arzum, bale bölümünün 1 yılının 1.5 yıl olarak düşünülmesi ve 45 yaşına gelince de emekli edilmesidir. 
     İstiyorum, uğraşacağım, bu işin doğrusu da budur. Bunun ekstrem bir ucu da var. 65 yaşına gelmiş bir tiyatrocuyu emekli etmek kadar yanlış bir şey de yok. Bu da bir uç..." Sümen, yıllardır kurumda eksikliği duyulan Ankara Devlet Opera ve Balesi Müdürlüğü’nün oluşturulacağını da duyurdu. 
     Sınav için başvuruların 21 Aralık’ta sona ereceği bildirildi. 
     
</TEXT>
</DOC>
