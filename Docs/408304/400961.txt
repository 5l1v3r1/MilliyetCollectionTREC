<DOC>
<DOCNO> 400961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun18.html </URL>
<DATE> 2005/12/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Caferi'den Saddam'a 'şov' suçlamaları 
</HEADLINE>
<TEXT>

     Irak Başbakanı İbrahim Caferi, Irak'ın adli sisteminin bağımsız olduğunu ve devrik lider Saddam Hüseyin'in duruşmalarda yaptığı çıkışların engellenmeyeceğini açıkladı. 
     Japonya'da temaslarda bulunan Caferi, Saddam Hüseyin'in sayısız suçu bulunduğunu ifade ederek, devrik lideri, ''projektör ışıkları altında kendisini kontrol edemeyen reklam düşkünü'' olarak nitelendirdi. 
     Tokyo'daki Japon Basın Kulübü'nde gazetecilere açıklamalarda bulunan Caferi, ''Saddam'ı hepimiz biliyoruz. Kamera gördüğü zaman sessiz kalamaz, konuşmayı bırakamaz... Ona konuşması için yeterli zaman veriyoruz'' dedi. 
     Bağdat'ta görülen Saddam Hüseyin davasıyla ilgili olarak Caferi, bazı düzensizliklerin olmasına rağmen hükümetin müdahale etmeyeceğini, mahkemenin bağımsızlığını sürdürmesi gerektiğini kaydetti. 
     Caferi ayrıca, Japon hükümetinden Irak'taki 600 askerini çekmemesini, ülkesine yapılan mali ve teknik yardımın genişletilmesini istedi. 
     Japonya'nın, Irak'ın güneyine konuşlanan askerlerinin görev süresi 14 Aralık'ta sona eriyor. Hükümetin askerlerin görev süresini bir yıl daha uzatması öngörülürken, gelecek yıl ortasında askerlerin çekilebileceği de iddia ediliyor. 
     
</TEXT>
</DOC>
