<DOC>
<DOCNO> 405694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko47.html </URL>
<DATE> 2005/12/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AB'de satılan her 5 oyuncağın 4'ü Çin'den... 
</HEADLINE>
<TEXT>

     AB'de, satılan her 5 oyuncağın 4'ünün Çin'den ithal edildiği bildirildi. 
     AB'nin resmi istitatistik kurumu Eurostat, Noel tatili öncesinde yoğun talep edilen bazı ürünlerle ilgili dış ticaret verilerini yayımladı. 
     Buna göre 1999 yılında 4 milyar avro seviyesinde olan AB'nin oyuncak ithalatı geçen yıl 4.8 milyar avroya, 0.6 milyar olan oyuncak ihracatı ise 0.7 milyar avroya çıktı. 
     AB'nin oyuncak ithalatında Çin ürünlerinin payı ise bu dönemde yüzde 76'dan yüzde 81'e ulaştı. Çin'in ardından AB oyuncak pazarında İsviçre ve Hong Kong yüzde 4'er, ABD de yüzde 2 pay alabildi. 
     Çin ayrıca, AB'nin Noel ağaçlarının aydınlatılmasında kullanılan süs lambaları ithalatında yüzde 97, dekoratif ürünlerde de yüzde 87 gibi çok yüksek bir pay elde etmeyi başardı. 
     Noel kutlamalarında gerçek ağaç kullananların ithalat adresi ise yüzde 80 payla Danimarka olurken, Belçika, yüzde 10 payla ikinci sıraya yerleşti. 
     AB'de Noel kutlamalarında kullanılmak üzere yapılan ülkeler arası gerçek ağaç ticareti yıllık 55 milyon avro olarak hesaplanıyor. 
     
</TEXT>
</DOC>
