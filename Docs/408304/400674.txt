<DOC>
<DOCNO> 400674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko17.html </URL>
<DATE> 2005/12/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yalıtım hem evi, hem cebi koruyor... 
</HEADLINE>
<TEXT>

     Binaların, iç ve dış etkenlerden korunması için özel malzemelerle kaplanmasıyla yapılan yalıtımların yapıların ömrünü uzattığı, masraflarını azalttığı, ayrıca yakıt ve enerji tasarrufu sağlayarak, ülke ekonomisine katkı sağladığı bildirildi. 
     Isı, Ses ve Su Yalıtımcıları Derneği İZODER Yönetim Kurulu Başkanı Nuri Bulut, AA muhabirine yaptığı açıklamada, yalıtımın, binaların iç ve dış etkenlerden korunması için özel malzemelerle kaplanması işlemi olduğunu söyledi. 
     Yalıtım sayesinde binaların uzun yıllar dayanıklılığını ve değerini koruduğunu ve bakım masraflarının azaldığını anlatan Bulut, ayrıca yakıt ve enerji tasarrufu sağlandığını, hem aile bütçesi hem de ülke ekonomisine katkı sağlandığını vurguladı. 
     Bulut, ısı yalıtımıyla ısınma ve soğutma giderlerinde ortalama yüzde 50 tasarruf yapılabileceğini dile getirerek, ''Bu tasarrufun Türkiye'deki toplamı 5 milyar doları aşmaktadır. Rakamın büyüklüğü ısı yalıtımının ne kadar gerekli olduğunun en önemli göstergesidir'' dedi. 
     
     ''YALITIM EVLERİ DAHA KONFORLU YAPIYOR'' 
     Kentlerde her geçen gün artış gösteren gürültünün insanları rahatsız ettiğine değinen Bulut, şunları kaydetti 
     ''Aslında rahatsızlığın da ötesinde bu yüksek ses ve gürültüler birçok fiziki ve psikolojik hastalığın da ana nedeni. Bu noktada ses yalıtımı ile gürültüden uzak, huzurlu ortamlar yaratılarak pek çok hastalık ve rahatsızlıkların da önüne geçilebiliyor. Diğer bir yalıtım türü olan yangın yalıtımı ile de yapılarda çıkan yangının yayılması önlenerek vereceği zarar en aza indirilebilir. Ayrıca bina sakinlerine yangın mahalinden kaçılması ve müdahale için gerekli zamanı kazandırılır. Tüm yalıtım uygulamaları sayesinde evlerimiz çok daha rahat, tasarruflu, konforlu ve güvenli hale geliyor. Yalıtım bilinci eksikliğinin Türkiye'ye maliyeti, yıllık 5 milyar doları geçiyor. Deprem ülkesi olan Türkiye'de su yalıtımı yapılmamış binaların milyonlarca sakini, paslanmış demirler, un ufak olmuş beton nedeniyle risk altında yaşıyor.'' Bulut, bilinenin aksine yalıtımın pahalı bir uygulama olmadığını, inşaat aşamasında yapılan yalıtımın sadece yüzde 5 civarında ek bir maliyet getirdiğini, bu maliyetin de 2-5 yıl arasında geri döndüğünü ve sonraki yıllarda da kazandırmaya devam ettiğini bildirdi. 
     
     SEKTÖRÜN DURUMU 
     Nuri Bulut, 2001 yılında yaşanan ekonomik krizle birlikte uzun bir durgunluk dönemi yaşayan inşaat sektörünün 2004'ten itibaren toparlanmaya ve pozitif rakamlar beyan etmeye başladığını, sektördeki bu gelişmelerin alt sektörlerin de yüzünü güldürdüğünü vurguladı. 
     Alt sektörler içinde yer alan yalıtım sektörünün de inşaatla birlikte büyüdüğüne işaret eden Bulut, ''2000 yılında 2 milyon metreküp olan pazar büyüklüğünün, 2005 yılı sonunda 4.5-5 milyon metreküp olması hedefleniyor. Bu yılın ilk 6 ayında yalıtım sektörü yüzde 25-30 büyürken inşaat sektöründe bu oran yüzde 15 oldu. Bu gelişmelere bağlı olarak denilebilir ki yalıtım sektörü artık bebeklik devresinden çıkmış ve çocukluk dönemini yaşamaya başlamıştır'' diye konuştu. 
     Bulut, binalarda ısı yalıtımı standardının zorunlu hale getirilmesinin yanı sıra çevre bilincinin artması, AB'ye uyum sürecinin yasal zorunlulukları gibi nedenlerle sektörün artan bir ivmeyle geliştiğini söyledi. 
     
</TEXT>
</DOC>
