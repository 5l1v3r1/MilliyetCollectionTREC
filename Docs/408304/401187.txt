<DOC>
<DOCNO> 401187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/ekonomi/eko02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yorulmak için erken, daha çok çalışmalıyız' 
</HEADLINE>
<TEXT>


Uluslararası Reklamcılık Derneği Başkanı Yalçındağ, Türkiye'nin istikrar savaşını kazandığını, sıranın AB ülkeleriyle aradaki farkı kapatmaya geldiğini söyledi 

EKONOMİ SERVİSİ 

Uluslararası Reklamcılık Derneği IAA Başkanı Mehmet Ali Yalçındağ, Türkiye'nin uzun yıllardır verdiği istikrar savaşını kazandığını, şimdi asıl hedefin Avrupa Birliği AB ülkeleriyle farkı kapatmak olduğunu söyledi. 
Bazı yorumcuların, "Türkiye dört yıl üst üste büyüdü, başka büyüyecek bir yolu kalmadı" şeklindeki değerlendirmesinin gerçekçi olmadığını kaydeden Yalçındağ, "Türkiye için henüz yorulmak ve durmak için çok erken" dedi. 
2005'te Türkiye'de kişi başına milli gelirin 4 bin 700 dolar, birlikte yaşamak istediğimiz AB ülkelerinde ise ortalama 19 bin dolar olduğuna dikkat çeken Yalçındağ, şöyle konuştu "Gelecek on yıllık uyum sürecinde, aradaki farkı kapatmak için diğer ülkelerden daha fazla çalışmamız, daha fazla üretmemiz ve daha istikrarlı yönetmemiz gerekiyor. Bundan sonra tek odağımız pozitif düşünmek ve çok çalışmak olmalı." 
Diğer üye ülkelerde AB ile görüşmelere başlanmasını takip eden iki yılda yabancı yatırım patlaması yaşandığına dikkat çeken Yalçındağ, "Yabancı yatırımcının gelmesiyle rekabet sertleşiyor, sanayi gelişiyor, ticaret canlanıyor. Tüm bu gelişmelerin reklam sektörüne olumlu yansıması kaçınılmaz" dedi. 

Sektör yüzde 32 büyüdü 
Yalçındağ, bu yıl yüzde 5'lik ekonomik büyümeye paralel olarak reklam yatırımlarının dolar bazında bir önceki yıla göre yüzde 32 büyüyerek, 1.7 milyar dolara yaklaştığına dikkat çekti. 
2006'da da yüzde 5 hedeflenen ekonomik büyümenin OECD raporlarında yüzde 6 olarak tahmin edildiğini vurgulayan Yalçındağ, şöyle dedi 
"Reklam sektörü ekonomik konjonktürden birebir etkilenen sektörlerin başında geliyor. Mortgage sistemi, T. Telekom'un özelleşmesi ve Telsim'in satışıyla iletişim sektöründe yaşanacak rekabet, inşaat sektörünün büyümeyi sürdürmesi, sigorta sektörünün hak ettiği boyutlara ulaşması reklam potansiyelini artıracak." 
2006'da reklam yatırımlarının yüzde 25 büyümesini beklediklerini belirten Yalçındağ, "Sektörler daha sağlıklı bir büyüme trendine girecek. Rekabette geride kalmak istemeyen kurumların, 2006 bütçe çalışmalarında bunu dikkate almalarını tavsiye ederim" dedi. 



Hızlı büyümenin başlıca sinyalleri Kurumlar vergisinin yüzde 20'ye indirilmesi yatırımların artması ve yeni iş yerlerinin açılmasına işaret ediyor. Tek haneli enflasyon, tüketime pozitif etki yaratıyor. Yapımı süren 63 alışveriş merkezi ekonomiye katkı sağlayacak. 2005'te 7 milyar dolar olan konut kredisi kullanımının 2006'da yüzde 90 artarak 13 milyar dolara ulaşması bekleniyor. 250 bin kişi konut kredisi kullanacak. Toplu Konut İdaresi'nin 70 ilde 137 bin 597 konut projesi devam ediyor. 4.281 konutun ihalesi yapıldı. 49 ilde yapımı süren 900 fabrika yeni iş imk nı yaratacak, kişi başı gelirin artmasına olumlu yansıyacak. Yabancı bankaların Türkiye'ye girişi sürecek. Havayollarının rekabete açılmasıyla ulaşım sektörü daha rekabetçi olacak, hizmetler artacak. 

'Tabuları yıkalım ocak ve Ramazan'ı canlandıralım' Sektörün 2006'daki ana stratejisinin ocak ve Ramazan aylarını canlandırmak olduğunu vurgulayan Yalçındağ, "Reklamveren kurumlarla birlikte bu iki ayı canlandırmak için özel çaba göstereceğiz. Türkiye'de bu yıl, ekonomik büyümenin sokağa yansıma yılı olacaktır dolayısıyla reklamın asıl etkileri de bu yıl görülecektir" dedi. 

'Oruç tutan tüketmiyor değil' 
"15 yıldır reklam sektörü içerisindeyim, sadece benim değil, sektörde kimsenin çözemediği iki konu var" diyen Yalçındağ, ocak ve Ramazan aylarında kurumların reklam yatırımlarının durma noktasına geldiğini belirterek şöyle konuştu "En yüksek gazete satışının yapıldığı, en fazla televizyon izlendiği ay ocaktır. İnsanlar Ramazan'da oruç tuttuğu için tüketmiyor değil. Bu ayda insanlar masalarına daha çok çeşit koymak istiyor, daha fazla sosyalleşiyor." 
Yalçındağ, "Bu iki dönemdeki rekabetini reklam yatırımıyla güçlendiren kurumlar, sonuçlarını satış raporlarında çok net görecekler" dedi. 

'Yabancı daha yatırım yapmadan reklamına başlıyor' Türkiye'de faaliyet gösterecek yeni kurumların, getirecekleri rekabetin reklam yatırımlarına olumlu yansıyacağını belirten Yalçındağ, "Asıl rekabet şimdi başlıyor" diyerek şu örneği verdi 
"Dubai Towers Türkiye'ye gelme kararı almış yabancı bir yatırımcının projesi. Türkiye'de bu projeyi duymayan kalmadı. Henüz proje ortada yokken, inşaat başlamadan firma reklamın gücünden yararlandı. Bugün satışa başlasalar, kuyruk oluşur." 

Satmak için daha çok tanıtım 
Yalçındağ, "Uluslararası rekabet eden, rekabeti çok yoğun yaşayan kurumlar reklamın gücünü ve önemini çok iyi biliyor. Türkiye'deki kurumlar da öğrenmeye başladılar. İnşaat firmalarının son üç yılda yaptığı reklama bakın. Tam sayfa ilanlarla yaşam konseptini satıyorlar" dedi. 
Kurumların her zamankinden daha çok reklamın gücüne ihtiyaç duyacağını vurgulayan Yalçındağ, "Üretiyorsanız satacaksınız. Satmak için herkesten daha çok tanıtım yapmanız şart" dedi. 


</TEXT>
</DOC>
