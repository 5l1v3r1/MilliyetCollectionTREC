<DOC>
<DOCNO> 403358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko12.html </URL>
<DATE> 2005/12/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rekabet Kurulu, çimento fabrikaları için toplanıyor... 
</HEADLINE>
<TEXT>

     Rekabet Kurulu, yarın yapacağı toplantısında, Tasarruf Mevduatı Sigorta Fonu'nun TMSF 9 çimento fabrikasına ilişkin yaptığı başvuruyu ele alacak. 
     Alınan bilgiye göre, Kurul yarın Başkan Mustafa Parlak Başkanlığında toplanarak, çimento fabrikalarına ilişkin değerlendirmelere başlayacak. 
     Buna göre, TMSF'nin satışa çıkardığı 9 çimento fabrikasına ilişkin dosyalar ayrı ayrı ele alınarak, 4054 sayılı rekabetin korunması hakkında kanun ve ilgili tebliğlere göre değerlendirilecek. 
     Rekabet Kurulu 2. Başkanı Tuncay Songör, konuya ilişkin yaptığı açıklamada, Kurul'un 9 çimento fabrikasına ilişkin dosyaları yarın yapacağı toplantıda inceleyeceğini ve inceleme neticesinde, iyice bilgilendikten sonra karar vereceğini söyledi. 
     Her çimento fabrikasına ilişkin dosyaların Kurul tarafından ayrı ayrı ele alınacağını anlatan Songör, bir dosya bitmeden diğerine geçilmeyeceğini söyledi. 
     Songör, kurul gündemine yarın alınan çimento fabrikalarına ilişkin kararın ne zaman açıklanacağının ise kurulun bilgilenmesine aydınlanmasına bağlı olduğunu belirtirken, önemli olanın bu konuda Rekabet Kurulu'nun çalışmaya başlaması olduğunu vurguladı. 
     TMSF tarafından toplam 433 milyon dolar muhammen bedelle satışa sunulan 9 çimento fabrikası için verilen en yüksek tekliflerin toplamı 1 milyar doları aşmıştı. 
     Satış sürecinde Lalapaşa, Standart, Bartın, Ladik, Gaziantep, Şanlıurfa, Ergani, Van ve Trabzon çimento fabrikası ihalelerinde alınan en yüksek tekliflerin toplamı 1 milyar 73 milyon dolar olarak belirlenmişti. 
     
</TEXT>
</DOC>
