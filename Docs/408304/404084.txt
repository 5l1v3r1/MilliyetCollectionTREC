<DOC>
<DOCNO> 404084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo35.html </URL>
<DATE> 2005/12/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sivasspor, Ankara'da galibiyet arayacak... 
</HEADLINE>
<TEXT>

     Turkcell Süper Ligi'nde son oynadığı 6 maçta 3 puana hasret kalan Sivasspor, Ankaragücü karşısında galip gelerek, devreyi 27 puanla tamamlamayı hedefliyor. 
     Alman teknik direktör Werner Lorant yönetiminde sezona iyi bir başlangıç yaparak ligde üst sıralara yerleşen ve topladığı 24 puanla 6. sırada yer alan Sivasspor, yarın lig 12'ncisi Ankaragücü ile Ankara 19 Mayıs Stadı'nda saat 14.00'de karşı karşıya gelecek. 
     Ligde son oynadığı 6 maçta 3 mağlubiyet, 3 beraberlik alan Sivasspor, bu deplasmandan galip ayrılarak, hem son haftalardaki kötü gidişe son vermeyi hem de devreyi 27 puanla tamamlamayı hedefliyor. 
     Son olarak 23 Ekim'de Diyarbakırspor'u 4-1 yenen kırmızı- beyazlı ekip, o maçtan sonra oynadığı Çaykur Rizespor, Fenerbahçe ve Beşiktaş karşılaşmalarından yenik ayrılırken, Ankaraspor, Kayserispor ve Konyaspor ile berabere kaldı. 
     Son 6 maçtır galibiyet yüzü göremeyen Sivasspor'da, Ankaragücü maçı öncesinde sakatlığı devam eden Brezilyalı golcü Dos Santos Anderson ile Kayserispor maçından gördüğü kırmızı kartın ardından Futbol Federasyonu Profesyonel Futbol Disiplin Kurulu tarafından 4 maç ceza alan Avustralyalı kaleci Michael Petkoviç bu maçta forma giyemeyecek. 
     Bu sezon Ankara 19 Mayıs Stadı'nda Gençlerbirliği ve Ankaraspor ile karşılaşan Sivasspor, bu maçlardan 1 galibiyet, 1 beraberlik alarak, başkent deplasmanından 4 puan çıkarmıştı. 
     
</TEXT>
</DOC>
