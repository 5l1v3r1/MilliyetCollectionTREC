<DOC>
<DOCNO> 403315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun21.html </URL>
<DATE> 2005/12/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kazakistan'da 14 bin kişiye birden af... 
</HEADLINE>
<TEXT>

     Kazakistan'da, 16 Aralık Bağımsızlık Bayramı dolayısıyla 14 bin hükümlü, tutuklu ve gözlem altındakileri kapsayacak af yasası hazırlanıyor. Hükümet tarafından parlamentonun alt kanadı meclise sunulan tasarının, Devlet Başkanı Nursultan Nazarbayev'in hükümete talimatı doğrultusunda hazırlandığı belirtildi. 
     Tasarıya göre, yasadan genel olarak, 18 yaşın altındakiler, birinci ve ikinci derece özürlüler, hamile ya da bebek sahibi anneler, emekliler ve 5 yıldan fazla mahkumiyeti öngörmeyen adi suçlardan hüküm giymiş kişiler ya da bu yasa yürürlüğe girdiğinde bu kapsama giren suçlardan davası süren tutuklular ile gözlem altında tutulanlar, benzer bazı suçlardan aldığı cezasının belli bir bölümü infaz edilmiş, şartlı tahliye hakkı elde edenler yararlanacak. 
     Yasanın 6 bin kadar hükümlü ile 8 bin kadar tutuklu ve gözlem altındakiler olmak üzere 14 bin kişiyi kapsayacağı belirtiliyor. Kazakistan'da, hükümlü tutuklu ve gözlem altındakilerin sayısının 40 bin civarında olduğu belirtiliyor. 
     
</TEXT>
</DOC>
