<DOC>
<DOCNO> 403289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/yazar/pulur.html </URL>
<DATE> 2005/12/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Türk kimdir " sorusuna tepkiler... 
</HEADLINE>
<TEXT>


GEÇEN hafta yayımladığımız, iki okurun mektupları büyük ilgi çekti. Faksla, e-postayla, telefonla değişik görüşlerin muhatabı olduk lakin ortak payda ülkenin bütünlüğüydü... 
O iki mektubu hatırlayacaksınız Derya Gemici, kökeni Arnavut olan bir ailedendi, büyükleri "Biz Türk olarak doğmadık ama, Türkiye'ye geldik ve Türk olduk" diyorlardı. Rafael Sadi, Yahudi dininden bir Türk'tü, "Ben Türk'üm" diyor, üst kimlik-alt kimlik tartışmalarını yersiz ve bölücülüğe giden bir yolun başlangıcı olarak görüyordu. 

ŞİMDİ gelelim bu iki mektuba gelen tepkilere... 
MEHMET OKUR "Türkiye'nin çözülmesi gereken birçok sorunu varken, çözülmesi zor, belki de imk nsız suni bir sorun yaratılmasından büyük üzüntü duyuyorum. ... Bir insan bu kadar mı bağlı olduğu milletin düşmanı olur." 
İCLAL KUMRU "Teyzemin Boşnak kökenli arkadaşıyla konuşuyordum. Öğretmen, okulda çocuğuna, annenize, babanıza kökeninizi sorun, demiş. Biz de Boşnak kökenli Türk'üz dersin, dedik. Öğretmen, sen Boşnak'sın, neden kendine Türk diyorsun, demiş. Çocuk o günden sonra fanatik Türk milliyetçisi oldu." 

SAMİ Y. ORUÇ "Çok iyi hatırlıyorum, dedem ve ninem evde herkes gibi Türkçe konuşur, eğer bizden bir şey saklayacaklarsa Arnavutçaya dönerlerdi. 1960 yılında Amerika'ya göç etmeye karar verince, ev halkı tümüyle karşı çıktı, babam beni kenara çekti, güle güle git, Allah yolunu açık etsin, senden bir isteğim var, orada Türk olduğunu unutma, dedi." 
HALİL GÖRKEM "Eşimin anne ve babası Arap kökenlidir, kendisi tarih öğretmenidir, Türk olmanın sevinci ile dopdolu bir insandır. ... Biz insan sevgisi ile dolu bir toplumuz, kökenleri düşünmeden, farklı fikirleri dinleyerek barış içinde yaşamak istiyoruz." 

HAKAN YILMAZ "Kimlik tartışması Kürtlerle ilgilidir oysa siz Türkiye Kürtleri ile Arnavut göçmenlerini kıyaslayarak kimlik tartışmasını boyutlandırıyorsunuz." 
ERHAN ENS "Kürt kökenli olmasına rağmen, kendisini Türk gibi hisseden, kardeşim diyebileceğim bir arkadaşım var, onu hiçbir zaman eleştirmiyorum çünkü adam kendisini Türk gibi hissedebiliyorsa diyebilecek bir şey yok. Ama ben Kürt kökenli Türkiye Cumhuriyeti vatandaşıyım ve bu ülkeyi, bu vatana canım feda diyen birçok insandan daha çok seviyorum." 
OSMAN DİYADİN "Alman anayasasının Türkçe metnini okuyorum, içinde tek bir Almanyalı sözü yok. Federal bir cumhuriyet anayasası olmasına rağmen altı çizilen ya Alman milletidir, ya Alman'dır bu Fransa'da da böyle, İngiltere'de de böyle... Ama Türkiye'de, Türk milleti kavramından rahatsız olanlar var. Türkiye'nin ulus devlet anlayışının, AB yolunda geçerliliğini kaybettiğini söyleyenler, gitsinler Fransa'ya, Fransa'nın anayasa hukuk düzeni ve uygulamasıyla, asla azınlık tanımlamasına müsamaha etmeden, nasıl bir ulus devlet anlayışına sahip olduğunu görsünler." 

TEPKİLERİ sıraya koysak, bir hafta, on gün bu köşede yayımlarız. 
Örnekler, çoğunluğun ne düşündüğünü az çok belli ediyor. 
Yalnız bizim de "eçhel-i cühela"ya, okuduklarını anlamayanlara bir cevabımız olacak... 
Biz, "Türk kimdir " başlıklı yazımızın ikincisini nasıl bitirmiştik 
"Ben Türk'üm, diyen herkes Türk'tür. 
Ya adam, ben Türk değilim diyorsa... 
Ona da zorla ben Türk'üm dedirtemeyiz ya " 
Söyle bakalım "eçhel-i cühela", bunun neresinde "Türk değilim " diyen birine Türklüğü kabullendirmek var 
Ama senin gibi "eçhel min Karagöz" olursa... 
Bu da ne demek mi 
Karagöz'den daha cahil demek. 
Londra'da okumak, okuduğunu anlamaya yeter mi 
Demek yetmiyor... 
Bir deyim vardır, bilir misiniz 
Hadi biraz hafifleterek yazalım 
"Tahsil cehaleti götürür 
Dangalaklık baki kalır." 

DÜZELTME Pazartesi günkü yazımızda Osmanlı Meclisi'nin son başkanlarından "Halil Menteşe"nin adı, yanlışlıkla "Halim Menteş" olarak geçmiştir düzeltiriz. 



</TEXT>
</DOC>
