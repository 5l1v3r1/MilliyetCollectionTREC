<DOC>
<DOCNO> 406887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/spor/spo04.html </URL>
<DATE> 2005/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak su serpti 
</HEADLINE>
<TEXT>


Trabzonspor Kulübü Başkanı, camiadan transfer konusunda endişeye kapılmamalarını istedi, "Herkes 1 Ocak'ı beklesin" müjdesini verdi. Nuri Albayrak, "Yaptığımız çalışmalar bitme aşamasına geldi. Kimse merak etmesin" açıklamasını yaptı 


Bordo - mavili kulübün başkanı Nuri Albayrak, transfer konusunda kimsenin şüpheye düşmemesini istedi. Camiya müjde veren Albayrak, "Herkes 1 Ocak'ı beklesin" diye konuştu. 
Talip oldukları oyuncuların başka takımlara transfer olması veya diğer kulüplerin de bu futbolcular için devreye girmesinin normal olarak karşılanması gerektiğinin altını çizen Nuri Albayrak şöyle devam etti "Transfer zor bir iş. Bir takımın istediği oyuncuyu, rakiplerinin de istemesi gayet doğal. Transfer zor bir iş. Temaslarımızı sürdürüyoruz ve sonlandırma aşamasına geldik. Transfer dönemi başlayınca herkes yaptığımız çalışmaların sonucunu görecek." 

Emrah üzüntüsü 
Bu arada Teknik Direktör Vahid Halilhodziç tarafından kadro dışı bırakıldığı için birçok kulübün transfer listesinde olan Emrah Eren'in ayrılmasına Kulüp Başkanı Albayrak'ın sıcak bakmadığı öğrenildi. Albayrak'ın, "Emrah, iyi ve kaliteli bir oyuncu. Kişiliği de iyi. Onu kaybetmek kötü olacak" dediği, bu konuda Halilhodziç'ten yumuşama beklediği bildirildi. 

Trabzon, Zafer'e doğru 

NECMİ KEPÇETUTAN 

Hasan Sönmez'in kadro dışı kalması nedeniyle kaleci Jefferson'a iyi bir partner arayan Trabzonspor, Gençlerbirliği file bekçisi Gökhan'dan sonra dün de Ankaragücü'nden kaleci Zafer'i istedi. Sarı-lacivertli yönetimin kapısını çalarak, milli kaleciye talip olduğunu belirten Trabzonsporlu yöneticiler "Mehmet Yılmaz'ı verin, Zafer'i alın" teklifi karşısında şaşkınlığa uğradı. Yönetim daha önce de Gençlerbirliği'nden istedikleri Uğur Boral için aynı öneriyle karşılaşmıştı. Trabzonspor, Ankaragücü'nde formasını Orkun'a kaptıran tecrübeli kaleciyi ara formül olarak kiralayarak kadrosuna katmanın hesaplarını yapıyor. 

Fatih Akyel'e veto geldi 

Karadeniz ekibinin Fatih Akyel ile prensipte anlaşması ve imza aşamasına gelmesine Trabzonsporlu Profesyonel Futbolcular Derneği tepki gösterdi. Derneğin yazılı açıklamasında, "Fatih Akyel'in Trabzonspor'a ve taraftarlarına yapmış olduğu küfür ve çirkin eylemleri gerek dernek, gerekse de taraftarlar ve Trabzonspor olarak kabullenmek mümkün değildir. Bu eylemleri yapan futbolcular, Trabzonspor'un büyüklüğü ve onuru altında bedellerini de ödemek mecburiyetindedirler" ifadesi yer aldı. Akyel ise bu konu nedeniyle dün de özür diledi. 


</TEXT>
</DOC>
