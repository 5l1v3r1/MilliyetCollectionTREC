<DOC>
<DOCNO> 401108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo42.html </URL>
<DATE> 2005/12/06/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
PSV Eidnhoven - Fenerbahçe maçından notlar... 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi E Grubu'ndaki mücadelede PSV Eindhoven karşısına Nobre-Anelka ikilisini çift forvet olarak sahaya sürdü. 
     Sarı-lacivertlilerin Turkcell Süper Ligi'nde yaptığı son 2 lig maçında da gollerini atan Nobre-Anelka ikilisi, takımın çift forvetini oluşturdu. 
     Kart cezası nedeniyle Fenerbahçe'nin Trabzonspor ile yaptığı son maçta forma giyemeyen Luciano, Şampiyonlar Ligi'ndeki bu önemli maçta takıma dahil oldu. 
     Trabzonspor karşısında Luciano'nun yerine ilk 11'de forma giyen Deniz ise yedekler arasında yer aldı. 
     
     TARAFTAR YALNIZ BIRAKMADI 
     Fenerbahçeli taraftarlar, karşılaşma için kendilerine ayrılan tribündeki yaklaşık 1500 kişilik yeri doldurdu. 
     Sarı-lacivertli ekibi önemli mücadelesinde yalnız bırakmayan taraftarlar, maç öncesi tezahüratlarla takımlarına destek vermeye çalıştı. 
     
     GÜVENLİK ÖNLEMLERİ 
     PSV Eindhoven-Fenerbahçe maçı için Eindhoven şehrinde ve statta geniş güvenlik önlemleri alındı. 
     Şehir merkezinin hareketli bölgelerinde öğle saatlerinden itibaren konuşlanan polis ekipleri, iki takım taraftarları arasında yaşanabilecek olaylar için önlem aldı. 
     
     TÜRK TARAFTARLARA UYARI 
     Eindhoven polisi, şehir merkezinde Türk taraftarlar için Türkçe hazırlanmış, çeşitli uyarıların yer aldığı bildiriler dağıttı. 
     Bildirilerde, taraftarlardan yanlarında varsa, patlayıcı ve meşale gibi maddeleri stada girmeden görevlilere teslim etmeleri istendi. Aksi taktirde bu taraftarların maça alınmayacağı ve kaçak madde bulundurmaktan polise teslim edileceği uyarısı yapıldı. 
     
     FRITS PHILIPS İÇİN SAYGI DURUŞU 
     PSV Eindhoven'in stadına adını veren ve dün 100 yaşında vefat eden Frits Philips için maçın başlamasından önce 1 dakikalık saygı duruşu yapıldı. 
     Hollandalı ekip, Philips'in vefatı nedeniyle sahaya kollarında siyah bantla çıktı. 
     
</TEXT>
</DOC>
