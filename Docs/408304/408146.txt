<DOC>
<DOCNO> 408146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/siyaset/siy05.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen'den Araplara Gerekli yanıtı veririm 
</HEADLINE>
<TEXT>


İRFAN KURTULMUŞ Kopenhag 


Danimarka Başbakanı Anders Fogh Rasmussen, Hz. Muhammed'i ve İslam dinini aşağılayan karikatürlerle ilgili olarak Arap Birliği'nin doğrudan kendilerine başvurması halinde, gerekli yanıtı vermeye hazır olduğunu bildirdi. 
Mısır'ın başkenti Kahire'de toplanan Arap Birliği Dışişleri Bakanları, Danimarka hükümetinin karikatürlerle ilgili olarak açık bir tavır almamasını eleştirmişti. 
Rasmussen, Politiken gazetesine verdiği demeçte, "Bildiriyi görmedim ve söz konusu bakanlar benimle temasa geçmedi, dolayısıyla açıklamalarını yorumlayamam. Ancak bana söylenen özetten, Danimarka hükümetine başvuracaklarını anlıyorum. Bu girişime elbette yanıt veririz" dedi. 
Danimarka'nın Jyllands-Posten gazetesinde ekim ayında yayımlanan karikatürlerde, Hz. Muhammed çeşitli şekillerde tasvir edilmişti. Bu karikatürlerden birinde Hz. Muhammed başının üzerinde bomba taşırken görülüyordu. Danimarka hükümeti, karikatürlerin "düşünce özgürlüğü çerçevesinde yayımlandığını" bildirmişti. 


</TEXT>
</DOC>
