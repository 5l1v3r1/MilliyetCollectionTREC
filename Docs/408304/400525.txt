<DOC>
<DOCNO> 400525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur24.html </URL>
<DATE> 2005/12/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Eğitim-Bir-Sen Şubat'ta 30 bin yeni öğretmen alınması gerek 
</HEADLINE>
<TEXT>

     Eğitim-Bir-Sen Genel Başkanı Ahmet Gündoğdu, ''Öğretmen açığının kapatılabilmesi için 2006 yılının şubat ayında en az 30 bin kadrolu yeni öğretmen alınması gerekiyor'' dedi. 
     Gündoğdu, sendika üyelerinin katılımıyla Trabzon Lisesi Konferans Salonu'nda düzenlenen eğitim semineri öncesinde gazetecilere yaptığı açıklamada, Türkiye'nin en önemli sorununun eğitim olduğunu belirterek, ''Eğitimin altyapı, müfredat ve öğretmen olmak üzere 3 asli unsuru vardır. Bir otomobil düşünün, bunun kupası altyapı, motoru müfredat, şoförü ise öğretmendir. Öğretmen saygınlığa kavuşmadan, donanımlı, nitelikli hale gelmeden, ülke öğretmene değer vermeden bu sorunların çözülmesi mümkün değildir'' dedi. 
     Gündoğdu, halen 165 bin civarında olduğu tahmin edilen öğretmen açığının kapatılabilmesi için 2006 yılının Şubat ayında en az 30 bin kadrolu yeni öğretmen alınması gerektiğini kaydetti. 
     Büyük sıkıntılara rağmen iyi bir gelecek ümidiyle çalıştıklarını ifade eden Gündoğdu, şöyle konuştu 
     ''Biz bu kadar çalışırken, elde ettiğimiz kazanımların hak edilmemiş de alınmış gibi görünüm çizmesi, kabul edeceğimiz bir yaklaşım olamaz. Sayın Milli Eğitim Bakanı, bütçe görüşmeleri sırasındaki açıklamalarının yanlış anlaşıldığını söylüyor. Sayın Bakanın doğru anlaşılması için bir adres veriyorum. Ders ücretlerinin net en az 10 YTL olması, Bakan Hüseyin Çelik'in boynunun borcu olmuştur. Bakan Çelik, bunun için Maliye Bakanı Kemal Unakıtan'ın ipe un sermesini aşması gerekiyorsa aşmak zorundadır.'' 
     
</TEXT>
</DOC>
