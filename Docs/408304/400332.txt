<DOC>
<DOCNO> 400332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonyas08.html </URL>
<DATE> 2005/12/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İnternetten satış yapan firmalar Noel satışlarında rekora koşuyor 
</HEADLINE>
<TEXT>

     İngiltere'de internet üzerinden satış yapan firmaların Noel alışverişinde tüketicinin tercihi olmaya devam edip satış rekorları kırdıkları, mağaza sahiplerinin satışlarında ise düşüş beklendiği bildirildi. 
     İngiltere'de hükümet için hazırlanan bir rapor, ülkede mağazaların Noel satışlarının son 10 yılda ilk kez düşüş kaydedeceğini ortaya koydu. Mağazaların Noel satışlarından ortalama 15.1 milyar sterlin yerine 14.7 milyar sterlin kazanacakları tahmin edildi. 
     Uzmanlar, internet üzerinden yapılan Noel satışlarının ise yüzde 50 artış göstereceği tahmininde bulundu. 
     Bu arada ülkede kişi başına yapılan Noel harcamalarının yüzde 2.8 oranında azalıp, 310 sterlin civarına düşmesinin beklendiği bildirildi. 
     24 milyon kişinin alışveriş için sokaklar yerine interneti tercih edeceğine dikkat çekilen raporda, tüketicilerin internette yapacakları harcamanın miktarı da 5 milyar sterlin olarak tahmin edildi. 
     Noel dönemi boyunca internetten ısmarlanan malların paketlerini evlere taşıyan firmaların en az 130 milyon paket taşıyacakları tahmini de raporda yer aldı. 
     
</TEXT>
</DOC>
