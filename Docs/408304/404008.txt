<DOC>
<DOCNO> 404008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko37.html </URL>
<DATE> 2005/12/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yeni Toyota Yaris Türkiye'de... 
</HEADLINE>
<TEXT>

     Toyotasa Genel Müdürü İbrahim Orhon, Türkiye'de uzun vadedeki hedeflerinin 2010'lu yıllarda pazar liderliği olduğunu bildirdi. 
     Orhon, Toyota Yaris'in yenilenen modelinin tanıtıldığı basın toplantısında yaptığı konuşmada, Türkiye'de 2005 sonu itibariyle marka olarak yüzde 9'luk büyüme öngördüklerini söyledi. 
     Türkiye pazarında 2002 yılından itibaren her yıl satış rakamlarını ikiye katladıklarını ve sektörde yer alan ilk 9 marka arasında pazar payını artıran iki markadan biri olduklarını kaydeden Orhon, bu yıl geçen yılki satış rekoru başarısına ulaşmayı beklediklerini ifade etti. 
     Orhon, son yıllarda Türkiye'de küçük otomobillerin yer aldığı B segmenti pazarının önemli ölçüde büyüdüğünü, B ve C segmentinin toplam pazarın yüzde 85'ini oluşturduğunu belirterek, şöyle devam etti 
     ''Türkiye'de segment kentlileşmenin artması, şehir yaşamının zorlaşması ve müşteri profilinin modernleşmesiyle hatchback'e doğru kayıyor. Hatchback, pazardaki ağırlığını artırıyor. Toyota, C ve D segmenti ile MPV'de başarılı. Pazarın en büyüğü olan C segmentinde Toyota Corolla 2. sırada yer alıyor. Toyota, Avensis ile de D segmentinde 3. sırada. B segmentinde ise çok başarılı değiliz. Bundan dolayı yeni Yaris ile B segmentinde ilk 3'te yer almayı hedefliyoruz. Yaris'in, orta vadede satışlardaki payının yüzde 25'e gelmesini planlıyoruz.'' Orhon, sorular üzerine de Toyota'nın şu anda Türkiye'de binek otomobil pazarında 6. sırada bulunduğunu, ancak pazarın gittikçe Avrupa'ya benzemeye başlamasından dolayı diğer firmalarla aralarındaki pazar payı farkının 2-3 puan civarında olduğunu söyledi. 
     
     ''ORTA VADELİ HEDEF İLK 3'TE YER ALMAK'' 
     Orhon, Türkiye'de satılan otomobillerin yüzde 60'a yakınının ithal olduğunu, yerli üretici olmanın çok önemli avantaj getirmediğini kaydetti. 
     Toyotasa olarak Türkiye'de orta vadeli hedeflerinin yüzde 10 pazar payına ulaşıp ilk 3 içinde yer almak ve bunu birkaç yıl içinde gerçekleştirmek olduğunu ifade eden Orhon, ''Türkiye'de uzun vadedeki hedefimiz ise Toyota'nın dünya ve Avrupa'daki stratejilerine uygun, 2010'lu yıllarda pazar liderliği. Dolayısıyla biz izlediğimiz stratejiden memnunuz ve bu stratejimiz doğrultusunda hedeflerimize adım adım yaklaşıyoruz'' şeklinde konuştu. 
     Orhon, başka bir soru üzerine de ''Toyotasa olduğu müddetçe Toyota satmaya devam edecek'' dedi. 
     Toyota Yaris'in tanıtım süresince ilk bin müşteriye kampanyalı fiyattan satılacağını kaydeden Orhon, fiyatların 22 bin 400 YTL'den başladığını bildirdi. 
     Toyotasa Pazarlama Direktörü Selim Okutur da Toyota'nın Avrupa için tasarladığı ve Avrupa'da ürettiği ilk model olan Toyota Yaris'in yenilenen ikinci jenerasyon modeli hakkında bilgi verdi. 
     Okutur, aracın kendi sınıfında 737 litre ile en yüksek bagaj hacmine sahip olduğunu, B segmentinde yer almasına rağmen üst model görünümü sergilediğini ve sınıfının en düşük dönüş yarıçapına sahip olduğunu bildirdi. 
     
</TEXT>
</DOC>
