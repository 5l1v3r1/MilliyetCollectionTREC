<DOC>
<DOCNO> 403212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/dunya/axdun02.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan hükümeti çatladı 
</HEADLINE>
<TEXT>


Bakanlar Kurulu, BM'den siyasi cinayetleri soruşturmasını isteyince, Suriye yanlısı 5 bakan görevlerini askıya aldı 

DIŞ HABERLER SERVİSİ 


Suriye karşıtı Lübnanlı gazeteci ve milletvekili Cıbran Tüveyni'nin önceki gün Beyrut'ta düzenlenen suikastta hayatını kaybetmesinin ardından Lübnan Bakanlar Kurulu, BM'den ülkede son zamanlarda düzenlenen bir dizi siyasi cinayeti soruşturmasını istedi. Bu kararı protesto eden Suriye yanlısı 5 bakan, kabinedeki görevlerini "askıya aldıklarını" açıkladı. 
Kabine, BM'ye çağrıda bulunarak 14 Şubat'ta eski Başbakan Refik Hariri'ye düzenlenen suikastın sanıklarını yargılamak amacıyla "uluslararası mahiyeti olan" bir mahkeme oluşturmasını istedi. 
Hizbullah üyesi Enerji Bakanı Muhammed Fneiş, bu çağrıyı "Lübnan'ın egemenliğinden vazgeçmek" olarak niteledi. Fneiş'le birlikte Dışişleri Bakanı Fevzi Salluh, Çalışma Bakanı Trad Hamadeh ve Şii Emel grubuna mensup 2 bakan daha görevlerini askıya aldı. 
Öte yandan, BM'nin, eski Lübnan Başbakanı Refik Hariri suikastına ilişkin son raporunda, suikastın arkasında Suriye istihbarat servislerinin olduğu iddia edildi. 


</TEXT>
</DOC>
