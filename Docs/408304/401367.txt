<DOC>
<DOCNO> 401367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko30.html </URL>
<DATE> 2005/12/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Özince Yabancı sermayenin sektörde çoğunluk olması zor görünüyor 
</HEADLINE>
<TEXT>

     Türkiye Bankalar Birliği TBB Başkanı Ersin Özince, ''Kredi kartlarındaki çarpıtmaya, toplumun belli bir bilinç düzeyindeki kişileri, bu olumsuz yaklaşıma evet derse bunun olacağı şu bu işe fiyat tavanı konacak. Bu fevkalade yanlış olur. Biz bunu uygulayacağımız zaman ne olacak Risklerden korunmak için bu ürünü kısıtlayacağız'' dedi. 
     Özince, TBB Yönetim Kurulu üyeleriyle düzenlediği basınla sohbet toplantısında, Meclis'in kredi kartları konusunu yasayla saptaması halinde bir borçlu ve alacaklı ilişkisi veya işin fiyatına dair bir yasama olursa buna uyacaklarını, Türk yasaları, yürürlükteki yasalar ve uluslararası hukuk prensipleri içinde gereğinin yapılmasını arzu ettiklerini söyledi. 
     Özince, şunları kaydetti 
     ''Bugün kredi kartlarında, yarın konut kredilerinde, öbür gün ticari kredilerde, daha sonra KOBİ'lerde bir korumacı yaklaşım talep edenler varsa, en azından serbest piyasada buna katılmak mümkün değil. Burada basına yansıyan bir kısım bilgiler konusunda belli bir araştırıcılık anlayışıyla olayları sorgulayarak yaklaşan her Türkiye Cumhuriyeti vatandaşı, sağduyuyla bu rakamların doğru olup olmadığını tartabilir. Türk insanının nakit borçlanması açısından tek aracın kredi kartları olmadığının bilincine varabilir. 
     Bu konuda toplumu doğru bilgilendirmek çok önemli. Burada havada uçuşan ve bazı yorumlarda çok dramatize edilerek dile getirilen rakamlar tam anlamıyla gerçek değil. Türkiye'de her alanda bizim 100 binli rakamlarla gecikmesi olan kredimiz olacak, oluyor. Bizim şu anda hiç sorun yok, çok az dediğimiz otomobil kredilerinde sorunluları toplasanız, onda da belki 100 binden fazla. 
     Kredi kartlarındaki çarpıtmaya toplumun belli bir bilinç düzeyindeki kişileri, basın mensubu, bankacı, vatandaş, herkes eğer bu olumsuz yaklaşıma evet derse bunun olacağı şu bu işe fiyat tavanı konacak. Fiyat tavanı konması Türkiye gibi serbest piyasa ekonomisini uygulayacağız diyen bir ülkede fevkalade yanlış olur. Biz bunu en fazla uygulayacağız. Uygulayacağımız zaman ne olacak Risklerden korunmak için bu ürünü kısıtlayacağız. Bu, Türkiye'deki insanların borçlanma ihtiyacını hiçbir şekilde ortadan kaldırmıyor, kaldırmayacak.'' Özince, ister bir malın finansmanı amacıyla olsun, ister ne olursa olsun insanların borç alırken bir narh olmadığını vurgulayarak, ''Taksitli satışlarda bir narh yok, bir fiyat belirlemesi yok. Siz herhangi bir gıda maddesini neden o fiyata yediğinizi veya ithal meyve yediğimizi sorgularsınız, bunların hepsi serbest piyasa ekonomisinin bir sonucu olduğu içindir. Lütfen bu konudaki tartışmalara itibar etmeyelim'' diye konuştu. 
     
     ''YÜZDE 7.5 SORUNLU ORANI VAR'' 
     Ersin Özince, kredi kartlarındaki sorunlu olanların oranının yüzde 7.5 olduğunu belirterek, kredi kartını doğru kullanmayan bankaların, envai çeşit tüketici kredilerini tercih etmeyip, bu pahalı kaynağı kullanmak isteyen bir kısım vatandaşın, kiminin haklı gerekçesi, kiminin kendine göre çok dramatik hikayesi olabileceğini söyledi. 
     Özince, şunları söyledi 
     ''Bunlara da biz kreditörler olarak mümkün olduğunca paramızı da alabilmek ve sosyal yönden de itibarımızı da zedelememek için elden geldiğince olumlu yaklaşmaktayız. Ama bunlar toplumun tamamını teşmil etmez.'' Sınırlamalara ilişkin olarak Özince, ''Yani bugün bir gazetenin diğer gazetenin 2 katı fiyatına satılmasının gerekliliği neyse burada da o şekilde düşünmek lazım. Yüksek fiyatı biz rekabetle çözüyoruz'' dedi. 
     Özince, yatırım araçlarına 2006'dan itibaren yüzde 15 stopaj uygulanması konusunda, yatırım ve tasarruf araçları arasındaki ayrılıkların ortadan kaldırılmasını öteden beri savunduklarını belirterek, ''Bu hiç değilse hepsini eşitledi'' diye konuştu. 
     
     SEKTÖRDE YABANCILARIN PAYI ARTIYOR 
     TBB Başkanı Ersin Özince, bankacılık sektöründe yabancı sermayenin payının yüzde 4'lerden 18'lere yükseldiğini belirterek, gelen bankaların niteliğine bakıldığında son derece olumlu olduğunu, çok ciddi ve davetkar oyuncuların geldiğini söyledi. 
     Yabancı bankaların uzun vadeli geldiğini düşündüğünü ifade eden Özince, şunları kaydetti 
     ''Özellikle yabancı sermayeyle ilgili bir kaygımızın olmadığının altını çizmek istiyorum. Şahsen kendi hesabıma konuşayım, bazen milli sermayenin önemine dair bazı değerlendirmelerde bulundum. Bu, yabancı sermaye karşıtlığı değil. En azından milli sermayenin de yabancı sermaye kadar oluşumunu, birikimini destekleyecek kuralları, ortamı arzu ettiğim için. O ortam en başta istikrardır. O ortam Türkiye'deki para ve sermaye piyasası araçlarının karşılaştırılabilecek ülkeler kadar özendirilmesidir. Netice itibariyle yabancı kökenli dahi olsa sermayenin gelip Türkiye'de Türk anonim şirketi olarak oluşmasına da hiçbir şekilde kaygıyla yaklaşmıyoruz. Bugün yerlisiyle yabancısıyla bu sektörde yatırım yapan tüm bankalarımızın kaygısı Türkiye'de kayıtlı olmayan sermaye ile ilgili haksız rekabettir. Dolayısıyla kaynak aktarma maliyetlerinin düzelmesini istiyoruz.'' Kurumlar Vergisi ile ilgili yapılan düzenlemelerin milli sermayede en iyi desteklerden birini oluşturacağını düşündüğünü dile getiren Özince, ''Yabancı sermayenin çok da fazla büyüyeceğini yani sektörde çoğunluk durumuna geleceğini düşünmek de, şu anda ister olumlu değerlendirin, ister olumsuz değerlendirin, pek mümkün görünmüyor. Bu denge bir süre gider'' diye konuştu. 
     
     ''SEYİRCİ POZİSYONUNDA İZLEMEDİK'' 
     Küçük ve büyük firmaların finansmanında çok ciddi rekabet olduğunu vurgulayan Özince, faizi yükselen bir tane alan bulunmadığını, tüm alanlarda faizlerin düştüğünü bildirdi. 
     Ersin Özince, sektörün çok ciddi bir sınav verdiğini, Türkiye'de ekonomik programın çöktüğü ortamda bankacılık sektörünün de zayıf ekonomik ortamın yarattığı risklerden dolayı ciddi sıkıntılarla karşılaştığını anlattı. 
     Özince, ''Yanlış, suç, cürüm anlamında konular da yaşandı. Biz bunların hiçbir zaman içinde olmadık. İçinde olmadığımız için buradayız. Türkiye'nin bugünlere gelmesinde bankacılık sektörünün şu anda burada olan oyuncuları tribünde oturup da seyirci pozisyonunda izlemedik. Yani bu konuya elimizden geldiğince müesseselerimizle destek verdik'' diye konuştu. 
     Sektörün ödenmiş sermayesinde de, serbest sermayesinde de çok ciddi gelişmeler olduğunu dile getiren Özince, konuşmasını şöyle tamamladı 
     ''Türkiye gibi bir ülkede risk arıyorsak çok tabii. Ama bizim dileğimiz, bu bitip tükenmek bilmeyen felaket ve kriz senaryosunda, beklentisinde mümkün olduğunca bu konuda yetkinliği olan kimselerin kendini uzaklaştırması ve mümkün olduğunca objektif verilere dayandırarak varsayımlarını ortaya koyması, özellikle muhataplarıyla bunu tartışarak değerlendirmesi. Maalesef biz halen kamuoyuna kimi zaman gerek sektörümüzle ilgili, gerekse diğer sektörlerle ilgili bazı dedikodu kapsamında, dedikodu anlamında değerlendirmelerin de yansıdığını görüyoruz.'' 
     
</TEXT>
</DOC>
