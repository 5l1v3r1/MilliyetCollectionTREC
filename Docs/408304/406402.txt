<DOC>
<DOCNO> 406402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/yasam/ayas.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye beyaza büründü 
</HEADLINE>
<TEXT>


Soğuk hava ve kar yağışı, İstanbul başta olmak üzere yurdun büyük bölümünü etkisi altına aldı. Birçok yol kapandı uçak seferleri iptal oldu 

SİNAN TOROS HALUK ATALAY İstanbul DOĞAN HABER AJANSI 

İstanbul'da dün gece başlayan ve gün boyunca süren kar yağışı, hafta sonu olmasına rağmen trafiği olumsuz yönde etkiledi. Kar yağışı Avrupa yakasında Sarıyer, Şişli, Bağcılar, Küçükçekmece, Avcılar, Esenyurt Anadolu yakasında da Ömerli, Tuzla, Kartal ve Pendik bölgelerinde etkili oldu. Çevre yollarının katılım noktalarında zincirsiz araçların kayması ve trafik kazaları nedeniyle sıkışıklıklar yaşandı. 

Havalimanı 1 saat kapalıydı 
Atatürk Havalimanı, buzlanma nedeniyle dün öğleden önce bir saat süreyle hava trafiğine kapatıldı. Bu sürede uçaklar çevredeki hava meydanlarına yönlendirilirken, dış hatlarda Senaki 5.5, Kişinev 3.5, Bükreş 2, Roma 2.5, Simferepol 1.5, Bağdat 1 ve Londra uçaklarında yarım saat rötar yaşandı. 

Evsizler koruma altına alındı 
Kar yağışıyla birlikte alarma geçen Büyükşehir Belediyesi Afet Koordinasyon Merkezi, küreme ve tuzlama çalışmaları yaptı. Ana arterler ve kavşaklara yaklaşık 1600 ton tuz döküldü. Evsiz vatandaşlar da donma riskine karşı Alibeyköy Tevfik Aydeniz Spor Salonu'nda toplandı. 

Düşen 54 kişi hastanede 
Kar yurdun diğer illerini de şöyle etkiledi 
Bursa Kar yağışı ve tipi nedeniyle 25 köy yolu ulaşıma kapandı. Uludağ'da kar kalınlığı 75 santimetreye ulaştı. 
Kayseri İki gündür buzlanmanın etkili olduğu kentte 54 kişi kırık ve çıkıklar nedeniyle hastanelere başvurdu. Kayseri-Erciyes, Kayseri-Malatya, Kayseri-Kahramanmaraş karayollarında zincirsiz araçların gaçişine izin verilmedi. 
Konya Kar yağışı nedeniyle 164 köy yolu ulaşıma kapandı. Ankara, Adana, Aksaray karayollarında ulaşım zaman zaman aksadı. 
Doğu Anadolu Kar yağışıyla birlikte Muş'ta 200, Erzurum'da 160, Ağrı'da 100, Ardahan'da 60, Kars'ta 50 köy yolu ulaşıma kapandı. Erzincan-Erzurum karayolunda buzlunma nedeniyle dün saat 02.30 sıralarında meydana gelen kazada Tayyar Yılmaz 35 yönetimindeki gazete yüklü kamyonet, karşı yönden gelen, Mustafa Kök yönetimindeki, hayvan nakliyatı yapan kamyonetle çarpıştı. Sürücü Yılmaz ile babası Bayram Yılmaz 53 yaşamını yitirdi. 

Kar ve soğuk bugün gidiyor, sis geliyor 

İstanbul'da önceki gece başlayan ve dün sabah etkisini artıran kar yağışı gün boyunca aralıklarla sürdü. İstanbul Meteoroloji Bölge Müdürü Mustafa Yıldırım, bir haftadır mevsim normalleri altında seyreden hava sıcaklığının bugünden itibaren lodosla birlikte artacağını, bugün ve yarın sis görüleceğini belirtti. 
Beklenen en yüksek sıcaklıklar bugün 7, yarın 10, salı 13 derece olacak. En düşük sıcaklıklar da bugün 5 ve yarın 6 derece olarak tahmin ediliyor. Pazartesi yağmur bekleniyor. 


</TEXT>
</DOC>
