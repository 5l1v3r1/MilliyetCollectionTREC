<DOC>
<DOCNO> 402244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/spo04.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a iki aday 
</HEADLINE>
<TEXT>


İskender Önal ile Nuri Albayrak dün seçime gireceklerini açıkladılar. Hayrettin Hacısalihoğlu ise adaylıktan çekildi 

ÖMÜR AVCI DHA 


Yaklaşan kongre öncesinde hareketli saatlerin yaşandığı Trabzonspor'da ilk adaylığını açıklayan isim İskender Önal oldu. Divan Kurulu Başkanlığı'na dün bir faks gönderen Önal, "11-18 Aralık'ta yapılacak genel kurul toplantısında Trabzonspor Kulübü başkanlığına aday olmak istiyorum. Gereğinin yapılmasını arz ederim" dedi. 
Bordo - mavililerin eski genel kaptanlarından Hayrettin Hacısalihoğlu da adaylıktan çekildiğini bildirdi. Hacısalihoğlu, "Adaylıktan çekilmem Önal'ın lehine bir anlam çıkarmaz. Çıkacak adaylar olacak, biz de ona göre tutum göstereceğiz" ifadesini kullandı. 
İşadamı Nuri Albayrak da dün bir basın toplantısı düzenleyerek başkan adaylığını açıkladı. Albayrak, yönetim kurulunda her türlü siyasal partiden ismin yer alacağını ve Teknik Direktör Vahid Halilhodziç'i de beğendiğini söyledi. 

Gençlik aşısı 

Vahid Halilodziç'in Trabzonspor'da göreve başlaması, en çok Tayfun Cora ile Ufukhan Bayraktar'a yaradı. Boşnak çalıştırıcıyla birlikte ilk 11'de forma şansı bulmaya başlayan Tayfun, sahaya çıktığı son 7 lig maçında 180 dakika, Ufukhan ise son iki karşılaşmada 180 dakika görev aldı. Bu arada Ankaraspor maçının hazırlıklarını basına kapalı sürdüren Trabzonspor'da Tayfun'un sakatlığının ciddi olmadığı bildirildi. 


</TEXT>
</DOC>
