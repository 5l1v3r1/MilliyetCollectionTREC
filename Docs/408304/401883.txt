<DOC>
<DOCNO> 401883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/eko08.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigortacılık olmadan ekonomi büyüyemez' 
</HEADLINE>
<TEXT>


Ekonomideki büyümenin sigorta sektörüyle desteklenmesi gerektiğini söyleyen Başak Sigorta Genel Müdürü İlker Aycı, aksi halde ekonominin güvensiz büyüyeceğini dile getirdi 


Türkiye'de hiç girilmeyen sigortacılık alanlarının tespit edilerek o alanlarda faaliyet yürütülmesi gerektiğini söyleyen Başak Sigorta Genel Müdürü İlker Aycı, "Sigortacılık sektörü olmadan ekonomi büyüyemez. Böyle bir durumda ekonomi güvensiz büyüyor demektir" dedi. 
İlker Aycı, "Ekonomiyle birlikte sigortacılık sektörü ve pastası da aynı oranda büyümüyorsa, sektör kendi haklarının arkasında durmuyor demektir. Bu konularda daha çok dayanışma içinde olmalıyız. Tüm şirketler birlik oluşturmalı ve pasta büyütülmelidir. En büyük eksikliğimiz piyasayı iyi analiz etmiyor olmamızdır" diye konuştu. 
Eylül ayında Başak Sigorta'ya Genel müdür olarak atanan İlker Aycı, şirkete yeniden bir dinamizm kazandırarak işe başladıklarını söyledi. 
Aycı, Başak Sigorta'nın hedefinin 'kazan, kazan, kazan' ilkesiyle hem müşterinin, hem acentenin, hem de reasürörlerin kazanacağı bir sistem olduğunu belirterek, şunları söyledi 

Güçlü acente ağı var 
"İşe başladığımızda çeşitli bölgelerimizde yaptığımız acente toplantılarında pazarla ilgili sıcak bilgiler aldık. Bugün Başak Sigorta'nın Türkiye sınırları içinde dokuz bölge müdürlüğünün yanısıra bir de Kıbrıs Şube Müdürlüğü bulunuyor. 
Hemen her bölge müdürlüğü yaklaşık 150 civarında acente ile hizmet veriyor. Sektörde ortalama 15 bin acente olduğunu düşünürseniz Türkiye'de özel acentelerin yaklaşık yüzde 10'u Başak Sigorta acentesi. Yani toplam 1500 özel acente ile çalışıyoruz." 
Şirketin özel bir satış ekibi olmadığını belirten Aycı, "Tüm satışlarımız acentelerimiz aracılığı ile yapılmakta. Bu da acentelerimizin gücünü ortaya koyuyor. 
Bu nedenle bizler için onların motivasyonu çok önemli. Şu anda da müşteri ziyaretleriyle çalışmalarımıza devam ediyoruz" şeklinde konuştu. 
Başak Sigorta özelleştirme sürecinde olduğu için yeni acentelerin kafalarında soru işaretleri belirdiğini belirten Aycı şunları söyledi 
"Bu acentelerin endişelerinin yersiz olduğunu göstermeye çalıştık. Kurumsal anlamda aidiyet duygusu ile bağlı çok fazla acentemiz var. Örneğin, 1962 yılından beri çalıştığımız bir acentemizle 46 yıllık şirket geçmişimizin 43 yılını paylaşmışız. 1500 acentemizden 4'ü 1960'lı yıllarda, 12'si 1970-1980 arasında, 25 tanesi ise 1980-1990 arasında açılmış. Bu da Başak Sigorta'nın acente sadakatine verdiği önemin bir ödülü." 


</TEXT>
</DOC>
