<DOC>
<DOCNO> 401199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/axgun01.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a 'Avcı' taktiği 
</HEADLINE>
<TEXT>


İçişleri Bakanlığı, çetelere darbe vuran isim olan Emniyet Genel Müdür Yardımcısı Aslan'ı eski Müdür Avcı'da olduğu gibi 'mahkeme kararı zorunluluğu' gerekçesiyle görevden aldı. Aslan'ın koltuğuna, 'göreve iade kararı' uyarınca Bolcu getirildi 

Tolga Şardan - Ankara 

Çeteler, uyuşturucu kaçakçılığı ve yolsuzluklara karşı son 7 yılda önemli operasyonlara imza atan emniyet ekibinin başındaki isimlerden Emin Aslan, Emniyet Genel Müdür Yardımcılığı'ndan alındı. 
Aslan'ın "kızağa çekilme" olarak yorumlanan görevden alınmasında, AKP milletvekillerinin de adının karıştığı Enerji Bakanlığı'na yönelik operasyon sonrası Kaçakçılık ve Organize Suçlarla Mücadele Dairesi KOM Başkanlığı'ndan alınan Hanefi Avcı'ya uygulanan yöntem kullanıldı. 
1997 - 2001 yılları arasında KOM Daire Başkanlığı görevini yürüten, son 4 yıldır da KOM'dan sorumlu Genel Müdür Yardımcısı olarak birçok operasyona imza atan Aslan da, Avcı gibi "mahkeme kararını uygulama zorunluluğu" gerekçesiyle görevden alındı. Aslan'ın görevden alınmasıyla ilgili süreç şöyle gelişti 
AKP hükümetinin göreve gelmesinin ardından APK uzmanı Mehmet Tokgöz, genel müdür yardımcısı yapılırken, Feyzullah Arslan bu görevden alınarak Gaziantep Emniyet Müdürlüğü'ne getirildi. Arslan, açtığı idari davayı kazanarak Ankara'ya döndü. Diğer genel müdür yardımcısı Abdullah Bolcu, Arslan'ın göreve başlatılması için Gaziantep'e kaydırıldı. Bu işlemin ardından Bolcu da dava açtı. 
İçişleri Bakanı Abdülkadir Aksu'nun bilgisinde gerçekleşen operasyon çerçevesinde Bolcu'nun kazandığı idari davada verilen "göreve iade kararı" yürürlüğe konuldu. Bolcu, yeniden genel müdür yardımcısı olurken, Emin Aslan APK uzmanı olarak görevlendirildi. Yeni görev dağılımı çerçevesinde KOM'un da aralarında bulunduğu birimler, diğer genel müdür yardımcılarından Ramazan Er'e bağlanırken, Bolcu ise trafik birimlerinden sorumlu oldu. 1993-97 yıllarında İstihbarat Daire Başkanlığı görevi yapan daha sonra KOM'a atan Emin Aslan, Türkbank'ı almak isteyen Korkmaz Yiğit ile Alaattin Çakıcı'nın bağlantısına ilişkin resmi yazıyı hazırlayıp bu konuda Yüce Divan'da tanıklık yaptı. 

İspanya'dan 'devlet nişanı' 
Çakıcı'nın Fransa'nın Nice kentinde yakalanmasında da rol oynayan Aslan, 1998 ylında uyuşturucu sanığı Urfi Çetinkaya'nın ele geçirilmesi nedeniyle İspanya tarafından Savcı Talat Şalk ile birlikte "devlet üstün hizmet nişanı ve takdir belgesi" aldı. 
Paraşüt, Balina, Örümcek Ağı, Serhat, Sis, Puro ve Kasırga operasyonlarını yöneten Aslan, Etibank davası sanığı Cavit Çağlar'ın ABD'de yakalanıp Türkiye'ye getirilmesindeki çabasının ardından terfi ettirilerek KOM'un başından Emniyet Genel Müdür Yardımcılığı'na getirildi. Emin Aslan'ı görevden almak için İçişleri Bakanı Aksu'nun hazırladığı 2 kararnamenin Çankaya Köşkü'nden döndüğü öne sürüldü. 



</TEXT>
</DOC>
