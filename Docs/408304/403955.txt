<DOC>
<DOCNO> 403955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun28.html </URL>
<DATE> 2005/12/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Cindy Sheehan, Irak seçimleriyle ilgili ne düşünüyor 
</HEADLINE>
<TEXT>

     Savaş karşıtı Amerikalı Cindy Sheehan, Irak'taki seçimlerin geçerliliğinden şüpheli olduğunu belirterek, bir kez daha ''Irak'taki yasa ve ahlak dışı işgalin sona ermesi'' çağrısında bulundu. 
     Irak'a giden oğlunu Nisan 2004'te kaybeden ve ABD Başkanı George Bush'un Teksas'taki çiftliğinin önündeki ''barışçı işgalleriyle'' tanınan Sheehan, İspanya'nın başkenti Madrid'de düzenlediği basın toplantısında, ''Kendimiz bile seçim düzenlemeye muktedir değiliz, dolayısıyla Irak'ta dün düzenlenen seçimlerin geçerliliği hakkında ciddi şüphelerim var'' ifadesini kullandı. 
     Savaş karşıtı Amerikalı, Bush'un Irak'taki seçimleri ''özgürlük ilerlemeleri bakımından tarihi bir gün'' olarak nitelendirmesiyle ilgili olarak, ''Eğer durum buysa neden bu yasa ve ahlak dışı işgale son verip birlikleri bir an önce çekmiyor '' diye sordu. 
     Sheehan, Irak savaşını protesto etmek amacıyla İngiltere, İrlanda ve İskoçya'ya yaptığı ziyaretlerin ardından İspanya'ya da geldi. 
     Amerikalı savaş karşıtının, 8 Nisan 2003'te Bağdat'taki Filistin oteline ateş açılması sonucu ölen İspanyol kameraman Jose Couso'nun annesi Maribel Permuy ile birlikte Madrid'deki Amerikan Büyükelçiliği önünde yarın düzenlenecek gösteriye katılması bekleniyor. 
     
</TEXT>
</DOC>
