<DOC>
<DOCNO> 404762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonspo18.html </URL>
<DATE> 2005/12/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sivasspor'un ligin ilk yarısındaki performansı... 
</HEADLINE>
<TEXT>

     Kuruluşundan 38 yıl sonra tarihinde ilk kez Birinci Lig'e yükselen Sivasspor, ligin ilk devresinde sergilediği performansla futbolseverlerin beğenisini topladı. 
     İkinci Futbol Ligi A Kategorisi'ni şampiyon olarak tamamlayarak Turkcell Süper Ligi'ne yükselen Sivasspor, sezon başında Brezilyalı Dos Santos Anderson, Fransergio Bastos, Dennis Pena Lemago, İsrailli golcü Pini Felix Balili, Kamerunlu Raymond Kalla ve Avustralyalı kaleci Michael Petkoviç ile birçok genç ve tecrübeli yerli futbolcuyu renklerine bağladı. 
     Alman teknik direktör Werner Lorant yönetiminde lige iyi bir başlangıç yapan kırmızı-beyazlı ekip, ligin ilk 10 haftasında aldığı başarılı sonuçlarla futbol otoritelerinin dikkatini çekti. 
     
     SON 7 MAÇTA 4 PUAN 
     Ligin ilk 10 haftasında 6 galibiyet, 3 beraberlik ve 1 mağlubiyetle 21 puan toplayarak üst sıralara yerleşen Sivasspor, son oynadığı 7 maçta ise 3 mağlubiyet, 4 beraberlik alarak ligi 25 puanla 6. sırada tamamladı. 
     Trabzonspor'u İstanbul Atatürk Olimpiyat Stadı'nda 2-1 yenerek dikkatleri üzerinde toplayan Sivasspor, sahasında Fenerbahçe ve Beşiktaş'a, deplasmanda ise Galatasaray ve Çaykur Rizespor'a yenildi. 
     Ligin ilk devresinde 19 kez rakip fileleri havalandıran Sivasspor, Gaziantepspor, Galatasaray, Kayseri Erciyespor, Çaykur Rizespor ve Ankaragücü maçlarında gol atma başarısı gösteremezken, ilk yarı kalesinde 17 gol gördü. 
     En son 23 Ekim'de sahasında konuk ettiği Diyarbakırspor'u 4-1 yenen kırmızı-beyazlı ekip, bu maçın ardından oynadığı Çaykur Rizespor, Fenerbahçe, Ankaraspor, Beşiktaş, Kayserispor, Konyaspor ve Ankaragücü maçlarında galibiyet yüzü göremedi. 
     Çaykur Rizespor, Fenerbahçe, Beşiktaş karşında ilk golü bulan taraf olmasına rağmen sahadan yenik ayrılan Sivasspor, deplasmanda karşılaştığı Ankaraspor, Kayserispor ve Ankaragücü maçları ile sahasında oynadığı Konyaspor müsabakalarından 1'er puan çıkardı. 
     
</TEXT>
</DOC>
