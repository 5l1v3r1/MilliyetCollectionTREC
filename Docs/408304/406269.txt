<DOC>
<DOCNO> 406269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonsiy07.html </URL>
<DATE> 2005/12/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Unakıtan'ın dışarı çıkması Meclis'i heyecanlandırdı 
</HEADLINE>
<TEXT>

     CHP, Maliye Bakanı Kemal Unakıtan’ın, kendi bakanlık bütçesi görüşülürken salon dışına çıkmasını protesto etti. TBMM Başkanvekili Nevzat Pakdil, birleşime ara verdiği sırada Unakıtan, Genel Kurul salonuna dönünce, tansiyon düştü. 
     2006 bütçesinin 16’ncı tur görüşmeleri başladı. Bugün 
     TBMM Genel Kurulu’nda Maliye Bakanlığı, Kamu İhale Kurumu, Gelir İdaresi Başkanlığı, Özelleştirme İdaresi Başkanlığı ile Gelir Bütçesi görüşülüyor. 
     HACALOĞLU, "GÖZÜ DÖNMÜŞ MOLLALARIN KATLETTİĞİ" KUBİLAY’I ANDI CHP’nin ilk konuşmacısı İstanbul Milletvekili Algan Hacaloğlu, "Atatürkçülüğü içine sindiremeyen gözü dönmüş mollaların bundan 75 yıl önce katlettiği aziz asteğmen Kubilay’ı saygıyla anıyorum" diyerek sözlerine başladı. 
     Bütçenin milletvekillerine danışılmadan hazırlandığını belirten Hacaloğlu, "Bütçeyi kaçırıyorsunuz gerçekten yazıklar olsun. 2006 bütçesi ulusumuzun değil ancak IMF’nın olabilir. 
     Bu teslimiyetçi, kendinden menkul anlayışı CHP olarak şiddetle kınıyoruz" dedi. Vergide adaletsizliğin giderek yaygınlaştırıldığıın belirten Hacaloğlu, "Tabiatıyla Türkiye dünyaya açılmalıdır, ancak bu hedefte hiçbir şekilde sıcak paraya, uluslararası finans çevrelerinin hazırladığı senaryoya teslim edilmemelidir" diyerek uyardı. "Biz de artık gönlümüzü ülkemizin Doğu’suna açmalıyız, biz de artık ülkemizin Doğu’su ve Güneydoğusu’na kaynak ayırmalıyız. Gelecek yıldan itibaren her yıl bütçenin yüzde 15’ini sadece bu amaçla kullanmalıyız" diyen Hacaloğlu, ilk genel seçimlerde Türkiye’nin önünün açılarak sosyal demokrasinin Türkiye’de iktidar olacağını söyledi. 
     
     OYAN "TÜRKİYE BÖYLE BİR BAKANA LAYIK DEĞİL" 
     CHP İzmir Milletvekili Oğuz Oyan, geçmişte basına yansıyan skandallara değinirken "Bunca olaya karışmış bir bakan koltuğunu koruyabiliyorsa inanın AKP’li arkadaşlar bunda sizin de vebaliniz vardır. Türkiye böyle bir bakana layık değil. Başbakan hukuktan bahsediyor. Ama kendisi dayatma yoluyla yargıyı etkiliyor. Bu nasıl çelişki. İşine geldiğinde yargı doğru yapıyor işine gelmeyince doğru yapmıyor. Bu nasıl adalet, bu nasıl Adalet ve Kalkınma Bütçesine hakim olamayan ülke, geleceğine hakim olamaz. İktidarınızı halka verdiği sözleri tutmaya ve Dünya Bankası ile IMF’den çıkmaya davet ediyoruz" şeklinde konuştu. 
     
     CHP, UNAKITAN’IN DIŞIRA ÇIKMASINI PROTESTO ETTİ 
     Bu arada Oyan’ın konuşmasını tamamlamasının ardından CHP Grup Başkanvekili Haluk Koç, "Maliye Bakanı’nın bu eleştirileri dinlemesi lazım. Buraya gelsin. Oyan’ın konuşmasının son 12 dakikasında yoktu" diyerek Maliye Bakanı Kemal Unakıtan’ın Genel Kurul salonu dışına çıkmasını eleştirdi. TBMM Başkanvekili Nevzat Pakdil, ihtiyaç için de Unakıtan’ın dışarı çıkmış olabileceğini belirterek, birleşime ara vermedi. 
     CHP Mersin Milletvekili Mustafa Özyürek’in konuşmasında da Unakıtan’ın salona gelmediği görülünce Koç ve CHP milletvekilleri bu duruma ayağa kalkıp yüksek sesle itiraz etti. Bunun üzerine Pakdil, birleşime 10 dakika ara verdi. 
     Pakdil’in ara verdiğini açıkladığı sırada Unakıtan salona girdi. 
     
     ÖZYÜREK "UMARIM KAPIKULE’NİN HESABINI SORARSINIZ" 
     Dolaylı vergilerin harksız vergiler olduğunu belirten CHP’li Özyürek, "Vergi dairelerini kapatabilirsiniz çünkü akaryakıt istasyonlarından aynı parayı zaten topluyorsunuz" dedi. Kapıkule gümrüğünde ortaya çıkartılan rüşvet skandalına de değinen Özyürek, "Kapıkule gümrük yolsuzluğunun ortaya çıkması olumlu, umarım geldiği noktada dokunulmazlığın kaldırılması gerekirse bu meclis üzerine düşeni yapar ve rüşvete karışanlardan hesabın sorulmasına fırsat verir. Yalnız böylesine büyük rüşvet olayının nerede gerçekleştiğine bakmak lazım. En çok kaçak nerede oluyor, sigara alkol ve akaryakıtta. Bunlardan böylesine astronomik vergi alırsanız, kaçakçılığa çanak tutmuş fırsat vermiş olursunuz. Onun için Maliye Bakanı’nın uzaktan bakmayıp içine girmesi lazım" diye konuştu. 
     
</TEXT>
</DOC>
