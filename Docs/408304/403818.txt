<DOC>
<DOCNO> 403818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonyas06.html </URL>
<DATE> 2005/12/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bodrum'da UFO heyecanı 
</HEADLINE>
<TEXT>

     
     Yaşar ANTER BODRUM Muğla , DHA 
     
BODRUM'da geçen cuma gününden beri Datça ve İstanköy Adası arasında gökyüzünde beliren ve görenlerin UFO olduğunu iddia ettiği parlak cismi izlemek isteyen meraklılar dün gece sahillere ve yüksek tepelere akın etti. Yalı, Bitez ve Turgutreis beldelerinden iki saat izlenen hareketli cisim heyecan yaratırken, telefon yağmuruna tutulan jandarma bölgede araştırma başlattı. 
     Muğla'nın Bodrum İlçesi'nde geçen cuma günü 18.00- 19.35 saatleri arasında Yalı Beldesi açıklarında, Yunanistan'ın İstanköy Kos adası ile Datça Körmen Burnu arasında gökyüzünde beliren hareketli, parlak ışıklar saçan yuvarlak cisim, Yalı Beldesi'ndeki Valtur Park Otel'in Güvenlik Müdürü Emin Zeki Köseoğlu, güvenlik personeli Yücel Kavak ve Osman Karataş tarafından görüldü. Emekli astsubay olan Güvenlik Müdürü Köseoğlu'nun amatör kamerayla görüntülediği beyaz, oval ve ışık saçarak hareket eden cisim bölgede yaşayanlar arasında heyecan yarattı. Aynı cismin dört gün üst üste aynı saatlerde aynı bölgede görülüp kaybolduğunu söyleyen Köseoğlu, Yıllardır bu bölgede görev yapıyoruz, böyle bir cisim veya nesneyi ilk kez görüyoruz. Cuma akşamı görür görmez dikkatimizi çekmişti, bizden başka en az sekiz personel daha bu olaya tanık oldu. O bölgeden uçak geçmiyor, tekne olması mümkün değil, bir yıldız, UFO, bir uydu mu ne olduğunu bilmiyoruz. Konunun araştırılması için SİRİUS Uzay Bilimleri Araştırma Merkezi'ne durumu bildirip yardım istedim'' dedi. 
     Yalı Beldesi açıklarında dün saat 17.20 sıralarında gün batımının ardından yeniden ortaya çıkan, saat 19.20'ye kadar İstanköy Adası üzerinde zaman zaman ileri- geri hareket eden aşırı parlak ve yuvarlak cismi görmek isteyen Bodrumlular çoluk çocuk sahillere ve yüksek tepelere akın etti. Meraklılar ellerindeki dürbünlerle UFO olduğu iddia edilen parlaklığı heyecanla izledi, ne olabileceğine dair yorum yaparak fikir yürüttü. Vatandaşlar jandarmayı telefon yağmuruna tuttu. Bodrum jandarması da gelen yoğun telefonlar üzerine bölgede araştırma başlattı. 
     
</TEXT>
</DOC>
