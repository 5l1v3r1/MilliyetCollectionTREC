<DOC>
<DOCNO> 404000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko28.html </URL>
<DATE> 2005/12/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kretschmer Türk ekonomisinin yüzde 50'den fazlası kayıtdışı 
</HEADLINE>
<TEXT>

     AB Komisyonu Türkiye Delegasyonu Başkanı Büyükelçi Hans Jörg Kretschmer, Türk ekonomisinin yüzde 50'den fazlasının kayıtdışı olduğunu belirterek, ''Bunun için, etkili ve verimli vergi idaresinin oluşturulması, etkili bir denetim mekanizmasının sağlanması gerekiyor'' dedi. 
     Türkiye-AB mali işbirliği çerçevesinde Maliye Bakanlığı ile Almanya Maliye Bakanlığı ve İngiltere Gelir ve Gümrükler İdaresi ile ''Vergi İdaresinin Kapasitesinin Geliştirilmesi Projesi'' başladı. 
     Projenin tanıtımı, Maliye Bakanı Kemal Unakıtan, AB Komisyonu Türkiye Delegasyonu Başkanı Hans Jörg Kretschmer'in de katıldığı basın toplantısı ile yapıldı. 
     Toplantıda konuşan Kretschmer, Twinning eşleştirme Programı çerçevesinde yürütülecek projenin 1.6 milyon avroluk çok önemli bir proje olduğunu söyledi. 
     Proje ile Türk vergi idaresindeki bilgisayar destekli denetime katkı sağlanacağını anlatan Kretschmer, bu konuda Almanya ve İngiltere'nin deneyimlerinden faydalanılacağını kaydetti. 
     
     ''İYİ BİR VERGİ POLİTİKASI BENİMSENMELİ'' 
     Türkiye ekonomisinin yüzde 50'den fazlasının kayıtdışı olduğunu ifade eden Kretschmer, şöyle konuştu 
     ''Türkiye iyi bir vergi politikası stratejisi benimsemelidir. Vergi mevzuatının AB ile uyumlaştırılması için bir yol haritası sunulmalıdır. İkinci olarak da vergi denetçilerinin vergi mükelleflerine oranı iyileştirilmelidir. Vergi sistemi şeffaf olmalı, sahtecilik ve kaçakçılıkla ilgili tedbirler içermelidir. Hükümetler de vergi kaçakçılığını önleyici etkili tedbirleri yürürlüğe koymalı, adil vergilendirmeye yönelik politikalar uygulanmalıdır.'' Bir projenin, siyasi anlamda destek görmesi halinde daha başarılı olabildiğini ifade eden Kretschmer, söz konusu projeye verdiği destekten dolayı Maliye Bakanı Unakıtan'a teşekkür etti. 
     Kretschmer, AB'nin Türkiye'deki vergi reform çalışmalarını desteklemeye devam edeceğini sözlerine ekledi. 
     
     PROJE LİDERİ STASCHIK 
     Proje Lideri Klaus Staschik de projenin amacının Türk vergi sisteminin AB ile aynı seviyeye getirilmesi olduğunu kaydetti. 
     Vergi denetimi konusunda Almanya ve İngiltere'nin ciddi bir deneyime sahip olduğunu anlatan Staschik, Almanya'da 17 bin denetçi bulunduğunu, tüm denetçilerin bilgisayar ile çalıştıklarını ve bilgisayara dayalı denetimde son derece deneyimli olduklarını söyledi. 
     Söz konusu proje ile Almanya ve İngiltere'nin vergi sistemini Türkiye'ye getirmek gibi bir niyetleri olmadığına işaret eden Staschik, ''Türkiye'nin ihtiyaçlarına yönelik bir sistem getirmek istiyoruz'' dedi. 
     ''Bir işe Türk gibi başla, Alman gibi çalış ve İngiliz gibi bitir'' sözünü hatırlatan Staschik, projenin başarıya ulaşması için Almanya ve İngiltere'nin imkanlarını Türkiye'nin kullanımına açacaklarını bildirdi. 
     Proje Lideri Yardımcısı Andy Thompson da Türk vergi idaresinin yapısına ve ihtiyaçlarına uygun çözümler üretilmesi için çalışacaklarını ifade etti. 
     
     PROJE NASIL OLACAK 
     Vergi İdaresinin Kapasitesinin Geliştirilmesi Projesi, vergi ağında AB müktesebatını etkin bir şekilde uygulayabilmek için vergi idaresinin etkinliğinin artırılmasını amaçlıyor. 
     Projenin, ''mükellef çağrı merkezinin kurulması ve bilgisayar destekli denetim sisteminin geliştirilmesi'' olmak üzere 2 ayağı bulunuyor. 
     Mükellef çağrı merkezinin kurulması ile mükellef ve vergi idaresi arasındaki iletişimin geliştirilmesi hedefleniyor. 
     Bilgisayar destekli denetim sisteminin geliştirilmesi ile de denetimde bilgisayarlı uygulamaların yaygın kullanımı, vergi kurallarını ihlal eden mükelleflerin sistematik ve etkin bir biçimde tanımlanması risk profillerinin oluşturulması , vergi denetmenlerinin dizüstü bilgisayar sahibi olmaları, Türk vergi sistemine uygun yazılım oluşturulması hedefleniyor. 
     30 Kasım 2007 tarihine kadar sürecek proje çerçevesinde, Almanya ve İngiltere'den gelecek uzmanlar ile birlikte çalışılacak. Vergi idaresi uzmanları, Almanya ve İngiltere'de mevcut sistemin nasıl işlediğini yerinde görecekler, uygulamalara katılacaklar. 
     
</TEXT>
</DOC>
