<DOC>
<DOCNO> 407504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/siyaset/siy01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB kredisini üniversiteler kullanmadı 
</HEADLINE>
<TEXT>


Başbakan Recep Tayyip Erdoğan, üniversiteleri, "Hem ödenek yetersizliğinden yakınıyorlar, hem de AB'nin verdiği 200 milyon euronun yüzde 6'sını kullanıyorlar" diyerek eleştirdi 

ANKARA Milliyet 


Başbakan Recep Tayyip Erdoğan, ödenek yetersizliğinden yakınan üniversiteleri AB'den gelen kaynağın sadece yüzde 6'sını kullandıkları gerekçesiyle eleştirdi. 
Başbakanlık AB Eğitim ve Gençlik Programları Merkezi Başkanlığı'nın, "Avrupa ve Hareketlilik Bilinci" toplantısına katılan Erdoğan, AB'nin Türkiye'deki bilimsel araştırmalar için 200 milyon euro yaklaşık 320 milyon YTL üzerinde kaynak ayırdığını kaydetti. 
Erdoğan, "Bizim araştırmacılarımız, bunun sadece yüzde 6'sını kullandı. Kalanı Avrupa bütçesine döndü. Bunun hesabını ben mi vereceğim Önemli olan o girişimci ruhun her alanda yaygınlaşmasıdır" dedi. 
AB müzakere sürecine değinen Erdoğan, pek çok vatandaşın zihninde, "Bizi AB'ye alırlar mı " sorusunun yattığını da ifade ederek şunları söyledi 

Lüzumsuz tartışma 
"Bizim için artık tam üyelik süreci yoktur. Artık katılım ortaklığı süreci var. Saat geri saymaya başladı. Eninde sonunda bu iş gerçekleşecektir. Bugüne kadar AB ile müzakereler kamuoyu tarafından 'öteki' ve 'bizler' çerçevesinde ele alındı. Karşılıklı müzakereler tamamlanmamış olsa da Avrupa öteki değildir. Adı tam konmamış olsa da her vatandaşımız Avrupa vatandaşıdır. Avrupa, Türkiye'ye 3 - 4 saatlik mesafede olmasına rağmen Türkiye doğru tanınmıyor. Bizi olduğumuz gibi tanımıyorlar, çok farklı tanıyorlar, medya kalelerinden tanıyorlar." 
"Nasıl devlet eliyle ekonomik faaliyetler tek merkezden yürütülemiyorsa, fikri faaliyetler için de aynısı geçerlidir, geçerli olmalıdır" diyen Erdoğan, hükümet olarak, düşünce özgürlüğünün ve üretme özgürlüğünün önündeki her türlü engeli kaldırmaya kararlı olduklarını vurguladı. Erdoğan, "Biz daha önce insanlığa çok önemli katkılarda bulunduk. Bundan sonra da bunu yapacak zenginliğe sahibiz. Ancak bunu başarmak için kendi içimizde yaşadığımız lüzumsuz tartışmaları, boş polemikleri bir kenara bırakmamız gerekiyor" diye konuştu. 

Prof. Dr. Aras AB'ye üye olunca artacak 

Milli Eğitim Bakanı Hüseyin Çelik, hükümetin, 2003-2006 arasında programa katılım payı olarak 270 trilyon lira ödediğini söylerken, Ankara Üniversitesi Rektörü Prof. Dr. Nusret Aras, "bu paranın bir aidat olarak" değerlendirilmesi gerektiğini kaydetti. Aras şöyle konuştu "Türkiye, AB üyesi olmadığı için ancak başka bir AB üyesi ülkenin üniversitesinin daveti üzerine proje sunabiliyor. Direkt proje sunamıyor. Hiçbir zaman ilk kez girişilen bir işte tepe noktasına çıkılamaz. AB'ye üye olduğumuz zaman, ki daha 10 yıl var zaman ilerledikçe proje sayısı artacak." 


</TEXT>
</DOC>
