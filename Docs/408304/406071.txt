<DOC>
<DOCNO> 406071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur04.html </URL>
<DATE> 2005/12/23/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Sabiha Gökçen Havalimanı'nda uçakta yangın çıktı... 
</HEADLINE>
<TEXT>

     Sabiha Gökçen Uluslararası Havalimanı’nın kargo bölümünde park edilen ve 33 ton tekstil ürünü yüklü olan Boeing 707 tipi bir kargo uçağında çıkan yangın büyük çapta maddi hasara yol açtı. 
     AA muhabirinin aldığı bilgiye göre, Air Leone şirketine ait olan ve Batı Afrika’daki Sierra Leone ülkesi adına kayıtlı, 9L-LDU tescil işaretli, Boeing 707 tipi bir kargo uçağı, bavul ticareti kapsamındaki bagajlarını almak için Pendik Kurtköy’deki Sabiha Gökçen Uluslararası Havalimanı’na indi. 
     Havalimanının kargo bölümündeki park alanına yanaştırılan uçağa daha sonra tekstil ve plastik ürünlerinden oluşan 33 ton bagaj yüklendi. 
     Ancak mühürlenen bagajların yüklenip kapıların kapatılmasının ardından, saat 01.00 sıralarında uçakta henüz belirlenemeyen bir nedenle yangın çıktı. 
     Uçağın ön ve orta bölümü ile iç kısmındaki bagajlara sıçrayan yangına ilk müdahale, havalimanındaki itfaiye ekiplerince yapıldı. 
     Bu ekiplerin yangını söndürmede yetersiz kalması üzerine olay yerine takviye olarak Pendik, Tuzla, Kartal ve Ümraniye ekiplerinin de aralarında bulunduğu çok sayıda itfaiye ekibi gönderildi. Ayrıca Pendik Belediyesi’nden su tankı istendi. 
     
     YANGIN GÜÇLÜKLE SÖNDÜRÜLDÜ 

     Havalimanına ulaşan bu ekiplerin yardımıyla uçağın üst kısmı ile çeşitli yönlerinden su ve köpük sıkılarak müdahale edilen yangın yaklaşık 2 saatte kontrol altına aldı. 
     Bagajlardaki tekstil ve plastik malzemelerinin yanıcı özelliği olması nedeniyle güçlükle kontrol altına alınabilen ve 4 saatlik çalışmayla tamamen söndürülen yangın sonucu, uçakta büyük çapta maddi hasar oluştu. 
     Yangın çıkmaması halinde saat 06.00’da Kırgızistan’ın başkenti Bişkek’e gideceği belirtilen uçaktaki yangının nedeninin araştırıldığı belirtildi. 
     Havalimanın yetkilileri, uçakların kalktığı pistlere uzak bir alanda bulunan uçağın deposunda yakıt bulunduğunu, ancak özel bir yakıt olması yüzünden patlama ihtimalinin zor olduğu ve bir tehlike oluşturmadığını ifade ettiler. 
     Yetkililer, yangın yüzünden havalimanındaki uçuşlarda ise herhangi bir sorun yaşanmadığını kaydettiler. 
     
</TEXT>
</DOC>
