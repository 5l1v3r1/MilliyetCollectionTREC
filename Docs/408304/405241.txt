<DOC>
<DOCNO> 405241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/yas02.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Datça'da tekerlekli villalar kök salıyor 
</HEADLINE>
<TEXT>


Sit alanındaki Ovabükü'nde yapılaşma yasağını 'tekerlekleriyle' delen villalar, şimdi de temel atıyor 

ÖNAY YILMAZ İstanbul 

Türkiye'nin en güzel doğal koylarından biri olan ve sit alanı olduğu için yapılaşma izni verilmeyen Datça'ya bağlı Ovabükü'nde, yasayı delmeye çalışan bazı kişiler, ilginç yöntemlere başvuruyorlar. Bu yöntemlerden biri de "taşınabilir tekerlekli villa"lar... Tekerlekli villalar, haklarındaki yasal işlem gecikince, sabit konutlara dönüşüyor. Milliyet de 2 Ağustos 2005'te yayımlanan "Datça'da tehlikeli yapılaşma" başlıklı haberiyle bu olayı duyurmuştu. 
Ulaş Başar Gökçeli de Ovabükü'nde kendisine ait arsaya, imar izni olmadığı için ev yapamayınca, çareyi "tekerlekli villa"da bulanlardan. Taşınabilir olduğu için yasal engelleri aşmayı başaran Gökçeli, tekerleklerin yerine şimdi de temel attı. 
Datça Belediye Başkanı Erol Karakullukçu, tekerlekli villanın etrafının duvarla çevrilip sabitleştirildiğini belirterek, "Arazisine ruhsatlı bina yapamadığı için yasayı böyle delme yolunu bulmuş. Normal bir karavan koymaya yasal engel yok. Ama taşınabilir diye ev şeklinde karavan yapıp getiriyor. Karavanın taşınabilirliğinin tarifi yapılmadığı için yasadaki boşluktan yararlanıyor" diye konuştu. 

Plastik duvar 
Konuyla ilgili inceleme yaptıran Datça Kaymakamı Mustafa Kaya, şunları söyledi 
"İstedikleri an kaldırıp götürecekleri taşınabilir bir sistem olduğu için yasal engel yok. Bu beton temel gibi görünen duvar, plastikten yapılmış. Tekerlekler de plastik duvarın ardında kalmış. Burası hakkında Bayındırlık İl Müdürlüğü, kıyı, sit ve imar kanunlarına muhalefetten işlem başlatmış. Savcılığa ikinci bir suç duyurusunda daha bulunacağız." 




</TEXT>
</DOC>
