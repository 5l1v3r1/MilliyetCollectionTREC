<DOC>
<DOCNO> 406776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur25.html </URL>
<DATE> 2005/12/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Antalya'da doktor ihmali iddiası 
</HEADLINE>
<TEXT>

     Antalya’da bir kişi, 9 aylık hamile eşinin karnında öldüğü belirlenen bebeğin doktorlar tarafından yaklaşık 12 saat sonra operasyonla alındığını, bu nedenle eşinin zehirlendiğini iddia etti. 
     Fikret Kaya, sancıları artan 9 aylık hamile eşi Sabriye Kaya’yı 11 Aralık Pazar akşamı Antalya Devlet Hastanesi’ne götürdüğünü, eşinin acil serviste görevli doktorlar tarafından hemen tedavi altına alındığını söyledi. Doktorların daha sonra kendisine bebeğin anne karnında öldüğünü söylediğini belirten Kaya, bebeğin ertesi gün öğleden sonra sezaryenle alındığını savundu. 
     Doktorların, gece, ölü olduğunu bildikleri bebeği almak üzere operasyon yapmadıklarını ileri süren Kaya, şunları söyledi 
     "Eşim yaklaşık 12 saat hastanede bekledi. Operasyonun ardından zehirlendiği belirlendi ve Akdeniz Üniversitesi Hastanesi’ne sevk edildi. Şu anda ölüm kalım savaşı veriyor. Böbrek ve akciğerleri tahrip olmuş, yoğun bakımda. Hem diyalize bağlı, hem de solunum desteği görüyor." Kaya, olayda ihmali bulunan kişiler hakkında savcılığına suç duyurusunda bulunacağını belirtti. 
     Antalya Devlet Hastanesi Başhekim Yardımcı Sadi Hatipoğlu ise kendilerine henüz konuyla ilgili şikayet ulaşmadığını, ancak iddialarla ilgili çalışma yapacaklarını kaydetti. 
     Hatipoğlu, bebeğin anne karnında öldüğünün tespit edilmesi halinde, hemen alınması gerektiğini söyledi. 
     
</TEXT>
</DOC>
