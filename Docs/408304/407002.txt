<DOC>
<DOCNO> 407002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko31.html </URL>
<DATE> 2005/12/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Güler Nükleer enerji yatırımını özel sektörün yapmasını istiyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, nükleer enerji yatırımının prensip olarak özel sektör tarafından yapılmasını arzu ettiklerini bildirdi. 
     Bakan Güler, Bakanlıkta düzenlenen, Uluslararası Enerji Ajansı Baş Ekonomisti Dr. Fatih Birol'un sunumunu yaptığı ''Dünya Enerji Görünümü 2005 Raporu'' tanıtım toplantısına katıldı. 
     Güler, toplantıda yaptığı açıklamada, Birol'un yaptığı çalışmadan duyduğu memnuniyeti dile getirerek, sunumda, enerji politikalarında Ortadoğu ve Kuzey Afrika ülkelerinin konumunun değerlendirildiğini söyledi. 
     Birçok ödül ve özel hizmet nişanı alan Uluslararası Enerji Ajansı Baş ekonomisti Dr. Fatih Birol'un başarısından mutluluk duyduklarını ve bakanlık olarak kendisiyle iftihar ettiklerini anlatan Güler, Birol'un çalışmalarının, Türkiye'nin enerji arz ve talebiyle ilgili politikalarında ve yaptıkları çalışmaların revize edilmesinde olumlu katkı sağlayacağını belirtti. 
     Sunum sonrası gazetecilerin, nükleer enerji yatırımlarına ilişkin sorularını yanıtlayan Güler, yatırımın zamanında yapılması kadar bu yatırımın kimin tarafından yapılacağı konusunun da büyük önem taşıdığını vurguladı. 
     Nükleer enerji yatırımlarının hem parti hem de hükümet politikasında bulunduğuna işaret eden Bakan Güler, söz konusu yatırımlara karar vermiş durumda olduklarını bildirdi. 
     ''Biz bunun prensip olarak özel sektör tarafından yapılmasını arzu ediyoruz'' diyen Bakan Güler, ayrıca yapılacak yatırımın yapılış şeklinin de önemli olduğunu söyledi. 
     Yatırımın doğrudan doğruya özel sektör tarafından üstlenilebileceğine, o olmazsa, özel sektör kamu işbirliğiyle gerçekleştirilebileceğine işaret eden Güler, bu seçeneklerin olmaması durumunda da, o enerji yatırımının yapılması kararlaştırılmışsa, kamunun devreye gireceğini kaydetti. 
     Güler, ''Bizim tercihimiz özel sektör, rekabetçi piyasa ortamını arzu ediyoruz. İletim hariç diğer bütün fonksiyonların özel sektöre devrini ilke olarak kabul ettik'' diye konuştu. 
     
     ''1 AY İÇİNDE AÇIKLAMA YAPACAĞIZ'' 
     Nükleer enerji yatırımlarına ilişkin somut girişimlerin ne zaman başlayacağına yönelik bir soru üzerine de Güler, yaptıkları çalışmalar kapsamında yenilenebilir enerji yasasını çıkardıklarını ve 600'e yakın proje başvurusu aldıklarını anlattı. 
     Diğer projelerin de izin verme aşamasında olduğunu belirten Güler, nükleer enerji yatırımı konusunda da belli bir zaman olduğunu söyledi. 
     Bu konuda özel sektörle görüşmelerde bulunduklarını bildiren Güler, yatırımın ne zaman, nasıl yapılacağı konusunda çalışmalarına devam ettiklerini anlattı. 
     Bakan Güler, ''size açıklama yapacağımız bir çalışmamız var. Zannediyorum 1 aylık sürede bunu sizle paylaşabiliriz'' dedi. 
     Sunum konusunda da değerlendirmede bulunan Güler, enerji konusunda yeni alternatiflere yönelinildiğini, bu kapsamda yeni yatırım modellerinin yanı sıra yeni finansman modellerinin de önem taşıdığını vurguladı. 
     Yeni finansman modellerinin ortaya çıkmaması durumunda, özellikle gelişmekte olan ülkelerin çeşitli zorluklarla karşılaşacağını, dışa bağımlılıklarının artacağını ve zengin ile fakir arasındaki büyük farklılıklar meydana geleceğini belirten Güler, baş ekonomist Birol'dan, bu noktada da kalkınmakta olan ülkelere ışık tutan bir çalışma yapmasını istedi. 
     
</TEXT>
</DOC>
