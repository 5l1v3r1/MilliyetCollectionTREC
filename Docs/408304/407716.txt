<DOC>
<DOCNO> 407716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur19.html </URL>
<DATE> 2005/12/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
HSYK, bir hakimi meslekten ihraç etti 
</HEADLINE>
<TEXT>

     Hakimler ve Savcılar Yüksek Kurulu HSYK , bir hakimi meslekten ihraç ederken, bir Cumhuriyet savcısına da yer değiştirme cezası verdi. 
     Alınan bilgiye göre, Adalet Bakanlığı Teftiş Kurulu’nca eski Ermenek halen Bayburt Ağır Ceza Mahkemesi üyesi Mustafa Kemal Kısacık ile Eski Ermenek Cumhuriyet Başsavcısı halen Diyarbakır Cumhuriyet Bavcısı Lütfi Karabacak hakkında başlatılan soruşturma tamamlandı. 
     Adalet Bakanlığı Ceza İşleri Genel Müdürlüğü’nden disiplin cezası verilmesi istemiyle gelen dosyaları karara bağlayan HSYK, hakim Kısacık’ın, Hakimler ve Savcılar Kanunu’nun 69. maddesinin son fıkrasına göre meslekten ihracına karar verdi. 
     Söz konusu fıkra, "Disiplin cezasının uygulanmasını gerektiren fiil, suç teşkil etmezse ve hükümlülüğü gerektirmese bile mesleğin şeref, onurunu ve memuriyet nüfuz ve itibarını bozacak nitelikte görüldüğü takdirde meslekten çıkarma cezası verilir" hükmünü içeriyor. 
     HSYK, Cumhuriyet Savcısı Karabacak’a da yer değiştirme cezası verdi. 
     Kısacık ve Karabacak’ın bu kararlara itiraz hakkı bulunuyor. 
     İtirazı bir üst kurul olarak, 12 üyeden oluşan İtirazları İnceleme Kurulu karara bağlayacak. İtirazlar reddedilirse, HSYK’nın kararları kesinleşecek. 
     
</TEXT>
</DOC>
