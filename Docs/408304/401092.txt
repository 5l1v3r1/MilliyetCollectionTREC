<DOC>
<DOCNO> 401092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo26.html </URL>
<DATE> 2005/12/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hadzibegic'ten Türkiye'ye övgü... 
</HEADLINE>
<TEXT>

     Gaziantepspor Teknik Direktörü Faruk Hadzibegic, Türkiye'nin çok güzel bir ülke olduğunu vurgulayarak, ''Kendi ülkemde hiç bu kadar mutlu değildim'' dedi. 
     Kamil Ocak Stadı'nda basın toplantısı düzenleyen Hadzibegiç, Gaziantepspor'un deplasmanda Konyaspor karşısında aldığı yenilgiye ve Ankaragücü ile oynayacağı karşılaşmaya ilişkin değerlendirmelerde bulundu, gazetecilerin sorularını yanıtladı. 
     Hadzibegic, Konyaspor mağlubiyetiyle Turkcell Süper Ligi'nde ilk kez üst üste 2 yenilgi aldıklarını vurgulayarak, ''Deplasmanda kazanmaya alışmıştık. 5 maç kazandık yine kazanırız diye düşünüyorduk, ama olmadı. Rakibe bu kadar hediye verdiğiniz bir maçı kazanma olanağınız zaten olamaz'' dedi. 
     Konyaspor'un Gaziantepsporlu futbolcuların 3 kişisel hatasından 3 gol bulduğunu ve bu gollerle karşılaşmayı kazanmayı bildiğini ifade eden Hadzibegic, sözlerini şöyle sürdürdü 
     ''Futbolcularım bir anda öyle bir moral buldu ki 2 gol atmayı başardı. Maç 3-0 bitseydi bu büyük bir acımasızlık olurdu. 3-2 yine 3-0'a göre daha iyi. Bu yenilgi herkesin başına gelebilecek bir olay. 
     Futbol budur, kazandığınız zamanlar da olur, kaybettiğiniz zamanlar da. Bu yenilgi dünyanın sonu değil. Şimdi önümüzde 2 lig maçımız ve Fenerbahçe ile oynayacağımız kupa maçı var. Kendimizi bu maçlara odaklamamız gerekiyor.'' Hadzibegic, Gaziantepspor'un Turkcell Süper Ligi'nde oynadığı karşılaşmalar sonunda halen 20 puanının bulunduğunu, bu puanların tamamının hak edilerek alınmış puanlar olduğunu vurguladı. 
     
     ''TÜRKİYE GÜZEL BİR ÜLKE'' 
     Gaziantepspor taraftarlarının alınan yenilgiler sonrasında, takımı çalıştıran Gaziantepli teknik direktörlere dahi kendisine olduğu kadar sevgi ve saygı göstermediklerinin hatırlatılması ve görüşünün sorulması üzerine Hadzibegic, sevgi ve saygının karşılıklı olduğunu ifade etti. 
     ''Türkiye güzel bir ülke. Ben kendi ülkemde burada olduğu kadar mutlu değildim. Bunun için hep Türkiye'de bulunmaktan ve çalışmaktan onur duyduğumu söylüyorum'' diyen Hadzibegiç, Sevilla'da görev yaptığı yıllarda bu kentte kendinin adıyla 2 fan kulüp kurulduğunu belirtti. 
     Hadzibegic, Gaziantepspor-Ankaragücü karşılaşmasının skorunun ne olacağına ilişkin bir soru üzerine, sözlerini şöyle sürdürdü 
     ''Kendi sahamızda hiç kazanamadık. Bu bakımdan Ankaragücü ile önemli bir karşılaşma oynayacağız. Kazanırsak sahamızda ilk galibiyetimizi alırız ve herkes mutlu olur. 2-0 ya da 3-0 kazanırsak çok iyi olur, ama kazanalım yeter, skor hiç önemli değil. Çünkü sahamızda hiç kazanamadık.'' 
     
</TEXT>
</DOC>
