<DOC>
<DOCNO> 405212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/siyaset/axsiy01.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Firari uçak'larda Rum kontrolör kuşkusu 
</HEADLINE>
<TEXT>


Ulaştırma Bakanı Yıldırım, bildirimsiz olarak Türk hava sahasına giren uçaklar konusunda Kıbrıs Rum Kesimi'nin hatalı olabileceğini söyledi 

ANKARA Milliyet 


Türk hava sahası son bir ay içinde ikinci kez bildirimsiz bir uçuşa sahne oldu. 3 Kasım'da Mısır'dan kalkan Alman LTU şirketine ait bir uçağın, Türk hava sahasını güney-kuzey istikametinde bilgi vermeksizin geçmesine benzer bir olayın 2 Aralık'ta da yaşandığı ortaya çıktı. Güney Kıbrıs Rum Yönetimi'ne GKRY ait Limasol Havaalanı'ndan saat 17.00 civarında kalkan C-17 tipi bir ABD uçağı, Türk hava sahasının giriş noktası olarak tabir edilen "Tombı" üzerinden Türkiye'nin FIR hattına uçakların bir hava sahasından bir başka hava sahasına devredildikleri bölge hattı girdi. 
Uçuş izni olmayan uçak, Ankara Esenboğa Havaalanı'ndaki Yol Kontrol Merkezi'nce Türkiye'ye giriş yaparken, saat 17.15 sıralarında "radarda" fark edildi. Yol kontrol, uçakla defalarca telsiz teması kurmak istedi. Israrlara rağmen tanıtım yapılmayan uçak firari ilan edildi. 
Antalya üzerinden Güneydoğu istikametine yönelen uçağı, Diyarbakır Ana Jet Üssü'ne bağlı 2 F-16, Türk hava sahasının giriş noktasında karşıladı. Kimliği belirsiz uçak, F-16 pilotlarının tutumu karşısında, Kuzey Irak'a gittiğini bildirdi. Uçağın pilotu, Türk hava sahasının frekansına ilişkin ayarlamayı yapmaması nedeniyle böyle bir sorunun yaşandığını belirterek özür diledi. Ulaştırma Bakanı Binali Yıldırım, KKTC'deki Ercan Havalimanı'nda bu konuyla ilgili bir düzenleme yapılıp yapılmayacağı sorusunu şöyle yanıtladı "Ercan'la ilgili çalışıyoruz. Birkaç vaka oldu. Bunlar olunca bir şeyden şüphelendik, Rum tarafı hava trafik kontrolörlerinin ya bilgilendirmedikleri ya da yanlış bilgilendirdikleri endişesi var. Araştırma olmadan bu konuda kanaat oluşturamayız. Arkadaşlarımızı çalışıyor." 
Yıldırım, 2 Aralık'ta Türk hava sahasına bildirimsiz giren C-17 tipi uçağın CIA uçağı olup olmadığını bilmediklerini de belirtti. 


</TEXT>
</DOC>
