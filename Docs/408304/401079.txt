<DOC>
<DOCNO> 401079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo13.html </URL>
<DATE> 2005/12/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Gazeteciler Gökdeniz'i protesto etti 
</HEADLINE>
<TEXT>

     
     Ömür AVCI TRABZON,5 DHA 
     
YASA dışı bahis oynadığı için kendisine verilen 10 aylık cezası 6 aya indirilen Trabzonsporlu Gökdeniz, gazetecilerin protesto ettiği basın toplantısında, Her şey 7 Mart'ta yeniden başlayacak dedi. 
     Kendisine verilen ceza kesinleştikten sonra bugün bir basın toplantısı düzenleyeceğini açıklayan Gökdeniz'in dün akşam 2 ayrı televizyon kanalında görüşlerini açıklaması, gazeteciler arasında tepki yarattı. Mehmet Ali Yılmaz Tesisleri'nde yapılan basın toplantısına giden 15 televizyon ve yerel gazete mensubu, Gökdeniz'in içeri girmesinden sonra dışarı çıkarak tesisleri terketti. Gazetecilerin protestosu nedeniyle oldukça morali bozulan Gökdeniz, ropörtajlardan sadece kendisinin sorumlu tutulamayacağını belirtti. 
     Salonda kalan az sayıdaki basın mensubuna açıklama yapmak zorunda kalan Gökdeniz, konuşmasına, Böyle bir protesto olayının yaşanmasını istemezdim diyerek başladı. Gökdeniz, daha sonra şöyle konuştu 
     Yaşadağım ve yaşattığım bunca sıkıntıdan sonra kamuoyunun önüne çıkmak çok zor. Trabzonspor camiasından ve ailemden tekrar tekrar özür diliyorum. Zor günler geçirdim. Gökdeniz’i Gökdeniz yapan değerlere, beni sevenlere saygısızlık yaptım. Böyle bir hatayı yapan insanın her türlü cezaya da razı olması gerekiyordu. Hata, cezasız kalmaz. 
     
     BENİM İÇİN MİLAT'' 
     Yeniden futbol oynamaya başlayacağı 7 Mart 2006 tarihinin kendisi için bir milat olacağını belirten Gökdeniz, sözlerini şöyle sürdürdü 
     Kulübüme hizmet için bu olayı atlatmam gerekiyor. 7 Mart'tan itibaren hayatımda yeni bir sayfa açacağım. Hata yaptım ve üzüntüsünü çekmek zorundayım. Her sezon yaklaşık 34 maç oynayan bir oyuncu için en büyük ceza takım arkadaşlarını sahada yalnız bırakmaktır. Arkadaşlarım kulübün bu zor günlerinde sahada savaş verirken bunu kenardan izlemek beni kahrediyor. İdmanda bile kaybetmeye tahammül edemeyen bii insanın arkadaşlarını zor günlerde yalnız bırakması çok üzücü. 
     
     PRESTİJ VE MADDİ KAYBIM VAR'' 
     Zor günlerden yine kendi gayretiyle çıkacağına inandığını da belirten Gökdeniz, prestij ve maddi olarak kayıplara uğradığını vurgularken şöyle devam etti 
     Kaybettiklerimi geri alacak kişi, yine benim. İnsanlara bir koz verdim ve bunu geri almaya kararlıyım. Kendime bu konuda güvenim sonsuz. Önümde 3 ay var ve iyi hazırlanacağım. Kulübüme faydalı olmak istiyorum. Bu konu benim için bugün kapanacak. Geriye dönük bir şey düşünmek ve konuşmak istemiyorum. Tahkim Kurulu'nun verdiği karara saygı duyuyorum ve bu konuda yorum yapmayacağım. Kimsenin de yapmasını istemiyorum. Bugünden itibaren konuşmayacağım. Gerçekten yoruldum. Takımım ve ailem için en kısa sürede eski günlerime dönmek istiyorum. 
     
     OLUMSUZ TEZAHÜRAT BANA YAPILSIN 
     Hata yapanın kendisi olduğunu da kaydeden Gökdeniz, Türkiye’ye sesleniyorum. Ne kulübümün ne de takım arkadaşlarımdan birinin bu konuda suçu yok. Olumsuz tezahürat yapılacaksa, bana yapılsın. Bu olumsuzlukları göğüsleyecek güçteyim. Taraftarı sevindirmek, boynumun borcudur. Türkiye’de Trabzonspor’dan başka bir takımda forma giymem. Ama kulübüm beni satmak isterse, yurt dışına gidebilirim. Ömrümün sonuna kadar çalışsam, bu kulübe borcumu ödeyemem dedi. 
     
     FENERBAHÇE'YLE SÖZLEŞME İMZALAMAM DA YANLIŞTI'' 
     Fenerbahçe'yle sözleşme imzalamasının da yanlış olduğunu belirten Gökdeniz, açıklamasını, O zaman çok gençtim. Şimdi olaylara daha gerçekçi bakıyorum, daha olgun düşünüyorum. Biz ilçe takımı değiliz, bir şehir takımıyız. Bu kulübün büyüklüğünü herkes bilmek zorunda diye bitirdi. 
     
</TEXT>
</DOC>
