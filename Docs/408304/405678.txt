<DOC>
<DOCNO> 405678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko31.html </URL>
<DATE> 2005/12/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
OPEC Petrol üretimi azaltılabilir 
</HEADLINE>
<TEXT>

     Petrol İhraç Eden Ülkeler Örgütü OPEC , kuzey yarımküredeki kış koşullarının yarattığı yüksek talebin ardından, örgütün petrol üretimini 2006'nın 2. çeyreğinde azaltabileceğini bildirdi. 
     OPEC Başkanı ve Kuveyt Petrol Bakanı Şeyh Ahmed el-Fahd el-Sabah, Çin'e yaptığı ziyarette, kuzey yarımkürede hüküm süren kış koşullarının yarattığı yüksek talebin ardından OPEC'in ham petrol üretimini azaltabileceğini, bu gelişmenin, 2006 yılının 2. çeyreğinde olabileceğini tahmin ettiğini belirtti. 
     Örgütün 2006 yılının 1. çeyreği için üretim politikasında herhangi bir değişikliğe gitmeyi düşünmediğine dikkati çeken Şeyh Ahmed, petrol talebinin kışın sona ermesiyle birlikte düşeceğini ve bunun da fiyatları aşağıya çekeceğini söyledi. 
     OPEC Genel Sekreteri Adnan Şihabeddin de, kış mevsimi nedeniyle talebin zirvede olduğu bir dönemde, petrol piyasasının dengede olduğunu dile getirdi. 
     OPEC Başkanı Şeyh Ahmed ve OPEC Genel Sekreteri Adnan Şihabeddin'in, dünyanın en büyük 2. petrol tüketicisi konumunda bulunan Çin'de, petrol üreticileri ile tüketicileri arasındaki diyalogu daha derinleştirmek için bulunduğu kaydedildi. 
     
</TEXT>
</DOC>
