<DOC>
<DOCNO> 403089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy07.html </URL>
<DATE> 2005/12/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kretschmer'den Erdoğan'ın Güneydoğu açıklamalarına destek 
</HEADLINE>
<TEXT>

     AB Komisyonu Türkiye Delegasyonu Başkanı Büyükelçi Hansjörg Kretschmer, AB’nin, Başbakan Recep Tayyip Erdoğan’ın son aylarda Güney Doğu Anadolu Bölgesi’ne yaptığı ziyaretleri ve çözülmesi gereken bir mesele olduğu yönündeki açıklamalarını memnuniyetle karşıladığını söyledi. 
     Kretschmer, Mevlana’nın 732. Vuslat Yıldönümü Etkinlikleri’ne katılmak için geldiği Konya’da, Mevlana Kültür Merkezi’nden çıkarken gazetecilerin sorularını yanıtladı. 
     İlk defa böyle bir organizasyona katıldığını belirten Kretschmer, "Çok güzel bir müzik. Verilen mesajlar çok pozitif ve herkes tarafından paylaşılan mesajlar. Dünyadaki herkes sevgi ve barış mesajları etrafında toplanmalı. Özellikle insan haklarına ve temel özgürlüklere saygı mesajı... Mevlana’nın mesajları da bu yönde diyebiliriz" dedi. 
     Kretschmer, "alt ve üst kimlik" tartışmalarına ilişkin bir soru üzerine de şunları söyledi 
     "Ben şu an bu konularda detaylı tartışmalara girmek istemiyorum. 
     Ayrıca Sayın Başbakan’ın sözleri hakkında yorum yapmak da istemiyorum. 
     AB, Sayın Başbakan’ın son aylarda Güneydoğu’ya birkaç ziyarette bulunmasını ve çözülmesi gereken bir mesele olduğu yönündeki açıklamalarını memnuniyetle karşılıyor. Bunun dışında ayrıntılı bir tartışmaya girmek istemiyorum." 
     
</TEXT>
</DOC>
