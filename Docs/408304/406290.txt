<DOC>
<DOCNO> 406290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo17.html </URL>
<DATE> 2005/12/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kayserispor'un Gökhan tepkisi... 
</HEADLINE>
<TEXT>

     Golcü futbolcuları Gökhan'a yoğun transfer teklifleri yapılan Kayserispor yönetiminin siyasi baskıdan kesinlikle etkilenilmemesi yönünde karar aldığı bildirildi. 
     Kulüp Basın Sözcüsü Emre Ayan, AA muhabirine yaptığı açıklamada, başarılı oyuncuları Gökhan'la ilgili gerek menajerler, gerekse kulüpler nezdinde transfer tekliflerinin geldiğini söyledi. 
     Ancak, bu futbolcuyu kesinlikle bırakmak niyetinde olmadıklarını vurgulayan Ayan, siyasi baskı ve hatır ilişkilerine boyun eğmeme yönünde prensip kararı aldıklarını belirtti. 
     Geçtiğimiz hafta Gökhan'la 2008 yılına kadar mukavele uzattıklarını anımsatan Ayan, bu gelişmenin Gökhan'ın da Kayserispor'da çok mutlu olduğunun göstergesi olduğunu ifade etti. Ayan, şunları söyledi 
     ''Teknik heyetimiz de ne şartlarda olursa olsun Gökhan'ın gönderilmesini istemiyor. Ciddi hedefleri olan bir kulübüz. Bu doğrultuda hareket edeceğiz. Bu nedenle, Gökhan'a yapılan transfer tekliflerine kulağımızı tıkadık. Ayrıca, siyasi baskı ile hatır ilişkilerinden etkilenilmemesi yönünde dik duracağız. Kimse, bu oyuncu için bize başvurmasın.'' Sportif anlamda kentin daha önce yaşamadığı başarılara ulaştıklarını ve bunu değerlendirme arzusunda olduklarını anlatan Ayan, UEFA Kupası'na mutlaka katılacaklarına inandıklarını kaydetti. Ayan, ''Gökhan'ı UEFA Kupası'nda oynatacağız. Avrupa arenasında Gökhan'a çok ihtiyacımız olacak. Hedeflerimiz hep ileriye yönelik'' diye konuştu. 
     
</TEXT>
</DOC>
