<DOC>
<DOCNO> 406773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur22.html </URL>
<DATE> 2005/12/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tüp bebek merkezine giren hırsızlar embriyoları çalmadı 
</HEADLINE>
<TEXT>

     Erciyes Üniversitesi EÜ Tüp Bebek Merkezi’nde, hastalara ait bilgilerin bulunduğu iki bilgisayarın hafıza kartı çalındı. 
     AA muhabirinin aldığı bilgiye göre, sabah mesaiye başlayan görevliler, Gevher Nesibe Hastanesi’ndeki Tüp Bebek Merkezi’nin kilitli iki kapısının zorla açıldığını fark etti. 
     Hastane idaresinin başvurusu üzerine inceleme yapan Kayseri Emniyet Müdürlüğü olay yeri inceleme ekipleri, hasta kabul ve muayene odasındaki bilgisayarların kasalarının açıldığını gördü. 
     Bilgisayarların hafıza kartının çalındığını tespit eden ekipler, parmak izi çalışması yaptı. 
     Hırsız ya da hırsızların embriyoların bulunduğu odaya da girdiği, ancak herhangi bir zarar vermedikleri belirtildi. 
     Gevher Nesibe Hastanesi Başhekim Yardımcısı Doç. Dr. Muhammed Güven, AA muhabirine yaptığı açıklamada, hafıza kartları çalınan iki bilgisayarda hastalara ait bilgilerin bulunduğunu, ancak bilgilerin yedeklendiği için herhangi bir kaybın söz konusu olmadığını söyledi. 
     Gece gerçekleşen olayda, hırsız ya da hırsızların önce tüp bebek merkezinin ana giriş kapısının kilidini açtığını, ardından ikinci güvenlik kapısını açarak içeri girdiğini kaydeden Güven, hafıza kartlarının çalınmasının belli bir amaca yönelik olmadığını düşündüklerini ve olayı basit bir hırsızlık gibi değerlendirdiklerini belirtti. 
     Güven, "Embriyoların bulunduğu odaya giren hırsız ya da hırsızlar, embriyolara herhangi bir zarar vermemişler. Geçen hafta da Fizik Tedavi Ünitesi’nin bilgisayarları açılmış, hafıza kartları alınmıştı" diye konuştu. 
     
</TEXT>
</DOC>
