<DOC>
<DOCNO> 405836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/eko01.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Enflasyonla mücadele edelim derken ekonomi daraldı 
</HEADLINE>
<TEXT>


Bakan Şener, 'Merkez Bankası 40 milyar dolar alsaydı kur yüksek olurdu. Enflasyonda ekonomiyi daraltan bir politika izlendi' dedi 

ANKARA Anka 

Başbakan Yardımcısı Abdüllatif Şener, Merkez Bankası'nın MB uyguladığı para ve kur politikasını eleştirdi. Son 4 yıldır enflasyonun hedefin altında kaldığını belirterek, "Ekonomiyi ortaya koyduğumuz hedeften daha fazla daraltan bir politika izlenmiştir" diyen Şener, MB'nin 21 milyar dolar yerine 40 milyar dolar alması halinde kurun daha yüksek seyredeceğini savundu. Şener, "Enflasyon temel gösterge haline dönüştüğü takdirde kurun düşmesinden MB mutludur" dedi. 
CNN Türk'ün sorularını yanıtlayan Şener, MB'nin elinde döviz kurunu yukarı çekebilecek enstürmanlar bulunduğunu vurguladı. Şener, "Ancak MB ılımlı bir alım takvimi ve miktarı oluşturdu. Bu kurların yukarı çıkmasına yeterli olmadı" diye konuştu. 
MB'nin aldığı döviz miktarının 21 değil 40 milyar dolar olması halinde kurun yukarıda olacağını belirten Şener, "Elimizdeki iktisat politikası araçlarını hedef enflasyon düzeyine ulaşmak için kullanacağımızdan daha katı kullanıyoruz" dedi. 

'70 milyar dolar olmalı' MB'nin 45-47 milyar dolar civarında seyreden rezervinin büyük olmadığını anlatan Şener, "Bu rezerv artarsa, kur değişir mi Dalgalı kur sistemine aykırı olmayacak bir mekanizmayla kur yukarı çekilmiş olur" diye konuştu. 
Türkiye'nin rezerv düzeyinin 70 milyar dolar olması gerektiğini savunan Şener, "Enflasyona yarıyor. Kurun düşmesinden MB de mutludur" dedi. 

'Rezervler 50 milyar dolar oldu' IMF kredisi ve eurotahvil ihracı, Merkez Bankası'nın döviz rezervini 50 milyar dolara yaklaştırdı. Döviz rezervi 9 - 16 Aralık tarihleri arasında 2 milyar 373 milyon dolarlık artış göstererek 49 milyar 912 milyon dolarla rekor seviyeye ulaştı. 
IMF'nin serbest bıraktığı 1.6 milyar dolar ile Hazine'nin 350 milyon euro tutarındaki euro-tahvil ihracı rezervlerdeki artışa neden oldu. 



</TEXT>
</DOC>
