<DOC>
<DOCNO> 401238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/spo02.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yol verdi 
</HEADLINE>
<TEXT>


Fenerbahçe Teknik Direktörü Christoph Daum maç sonrası, "Başkan Aziz Yıldırım'la iyi bir ilişki içindeyim. Ancak durumumla ilgili farklı düşüncesi olan varsa oturur, konuşuruz" dedi 


Sarı - lacivertli takım, PSV Eindhoven'e yenilerek lige dönerken, Teknik Direktör Christoph Daum maç sonrası kafa karıştıran yorumlar yaptı. Alman hoca, "Daha önce Fenerbahçe'deki geleceğinizle ilgili Noel'de bir karar vereceğinizi söylemiştiniz. Bir kararınız var mı " şeklindeki soruya, "Ben böyle bir açıklama yapmadım. Başkan Aziz Yıldırım'la yakın ilişki içindeyim. Ancak benim durumumla ilgili farklı bir düşüncesi olan varsa bunu oturur, konuşuruz" yanıtını vererek zihinlerde soru işaretleri bıraktı. 
Daum maçla ilgili olarak ise son vuruşlarda başarılı olamayınca yenildiklerini söyledi. İlk maçtaki gibi oyunu kontrol ettiklerini ifade eden tecrübeli teknik adam, "İyi bir deplasman maçı oynadık. Eksik yönümüz gol atamamaktı. Bizim ihtiyacımız olan golleri PSV attı. Defansif, kontrollü futbolu iyi oynadılar. Bizim Avrupa'daki en büyük dezavantajımız yabancı sınırlaması. Bugün iki yabancımız sakatlandı. Onların yerine sahaya sürecek, Avrupa'da bu yükü kaldırabilecek Türk oyuncularımız yoktu. Bu sezon sadece Appiah'ı transfer edebildik. Sonuçta acı veren yenilgi aldık. Şimdi önümüzde ikisi ligde, biri kupada üç önemli maç var. Görevim kısa sürede oyuncuların toparlanmasını sağlamak" dedi. 
PSV'nin hocası Hiddink ise "Gol sayımız düşük ama doğru zamanda goller atarak gruptan çıktık. Ayrıca kısıtlı bütçeyle Şampiyonlar Ligi'nin en başarılı takımı olduk" açıklamasını yaptı. 

Pierre taş attı 

Maçı Hollanda televizyonuna yorumlayan Fenerbahçe'nin eski golcüsü Pierre van Hooijdonk, Teknik Direktör Daum'a sert mesajlar yolladı. Maçtan önce eski takım ardaşlarına başarı dileyen Pierre, Daum'la bir araya gelmekten yine kaçındı. Hooijdonk, konuyla ilgili olarak, "Arkamdan yalan konuşan birinin elini sıkmak istemedim. Fenerbahçe beni hayal kırıklığına uğrattı. Bana göre bu grup Fenerbahçe için mükemmeldi, ancak sonuncu oldular" ifadesini kullandı. 

Semih'e şok ceza 

Fenerbahçe'nin genç golcüsü Semih sezonun ilk yarısını kapadı. Profesyonel Futbol Disiplin Kurulu PFDK , sarı - lacivertli takımın, Galatasaray ile oynadığı derbide rakip takım taraftarlarına ve hakeme hakaret ettiği gerekçesiyle Semih'e 3 maç ceza verdi. Bu sürpriz ceza ardından dün akşam Nobre ve Anelka'nın da sakatlanmasıyla Fenerbahçe forvetsiz kaldı. Bu durum zorlu maçlar öncesi Teknik Direktör Daum'un elini kolunu bağladı. 


</TEXT>
</DOC>
