<DOC>
<DOCNO> 403216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/ekonomi/eko01.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom, Schröder'i maaşa bağladı 
</HEADLINE>
<TEXT>


Almanya'da iktidarı Merkel'e kaptıran Schröder, Alman - Rus ortaklı gaz şirketine 100 bin dolar maaşla danışman oldu. Almanlar tepkili 

CENK BAŞLAMIŞ Moskova 

Rusya'nın doğal gaz devi Gazprom, Rusya Devlet Başkanı Vladimir Putin'in yakın arkadaşı olan eski Almanya Başbakanı Gerhard Schröder'i çok yüksek bir maaşla işe aldı. 
Schröder'in, başbakanlık görevinden ayrılmasından birkaç gün önce Putin'le kuruluşuna imza attığı Kuzey Avrupa Gaz Boru Hattı Projesi'ni gerçekleştirecek Rus - Alman şirketinin danışma kurulu başkanlığına getirilmesi kesinleşti. 5 milyar dolarlık projeden birinci derecede sorumlu olacak Schröder'in maaşının 100 bin doları aştığı ileri sürülüyor. 

Siyasi tartışmalara yol açtı 
Geçen hafta çalışmalarına başlanan proje, gündeme gelmesinden bu yana siyasi tartışma yaratmış durumda. Schröder, Baltık ülkeleriyle Polonya'yı by - pass ederek Almanya'ya Rus gazı ulaştıracak hattın yapımını onaylaması nedeniyle tepki çekmişti. 
Eski başbakanın şimdi de çok yüksek bir maaşla projenin başına getirilmesi Almanya'da sert tartışmalara yol açtı. İnterfaks Ajansı'nın haberine göre Schröder, hakkındaki suçlamaları reddederek, "Ücretim böyle bir görevin gerektirdiği düzeyde olacak" demekle yetindi. 
Schröder, başbakanlık görevini üstlenmesinden sonra çok iyi derecede Almanca konuşan Putin'le yakın dostluk kurmuştu. İki lider ailece de görüşüyordu. 

'Evde oturup karımın tepesini mi attırayım ' FRANKFURT Milliyet 
Almanya eski Başbakanı Gerhard Schröder'in SPD , Alman - Rus Baltık Boru Hattı Projesi'nin danışma kurulu başkanlığına getirilmesi, Berlin'i karıştırdı. Alman politikacılar, başbakanlığı döneminde imza attığı bir projenin danışma kurulu başkanlığını kabul edeceğini açıklayan Schröder'i eleştiri yağmuruna tuttu. Başbakan Angela Merkel de bu tepkilere hak verdiğini belirtti. 
Schröder'in partisi SPD'nin Meclis Grup Başkanı Peter Struck, "Ben bu işi kabul etmezdim" derken, partinin sol kanadından Andreas Nahles de, Schröder'in planını talihsizlik olarak nitelendirdi. Schröder ise kendisini şöyle savundu 
"Doğru bulduğum söz konusu projeyi geçmişte de destekledim. 61 yaşındayım ve çalışmak istiyorum. Evde oturup, karımın tepesini attırmak istemiyorum." Bu arada Bochum Savcısı Helmut Siekmann, Schröder'in bu görevi kabul etmesi halinde suç işleyebileceğini belirtti. 


</TEXT>
</DOC>
