<DOC>
<DOCNO> 404268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun32.html </URL>
<DATE> 2005/12/17/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İsrail uçağı Gazze'ye füze attı 1 ölü, en az 3 yaralı 
</HEADLINE>
<TEXT>

     Bir İsrail uçağının, Gazze Şeridi'nin güneyinde giden bir araca füze atması sonucu bir kişinin öldüğü, en az 3 kişinin yaralandığı bildirildi. 
     Filistinli güvenlik kaynakları ve görgü tanıkları, saldırıda, Han Yunus kenti yakınlarında aracı kullanan 25 yaşındaki Halid Ebu Sitta adlı Ebu El Reeş Tugayları'nın üst düzey üyesinin öldüğünü kaydettiler. 
     Bu arada öfkeli kalabalığın, füzenin paramparça ettiği araçtan Sitta'nın cesedini çıkararak, kimliğinin belirlendiği morga götürdükleri belirtildi. 
     El Fetih hareketine bağlı silahlı grup Ebu El Reeş Tugayları, İsrail'e füze atan gruplar arasında bulunuyor. 
     Bu tür saldırıların arkasındakileri yakalayacağını ve öldüreceğini açıklayan İsrail, geçen çarşamba Gazze Şeridi'nde yine bir araca düzenlediği saldırıda 4 militanı öldürmüştü. 
     Militanlar, bugün Gazze yakınlarındaki bir İsrail çiftliğine roket atmış İsrail ordusu da bu saldırıya Gazze'nin kuzeyindeki açık arazilere top mermisi atarak karşılık vermişti. Saldırılarda can kaybı ve yaralanan olmadığı bildirilmişti. 
     İsrail, 38 yıldan sonra geçen eylülde Gazze Şeridi'nden çekilmişti. 
     
</TEXT>
</DOC>
