<DOC>
<DOCNO> 406540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/dunya/adun.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamdan kurtaran AIDS pazarlığı 
</HEADLINE>
<TEXT>


Libya Yüksek Mahkemesi, 5 Bulgar hemşire hakkında, Libyalı 426 çocuğa HIV bulaştırdıkları gerekçesiyle verilen idam cezasını, Bulgar yönetiminin yüklü tazminat ödemeyi ve bir AIDS hastanesi kurmayı önermesi sonucunda bozdu 

DIŞ HABERLER SERVİSİ 


Libya Yüksek Mahkemesi, Libyalı 426 çocuğa AIDS hastalığına neden olan HIV'yi kasıtlı olarak bulaştırmak suçundan 5 Bulgar sağlık görevlisi ve bir Filistinli doktor hakkında 2004 mayısında verilen idam cezasını bozdu. Filistinli doktorla birlikte 1999'dan bu yana Libya'da tutuklu bulunan Bulgar hemşirelerin yeniden yargılanmasını ve büyük olasılıkla serbest bırakılmalarını sağlayacak karar, sağlık görevlilerini ölümden kurtarmak için yoğun çaba harcayan Bulgaristan ile Libya arasında, ABD ve Avrupa Birliği'nin de katıldığı çetin bir pazarlık sürecinin sonucu ortaya çıktı. Bulgaristan ve Libya'nın dünya kamuoyundan ayrıntılarını gizlediği, ancak ana hatları basına sızan anlaşmaya göre Bulgaristan yönetimi Libyalı çocukların ailelerine çok yüklü bir tazminat verecek ve Libya'da bir AIDS hastanesi kuracak. 
Bingazi'deki hastanede HIV bulaşan 426 çocuktan bugüne dek 50'si AIDS'ten ölmüş bulunuyor. 
Yüksek Mahkeme Başkanı Ali Alus, "Mahkeme, hemşireler ve doktorun yaptığı temyiz başvurusunu kabul etti ve davayı yeniden görüşülmek üzere alt mahkemeye geri gönderdi" dedi. Bulgar hemşirelerin avukatı Hari Haralampiev ise "kararın son derece umut verici olduğunu" belirterek, "alt mahkemenin yeniden yargılama sürecinde idam kararından vazgeçerek, Bulgar hemşirelerin suçsuzluğunu kabul edeceğine inandığını" söyledi. Alt mahkemenin, davayı gelecek ay yeniden ele alması bekleniyor. 
Bu arada Bulgaristan Cumhurbaşkanı Georgi Pırvanov, Noel dolayısıyla yaptığı bir açıklamada, bu Noel'in Libya'daki Bulgar hemşirelerin hapiste geçirecekleri son Noel olacağını umduğunu belirtti. Pırvanov, "Ancak bu iş Bulgaristan'a çok pahalıya mal olacak" diye konuştu. Pırvanov daha fazla ayrıntı vermedi. 

Sofya'nın girişimleri 
Son iki ay içinde Bulgaristan'dan giden üst düzey heyetler, Libya'da Bulgar hemşirelerin haklarında verilen idam hükmünün kaldırılması için Libyalı yetkililerle pazarlıklarını sürdürüyorlardı. Bu pazarlıklarda anlaşmaya varılan noktalar arasında, virüs bulaşmış çocukların ailelerine Bulgaristan tarafından maddi yardım yapılmasının yanı sıra Bulgaristan'ın Libya'da AIDS'le mücadele için özel bir araştırma hastanesi kurması da yer alıyor. 
Yeniden yargılanacak olan sağlık personeli, kurşuna dizilmek suretiyle idam cezasına çarptırılmalarına neden olan dava süreci boyunca suçsuz olduklarını belirtmiş ve çocuklara HIV bulaşmasına, çalıştıkları hastanedeki olumsuz hijyen şartlarının neden olduğunu öne sürmüşlerdi. 

Lockerbie için 2.7 milyar dolar ödemişti 

Son yıllarda Batı ile ilişkilerini normalleştirme yönünde adımlar atan Libya lideri Muammer Kaddafi, ülkesinin izolasyonunu ortadan kaldırmak için milyarlarca dolar tazminat ödemeyi kabul etmişti. Kaddafi, Libyalı terörist Abdülbaset Ali Mohmed el Megrahi'nin koyduğu bombanın patlaması sonucu 1988'de İskoçya'nın Lockerbie kenti yakınlarına düşen Pan Am uçağında ölen 270 kişinin yakınlarına 2.7 milyar doların yanı sıra, ülkesinin suçlandığı bazı terör eylemlerinde ölen kişilerin yakınlarına önemli miktarlarda tazminat vermişti. 

TEPKİLER 
Bulgaristan'da sevinç Libya'da hüzün 

Bulgaristan Cumhurbaşkanı Georgi Pırvanov Davanın yakında kapanmasını umuyoruz. 
Bulgaristan Dışişleri Bakanlığı sözcüsü Dimitar Tsançev Yeniden yargılama ve ölüm cezasının bozulmasının, mahkemedeki ağır usul ihlallerinin kabul edilmesi anlamına geldiği sürece, karara ilk tepkilerimiz olumlu. 
Hemşirelerin savunma avukatı Hari Haralampiev Haberler iyi. Mahkemenin kararı, her şeyin baştan başladığı anlamına geliyor. 
HIV'li bir Libyalı kızın babası Muhammed Salah Nihai hüküm gecikiyor ve ailelerin acısı büyüyor. Bu karar, çocuklarının yavaş yavaş ölüşünü izleyen aileleri üzüyor. 
HIV'li çocuk aileleri birliği başkanı Ramdane Fitouri Bu karar acımızı uzatıyor. 
ABD Dışişleri Bakanlığı sözcüsü Justin Higgins Çözüme ulaşmak için uluslararası camia Libya ile işbirliği yapıyor. Sağlık görevlilerinin ülkelerine dönmeleri için bir yol bulunması gerekiyor. 
Avrupa Konseyi Genel Sekreteri Terry Davis Kararı memnuniyetle karşılıyoruz. 
Cambridge Üniversitesi Kuzey Afrika ve Ortadoğu uzmanı George Joffe Sağlık görevlilerinin serbest bırakılacağı bence kesin. Bunun, ABD, AB ve Bulgaristan'ın kurbanlara tazminat ödemek için fon oluşturmaya karar vermesiyle ulaşılan çözümün bir parçası olduğunu düşünüyorum. 


</TEXT>
</DOC>
