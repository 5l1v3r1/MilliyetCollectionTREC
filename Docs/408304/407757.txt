<DOC>
<DOCNO> 407757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sontur63.html </URL>
<DATE> 2005/12/29/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Eskişehir Büyükşehir Belediyesi'nden 'Genelev' açıklaması 
</HEADLINE>
<TEXT>

     Eskişehir Büyükşehir Belediyesi, kent merkezinde bulunan genelevle ilgili, ''Büyükşehir Belediyesi kentin yıllardan beri sorunu olan bu konuyla ilgili işleri, halkın istekleri doğrultusunda ve tamamen yasal prosedür ile usulleri izleyerek yerine getirmiştir'' şeklinde açıklama yaptı. 
     Eskişehir Büyükşehir Belediye Başkanlığı'ndan yapılan yazılı açıklamada, şehrin ortasında, yüzlerce aile konutu ve okullar arasında faaliyet gösteren genelevinin kentdışına yapılan yeni yerlere taşınmamasının sorumlusunun, belediye dışındaki kurumlarda aranması gerektiği ifade edildi. 
     Açıklamada, şöyle denildi 
     ''Genelevinin şehirdışında yapılan tesislere taşınmasının önündeki engellerin, il yönetimine bağlı iki güvenlik örgütünün sorumluları ile bunlara söz geçirilememekten kaynaklanmaktadır. 
     Sayın Vali, konuyu çok iyi bilmektedir ve artık emrindeki bazı kişilere otoritesini kullanmanın zamanı gelmiştir. Aksi takdirde ilkokul öğrencilerinin gelip geçtiği, yüzlerce ailenin perdelerini kapayarak oturmak zorunda kaldıkları konutların arasında halen yapılmakta olan ve gözlerden uzak olması gereken bir ticareti aleniyete dökmenin yol açacağı sosyal ve ahlaki zafiyetlere devletçe göz yumulmuş olacaktır. Büyükşehir Belediyesi kentin yıllardan beri sorunu olan bu konuyla ilgili işleri, halkın istekleri doğrultusunda ve tamamen yasal prosedür ile usulleri izleyerek yerine getirmiştir. Buna rağmen, konunun bazı görevlilerin tutumu ile halkın gözünde devlet zafiyeti haline getirilmesinin sorumluları, Büyükşehir Belediyesi dışında aranmalıdır.'' 
     
</TEXT>
</DOC>
