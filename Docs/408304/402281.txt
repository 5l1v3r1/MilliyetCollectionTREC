<DOC>
<DOCNO> 402281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/yazar/tamer.html </URL>
<DATE> 2005/12/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Damlaya damlaya göl de olur, siyasi linç de... 
</HEADLINE>
<TEXT>


Van Üniversitesi rektörü Prof. Dr. Yücel Aşkın'ın ne kadar seveni varmış meğer... 
Önüme o kadar çok belge - bilgi yığıldı ki, son birkaç gündür okuduğumu anlayamaz, anlatılanı kavrayamaz hale geldim. Yağan telefonlar, beni serseme çevirdi. 
Bu köşe kendiliğinden, Prof. Aşkın'a yapılan hukuk dışı muamele karşısında, çaresizliğin suçluluğunu duyanların haberleştikleri "hazin bir iletişim adresi" haline geldiğine göre, Yalçın Bayer'in 7 aralık günkü Hürriyet'te "Prof. Aşkın'ın tutuklanmasının ardındaki gerçekler" başlıklı okur mektubunu, aklınızın bir köşesinde tutmanızda yarar var. 
Dikkatinizi çekerim Mektubu yazan bir AKP'li. 
Mektupta "Hoca" diye anılan, Van Üniversitesi'nde ders vermek üzere ODTÜ'den gelen jeoloji mühendisi bir profesör. 
Konunun Prof. Aşkın'la doğrudan ilgisi yok. Ancak 1996'daki bir ihalenin hesabının neden 2005'te sorulduğunun izini sürerken, ipuçlarından biri olabilir pek l ... 
Özetliyorum 

Arazi kapışması mı 
"2003'de ODTÜ'den Van Üniversitesi'ne gelen bir profesör, Van'da biz AKP'lilerin de gözünü açtı. 
Bu hoca, 1.5.2003 Bingöl depreminden bir gün önce TV'de, 'Deprem sadece Çeltiksuyu Ovası ve bitişiğindeki ovaları yıkar. Yamaçlara dokunmaz' dedi. Ertesi gün deprem oldu ve hocanın dediği yerlerin dışında hiçbir yerde yıkım olmadı. 
Ancak depremden 8 gün sonra Bingöl'e gelen 2'si Türk, 7'si Amerikalı 9 deprem profesörü, 'Bingöl ovalarında zemin sorunu yok. Sorun binalardadır,' diyerek ovalarımızın katledilmesinin yolunu açtılar. Ve hemşerimiz Milli Eğitim Bakanı Hüseyin Çelik ile Bitlis Milletvekili eski Bayındırlık Bakanı Zeki Ergezen, depremde yıkılan 146 okulu, yine yıkıldığı ovalara yaptırdılar. 

Ovayı imara açamayınca... 
Bir süre sonra da, 2003'te parası ayrılan Van Toplu Konutları'nın, Van AKP İl Başkanı Ebubekir Bey'in sahipleri arasında olduğu ovaya yapılmasına karar verildi. Çelik dahil tüm Van milletvekilleri, toplu konutların ovaya yapılması kararını desteklediklerini defalarca açıkladılar. 
Bu fikre karşı duran ve konutların kaya zeminli Hazine arsasına yapılmasını öneren hocaya, biz AKP'liler de Ovaya yapılacak konutlara hiçbirimiz üye olmayarak destek verdik. 
Sonuçta yetkililer, yarısını ovaya ve yarısını da kaya zemine yaptırmak üzere geri adım atarak ihaleye çıktılar. Hoca yine direndi 'Ekip biçebileceğimiz ovaları imara açmak, anayasal suçtur. Oralara kümes yapılmasına bile izin vermem. Kaldı ki ovaya inşaat, en az 1 trilyon TL daha pahalıdır ' 

Ayaklanmaya çağrı 
30.12.2003'de ihale, konutların 593'ü ovaya, 593'ü de kaya zemine yapılacak şekilde sonuçlandırıldığında gördük ki, ovaya inşaat ihalesi hocanın dediği gibi 1.4 milyar TL daha pahalı. Oysa o güne kadar biz de, ovaya inşaatın daha ucuza yapılabileceğini sanıyorduk. 
Devam eden günlerde hoca, 'Ovaya yapılması ihale edilen 593 konutun da, önerilen kayalık Hazine arazisine yapılmasına karar verilinceye kadar milletvekillerinizi Van'a sokmayın' diye Van halkına yerel TV'lerden çağrı yaptı. Bizler de hocaya desteğimizi sürdürünce, bir geri adım daha atılarak inşaat aynı ihale parasına, Toplu Konut sayısı ikiye katlanarak, önerilen kayalık alanda tamamlandı." 



</TEXT>
</DOC>
