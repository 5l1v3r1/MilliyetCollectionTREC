<DOC>
<DOCNO> 400457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/soneko08.html </URL>
<DATE> 2005/12/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
SPK'nın AB'ye uyum partneri Almanya olacak... 
</HEADLINE>
<TEXT>

     Hüseyin Tunçay 

Sermaye piyasalarının Avrupa Birliği'ne AB uyumun partneri Almanya olacak. 
     A.A muhabirinin Sermaye Piyasası Kurulu SPK yetkililerinden aldığı bilgiye göre, iki yıllık bir süreci kapsayacak olan eşleştirme Twinning proje önerisinin hazırlanması aşamasında, AB fonlarından teknik yardım sağlanırken, geçen yıl 50 gün süreli olarak yabancı üç sektör uzmanı ile çalışma yapıldı. 
     Söz konusu uzmanlar tarafından eksiklik analizi raporu ve eylem planı hazırlandı, gerçekleştirilen çalıştay sonrasında eksiklik analizi raporu, eylem planı ve proje önerisi tamamlandı. 
     Gelinen aşamada, eşleştirme yapılacak ülke Almanya olarak belirlenirken, proje kapsamında yürütülecek çalışmalarla AB mevzuatıyla tam uyumlu bir mevzuat hazırlanacak. Yine aynı dönem içinde, AB mevzuatıyla uyumlu Türk sermaye piyasası mevzuatının uygulanmasında gerekli bilgi işlem altyapısına ilişkin yabancı uzmanlardan ilave teknik destek sağlanacak. Projenin bu ay başlaması öngörülüyor. 
     
     TEKNİK YARDIMLAR 
     SPK'nın, AB'ye uyum çalışmaları yürütülürken, üye ülkelerin ya da AB Komisyonu'nun mevzuat uyumuna yönelik olarak sunduğu teknik yardımlardan yararlanmak üzere girişimleri de sürüyor. 
     Bu kapsamda, alınan kısa süreli teknik yardımların yanı sıra, SPK'nın geçen yıl geliştirdiği ve AB Komisyonu tarafından da uygun görülen 2 yıllık bir süreci kapsayacak olan projesi bulunuyor. 
     Kısa süreli teknik yardımlar kapsamında, Avrupa Komisyonu'nun Genişlemeden Sorumlu Genel Müdürlüğü altında faaliyet gösteren Teknik Yardım Bilgi Paylaşımı Ofisinden TAIEX içeriden öğrenenlerin ticareti, yatırımcıları koruma fonu, emeklilik fonları, menkul kıymetlerin saklanması, piyasanın kötüye kullanımı konularında teknik yardım sağlandı, AB düzenlemeleri ve ülke uygulaması konusunda uzman desteği alındı. Ayrıca finansal raporlama ve muhasebe standartları konusunda Hollanda'dan teknik yardım alındı. 
     
     MEVZUAT UYUMU 
     SPK'nın mevzuat uyumuna yönelik çalışmaları, Ulusal Program çerçevesinde, ''Hizmetlerin Serbest Dolaşımı'', ''Sermayenin Serbest Dolaşımı'' ve ''Şirketler Hukuku'' alt bölümlerinde yer alan taahhütlere paralel biçimde sürdürülüyor. 
     Ayrıca, sermaye piyasası mevzuatı çerçevesinde yapılan tüm düzenleme çalışmalarında mutlaka AB düzenlemeleri de dikkate alınırken, AB'nin sermaye piyasası mevzuatına yönelik yeni düzenlemeleri de sürekli biçimde takip ediliyor. 
     Bu çerçevede bugüne kadar halka açık anonim ortaklıklar, kurumsal yatırımcılar, aracı kuruluşlar, bireysel yatırımcılar ve borsalar, diğer sermaye piyasası kurumları ve piyasalara yönelik bir dizi düzenleme yapıldı. 
     
     SERMAYE PİYASASI KANUNUNDA DEĞİŞİKLİK ÇALIŞMALARI 
     Ayrıca, Sermaye Piyasası Kanununun AB'ye uyumlu hale getirilmesi ve değişen piyasa ihtiyaçlarına cevap vermesi kapsamında Sermaye Piyasası Kanunu değişiklik çalışmaları başlatıldı. 
     Bu çalışmalar sonucunda oluşturulan taslak metin piyasa katılımcıları ve tüm çevrelerin görüşüne açılırken, gelen görüşler çerçevesinde taslak metin üzerindeki çalışmalar sürdürülüyor. 
     
</TEXT>
</DOC>
