<DOC>
<DOCNO> 405633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sondun32.html </URL>
<DATE> 2005/12/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bolivya ve İspanya, telefon şakası krizini çözmeye çalışıyor 
</HEADLINE>
<TEXT>

     Muhabiri, Bolivya devlet başkanlığı seçimlerini kazanan sosyalist lider Evo Morales'e telefon ederek, İspanya Başbakanı Jose Luis Rodriguez Zapatero'yu taklit ederek konuşan COPE radyosuna tepkiler büyüyor. 
     İspanya Dışişleri Bakanı Miguel Angel Moratinos, bu sabah Bolivya'nın Madrid Büyükelçisi Alvaro Pozo ile görüştü. 
     Daha sonra, COPE radyosunun sahibinin İspanyol Başpiskoposlar Konferansı olmasından dolayı, Vatikan'ın Madrid'deki Papalık elçisi Manuel Monterio de Castro Dışişleri Bakanlığı'na çağırıldı. 
     Bu arada, radyonun yaptığı şakayı ''Bolivya halkına hakaret'' olarak değerlendiren Bolivya Dışişleri Bakanlığı, ''Bu tip olaylar, ülkenin gelecekteki devlet başkanının imajına zarar veriyor, ikili ilişkileri de alt üst edebilir'' açıklamasında bulundu. 
     Bolivya Dışişleri Bakanlığı'nın ayrıca, İspanya'nın La Paz Büyükelçisi Francisco Montalban'ı konuyla ilgili olarak bakanlığa çağırdığı bildirildi. 
     Öte yandan İspanyol hükümet kaynaklarından yapılan açıklamada, Zapatero'nun dün Morales'i ''gerçekten'' telefonla arayarak, tebrik ettiği ve ''kabul edilemez'' bulduğu radyo şakasından dolayı üzüntülerini ilettiği duyuruldu. 
     COPE radyosunun bir çalışanı kendisini Başbakan Zapatero gibi tanıtıp Morales ile görüşmüştü. 
     
</TEXT>
</DOC>
