<DOC>
<DOCNO> 402575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonyas03.html </URL>
<DATE> 2005/12/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sigarayı bir haftada bıraktıran ürün piyasada 
</HEADLINE>
<TEXT>

     Konya'da bir firma, tamamen doğal bitkilerden üretildiği ve tiryakilerin 7 günde sigarayı bırakmasını sağladığı iddiasıyla 'Tek Umut' isimli bir ürünü piyasaya sürdü. 
     Merkezi Konya'da bulunan bir bitkisel ürün şirketinin Müdürü Süleyman Karağlı, AA muhabirine yaptığı açıklamada, sigaranın içerdiği zararlı maddeler nedeniyle başta kanser olmak üzere birçok hastalığa ve ölümlere neden olduğunu belirtti. 
     Sigara içenlerin kansere yakalanma riskinin içmeyenlere göre yüzde 50 daha fazla olduğunu, yüzde 75 oranında daha çabuk yaşlandığını, yüzde 30 oranında cilt bozukluklarına maruz kaldığını ifade eden Karağlı, ''Buna karşın, Türkiye'de halen sokaklarda caddelerde, işyerlerinde sigara içilmeye devam ediliyor. Bu durum, hem toplum sağlığı hem de ülke ekonomisi için büyük bir kayıptır'' dedi. 
     Karağlı, birçok tiryakinin sigaranın tüm zararlarını bildiğini ve bırakmak istediği halde bu alışkanlıktan kurtulamadığını belirterek, şunları kaydetti 
     ''Sigarayı bırakmak isteyip de kurtulamayan tiryakiler için, tamamen bitkisel ürünlerin karışımından oluşan bir ürün geliştirdik. Emekli bir binbaşının yaptığı araştırmalar sonucu geliştirilen bu ilaç, meyan balı, karabaş otu, karanfil, polen, defne, nane gibi 30'a yakın bitkinin karışımından oluşmaktadır. Ürün, tiksindirici özelliği sayesinde tiryakilerin 7 günde sigarayı bırakmasını sağlıyor. Sadece sigarayı bırakma isteğinin olması yeterlidir. Bu istek olduğu takdirde, ilacın başarı oranının yüzde 99 olduğunu söyleyebiliriz.'' Tek Umut adını verdikleri ürünün dilin üzerine bir miktar konulup eritilerek kullanıldığını bildiren Karağlı, günün belli saatlerinde kullanılan bu ürünün, 5-10 saniyede sigaraya karşı tiksinme duygusu verdiğini savundu. 
     Karağlı, sigara kullanımının aniden bırakılmasına bağlı olarak dudaklarda morluk veya yanma gibi çeşitli yan etkilere karşı da duman gargarası yapıldığını belirterek, şöyle devam etti 
     ''Bu duman gargarasında, bir sigaranın dumanı yutulmadan ağızda bir süre tutuluyor. Bu sayede sigaranın bırakılması sonucunda oluşacak yan etkisi de ortadan kaldırılıyor. Sigara tiryakileri için Tek Umut'u 60 YTL'den satışa sunuyoruz. Vatandaş ürüne büyük ilgi gösteriyor. Yurtdışına bile numune olarak ürün gönderdik. Ürünü kullananların tepkileri ise çok güzel.'' 
     
</TEXT>
</DOC>
