<DOC>
<DOCNO> 406945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun16.html </URL>
<DATE> 2005/12/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bağdat'ta binlerce kişi seçimi protesto için sokaklarda 
</HEADLINE>
<TEXT>

     Irak'ta 15 Aralık'ta yapılan seçimlerin ardından, ulusal birlik hükümeti kurulması olasılığını ele almak amacıyla yarın ülkenin kuzeyinde bir toplantı yapılmasının planlandığı bildirildi. 
     Irak Devlet Başkanlığı makamından yapılan açıklamada, Celal Talabani'nin inisiyatifi üzerine düzenlenecek toplantının yerinin Irak'ın kuzeyindeki Süleymaniye kenti yakınlarındaki Dukhan olarak belirlendiği, toplantıya seçimlere katılan listelerin liderlerinin katılmasının öngörüldüğü kaydedildi. 
     Talabani'nin sözcüsü, muhafazakar Şii listesinin lideri Abdülaziz El Hekim, laik eski başbakan İyad Allavi ve Sünni liderlerin toplantıya katılmasının beklendiğini ifade etti. 
     
     BAĞDAT'TA PROTESTO 
     Bu arada, binlerce Iraklının, muhafazakar Şiilerin zafer kazandığı seçim sonuçlarına itiraz etmek amacıyla başkent Bağdat'ta protesto gösterisi düzenlediği bildirildi. 
     Seçimlerin sonuçlarına itiraz eden siyasi grupları bir araya getiren hareketin Maram çağrısı üzerine toplanan kalabalığın, ''Maram seçim komisyonuna hayır diyor'', ''Irak'ın bölünmesine hayır'' ve ''Yeni seçim istiyoruz'' yazılı pankartlar taşıdığı belirtildi. 
     Yürüyüşe geçen kalabalığın, ''Özgür seçimler olmadan demokrasi olmaz'', ''Hükümet artı Seçim Komisyonu eşittir yolsuzluk'' gibi pankartlar da taşıdığı belirtildi. 
     42 siyasi grup ya da hareketi tek çatı altında toplayan hareketin sözcüsü Ali Tamimi, yürüyüşün başında, bu gösterinin amacının halkın seçim komisyonunun sonuçlarında yaptığı hileleri reddettiğini ifade etmek olduğunu söyledi. 
     Tamimi, namuslu yeni seçimler ve seçim komisyonunun değişmesini istediklerini belirtirken, kalabalıktan ''Ne Şii ne de Sünni, İslam Birliği'' sesleri yükseldiği kaydedildi. 
     Bu arada, AP ajansı, Sünni Arap ve laik Şii politikacıları destekleyenler olduğunu belirttiği 10 binden fazla kişinin katıldığı gösteride, bir ulusal birlik hükümetinin çıkmasının desteklendiğini duyurdu. 
     Ajansın haberine göre, bazıları Allavi'nin fotoğrafını taşıyan göstericiler, ''Ne Sünni ne Şii. Ulusal birlik hükümetine evet'' şeklinde sloganlar attılar. 
     Yürüyüşün, yoğun güvenlik önlemleri altında yapıldığı ifade ediliyor. 
     Hareketin sözcüsü Tamimi, dün yaptığı açıklamada, geniş çaplı barışçı bir gösteri çağrısında bulunmuş ve ''Bu, siyasi süreci boykot ettiğimiz anlamına gelmiyor, tersine bu sürecin, oy verme işlemi sırasındaki yolsuzlukların ortaya çıkarılmasıyla ilerlemesini istiyoruz'' demişti. 
     
</TEXT>
</DOC>
