<DOC>
<DOCNO> 408075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas01.html </URL>
<DATE> 2005/12/30/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Windows'da yeni açık uyarısı 
</HEADLINE>
<TEXT>

     Bilgisayar kullanıcıları, Microsoft Windows'da yeni tespit edilen bir açığın, bilgisayarları saldırılara açık hale getirdiği konusunda uyarıldı. 
     ABD'de interneti izleyen Computer Emergency Response Center Cert ve web güvenlik firmaları, ''Windows Metafiles'' adı verilen bazı görüntü dosyaları konusunda uyarıda bulundular. 
     Uzmanlar, çok sayıda websitesinin, bilgisayarlara sızmak ve kullanıcının izni olmadan tanıtım, kişisel bilgi toplama veya bilgisayarın yapılandırmasını değiştirmek için ''spyware'' yerleştirmek amacıyla bu açığın avantajını kullandıklarını belirttiler. 
     Söz konusu görüntü dosyalarının ''.wmf'' uzantısıyla geldiği ve bunların vektör ile bitmap resim datalarının pixel grafikler halinde yazılması temelli oldukları uyarısı karşısında, Microsoft gerekli incelemeyi başlattığını açıkladı. 
     Microsoft firması öteden beri, kullanıcılara bilinmeyen bir kaynaktan gelen e-postalar ile bunlardan gelen linkleri dikkatli açmaları uyarısında bulunuyor. 
     
     2005 SAKİN GEÇTİ 
     Öte yandan, bilgisayar güvenliği uzmanları, virüs saldırıları bakımından 2005'in önceki yıla göre daha sakin geçtiğini belirttiler. 
     Bu alanda önde gelen firmalardan Symantec'in derlediği verilere göre, 2004'te 33 önemli virüs saldırısı kayda geçerken, 2005'te sadece 6 önemli olay meydana geldi. 
     Symantec'in üst düzey yöneticilerinden Kevin Hogan, dünyada bilgisayar virüsü salgını konusunda önemli bir düşüş yaşandığını belirterek, bunda kullanıcıların bilinçlenmesi ve virüs programlarının büyük ölçüde engellenmesinin payı olduğunun altını çizdi. 
     Finlandiyalı anti-virüs yazılım şirketi F-Secure da, 2005'te virüs programlarının son iki yıla göre yüzde 40 artış göstermesine karşın, bilgisayar virüsü salgınında yüzde 50 azalma tespit edildiğini belirtti. 
     
</TEXT>
</DOC>
