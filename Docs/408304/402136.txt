<DOC>
<DOCNO> 402136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur14.html </URL>
<DATE> 2005/12/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yalova'da trafik kazası 5 ölü, 4 yaralı 
</HEADLINE>
<TEXT>

     Yalova’nın Çiftlikköy İlçesi’nde, otomobille kamyonetin çarpışması sonucu meydana gelen trafik kazasında, 5 kişi öldü, 4 kişi yaralandı. 
     AA muhabirinin aldığı bilgiye göre, Salim Gönder’in kullandığı 77 AR 604 plakalı otomobil, Yalova’dan Altınova İlçesi yönüne giden Süleyman Cömert yönetimindeki 34 UB 5833 plakalı kamyonetle çarpıştı. 
     Kazada, özel otomobilin sürücüsü Salim Yönder, eşi Ayşe Yönder 65 , gelinleri Şermin Yönder 27 , torunları Ayşe Nur Yönder 7 ve Salim Yönder'in ablası Refiye Konur 69 , olay yerinde hayatını kaybetti. Olayda ayrıca, kamyonet sürücüsü Süleyman Cömert, eşi Şükran Cömert 20 , kızları Özge 2 ve Şafak 3 , hafif yaralı olarak Yalova Devlet Hastanesi'ne kaldırıldı. 
     Yalova'nın Çınarcık İlçesi'ne bağlı Koruköy Beldesi'nde serası bulunan Salim Yönder'in, ailesi ile birlikte akraba ziyaretinden döndüğü öğrenildi. Araçta sıkışan Yönder ailesinin cesetleri güçlüklü çıkartılırken, kazayı haber alıp olay yerine gelen yakınları sinir krizleri geçirdi. 
     
     BİR KAZADA TÜM AİLESİNİ KAYBETTİ 

     Yalova’nın Çiftlikköy İlçesi’nde meydana gelen trafik kazasında hayatını kaybeden 1’i çocuk 5 kişi, gözyaşları arasında toprağa verildi. 
     Evlerinin bahçesinde yapılan törenin ardından omuzlarda Koruköy Camii’ne getirilen 5 kişinin cenazeleri, cuma namazını takiben kılınan cenaze namazından sonra belde mezarlığına defnedildi. 
     Kazada, eşi Şermin, kızı Ayşenur, annesi Ayşe, babası Salim Gönder ve halası Refiye Konur’u kaybetmenin acısını yaşayan Ercan Gönder’in güçlükle ayakta durabildiği gözlenirken, Gönder’i meslektaşı olan öğretmen arkadaşları yalnız bırakmadı. 
     Tabutlara sarılan Gönder ailesinin ve Refiye Konur’un yakınları da gözyaşlarına hakim olamazken, bazı vatandaşlar baygınlık geçirdi. 
     
     MİNİK AYŞENUR’DAN GERİYE KALAN 

     Cenaze töreninin ardından annesiyle yan yana defnedilen 6 yaşındaki Ayşenur’dan geriye 25 Mayıs’taki doğum gününde ve kuzeni İrem’in bir ay önce kutladığı doğum gününde çektirdiği fotoğraflar kaldı. 
     Yeğeninin fotoğraflarını elinden düşürmeyen Özgür Özdemir, AA muhabirine yaptığı açıklamada, ablası Şermin Gönder ile çiçek serasında dün birlikte çalışırken, cep telefonuyla fotoğrafını çektiğini belirtti. Özdemir, "Akşam Çukurköy’deki akrabalarımızın mevlüdü vardı. Salim baba bana da gel dedi ama benim canım hiç gitmek istemedi. Ablama da söyledim Abla içimde kötü bir his var, gitmeyin dedim ama gittiler. Şimdi geriye bir tek ablamın dün cep telefonuna çektiğim fotoğrafı ile Ayşenur’un fotoğrafları kaldı. 
     Kazanın olduğu yolda yapım çalışması var. Sürekli kazalar oluyor ama kimse önlem almıyor. Daha kaç kişinin canı yanacak "dedi. 
     
</TEXT>
</DOC>
