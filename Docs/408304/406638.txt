<DOC>
<DOCNO> 406638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sondun23.html </URL>
<DATE> 2005/12/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tsunami kurbanları için anıta ilk taş kondu 
</HEADLINE>
<TEXT>

     Hint Okyanusu'ndaki şiddetli depremin ardından meydana gelen tsunami felaketinin birinci yıldönümünde, Tayland Başbakanı Thaksin Shinawatra, felakette hayatını kaybeden binlerce insanın anısına inşa edilecek anıta ilk taşı koydu. 
     Thaksin, ülkenin güneyindeki ulusal Lam-Ru de Khao Lak parkındaki törende, ''Ülke ya da milliyet fark etmez, bu projeyi hepimize, dünya vatandaşlarına ait bir proje olarak görüyoruz. Bu anıtın inşası geçen yıl meydana gelen eşi benzeri olmayan felaketin boyutlarından ders alma ve bilgi biriktirme çabalarımız dahilindedir'' dedi ve anıtın, tsunamide ölenlerin her zaman hatırlanmasını sağlayacağını söyledi. 
     Anıtın inşa projesi için düzenlenen yarışmaya katılan 43 ülkeden 379 aday arasından 5 kişi finale kaldı, kazanan mayısta açıklanacak. 
     Bu arada İngiltere Başbakanı Jack Straw, ''dünyanın doğal afetlere geçen yılki felaket öncesinden daha iyi hazırlandığını'' söyledi. 
     ''Tsunamiden etkilenen İngilizlerin çoğunun gereken yardımı aldığını, bazılarının ise ne yazık ki yardım alamadığını'' belirten Straw, BBC'ye verdiği mülakatta, iletişim olanaklarının zarar görmüş olmasından dolayı ilk saatlerde felaketin boyutlarının anlaşılmasının güç olduğunu kaydetti. 
     ''Felaket bölgelerindeki imar çalışmalarının hayal kırıcı düzeyde olduğunu'' ifade eden Straw, ''imar çalışmalarının sorumluluğunun ilk aşamada ilgili ülkelere düştüğünü, hepsinin çok iyi çalıştığını, ancak inşaat sektöründe fiziksel kapasite sorunu bulunduğunu ve bazı yerlerde ise yetkililerle yerel kurumlar düzeyinde sorunlarla karşılaşıldığını kaydetti. 
     Tsunami felaketinde 149 İngiliz vatandaşı ölmüştü. 
     Öte yandan, felakete 543 kurban veren İsveç'te bu öğleden sonra anma törenleri düzenleneceği bildirildi. 
     İsveç'teki törenlerin, başkent Stockholm, Göteborg ve Malmö'de düzenleneceği, ölenler anısına saygı duruşunda bulunulacağı belirtilirken, başkentteki törende Kral Carl XVI Gustaf, Kraliçe Silvia, veliaht Prenses Victoria ve Başbakan Göran Persson'ın hazır bulunacağı kaydedildi. 
     Felaket sırasında, başta Tayland olmak üzere bölgede 20 bin kadar İsveçlinin tatil yaptığı belirtiliyor. 
     
</TEXT>
</DOC>
