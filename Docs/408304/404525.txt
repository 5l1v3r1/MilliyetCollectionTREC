<DOC>
<DOCNO> 404525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sonspo06.html </URL>
<DATE> 2005/01/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
2005 sporda Türkiye'nin yılı... 
</HEADLINE>
<TEXT>

     Türkiye, 2005 yılında sporda çok önemli uluslararası organizasyonlara imza atacak. 
     2005 yılı içinde Dünya Üniversite Yaz Spor Oyunları UNIVERSIADE 2005 , futbolda Avrupa Şampiyonlar Ligi Finali, Formula 1 yarışı, Avrupa Bayanlar Basketbol Şampiyonası ve Dünya Genç Bayanlar Voleybol Şampiyonası finalleri, 2005 yılında Türkiye'de yapılacak. 
     Bu organizasyonlarla tüm dünyanın gözü Türkiye'ye çevrilirken, UNIVERSIADE 2005 İzmir'de, Avrupa Şampiyonlar Ligi Finali ve Formula 1 yarışı İstanbul'da, Avrupa Bayanlar Basketbol Şampiyonası finalleri Bursa, Ankara, İzmir, Dünya Genç Bayanlar Voleybol Şampiyonası finalleri de Ankara ve İstanbul'da gerçekleştirilecek. 
     
     10 GÜNLÜK SPOR ŞÖLENİ 
     Dünya Üniversite Yaz Spor Oyunları'nın, 11-22 Ağustos tarihlerinde tam bir spor şöleni şeklinde geçmesi bekleniyor. 
     Olimpiyatlardan sonra en kapsamlı organizasyonlardan biri olarak gösterilen UNIVERSIAD için, 150 ülkeden 8 bini sporcu, yaklaşık 30 bin kişinin İzmir'e geleceği bildirildi. 
     
     AVRUPA FUTBOLUNUN KALBİ İSTANBUL'DA ATACAK 
     Avrupa'da futbolda yılın en büyük organizasyonu olan 2004-2005 sezonu Avrupa Şampiyonlar Ligi finali, 25 Mayıs 2005 günü İstanbul'da yapılacak. 
     Bu önemli karşılaşma için yaklaşık 60 bin turistin İstanbul'a gelmesi beklenirken, yöreye ekonomik katkı anlamında 30 milyon Euro'luk parasal bir kazanç elde edileceği ifade ediliyor. 
     200 televizyondan naklen yayınlanacak olan final maçını, yaklaşık 1 milyar kişinin televizyondan izleyeceği açıklandı. 
     
     FORMULA 1 TÜRKİYE'DE 
     Otomobil sporlarının dünyadaki en önemli organizasyonu olan Formula 1'in İstanbul ayağı, 2005 yılından itibaren başlayacak. 
     19-21 Ağustos tarihleri arasında 3 gün sürecek organizasyonun büyük ilgi çekeceği kaydedilirken, yarışları aynı anda 155 bin kişinin izleyebileceği ifade edildi. 
     Tüm dünyada büyük ilgi gören yarışta, Formula 1'de efsane durumuna gelen Michael Schumacher'in Almanya yanısıra, Rubens Barrichello Brezilya , Juan Pablo Montoya Kolombiya , Kimi Raikkonen Finlandiya ve Ralf Schumacher Almanya gibi ünlü sürücüler de yer alacak. 
     
     BASKETBOLDA ÖNEMLİ ŞAMPİYONA 
     Son yıllarda büyük organizasyonları başarıyla düzenleyen Türkiye'de, 2005 yılında ayrıca Avrupa Bayanlar Basketbol Şampiyonası finalleri yapılacak. 
     Bursa, İzmir ve Ankara'da 2-11 Eylül tarihleri arasında organize edilecek şampiyonayla Türkiye, 2005 yılındaki büyük bir organizasyona daha evsahipliği yapmış olacak. 
     Toplam 12 takımın katılımıyla gerçekleşecek olan şampiyonada, Türkiye'nin yanısıra Çek Cumhuriyeti, Yunanistan, İspanya, Rusya, Litvanya, Letonya, Almanya, Sırbistan-Karadağ, Fransa ve Romanya mücadele edecek. 
     Bu arada şampiyonada yer alacak son takım ise 2005 yılında yine Türkiye'de ağustos ayında yapılacak eleme turuyla belirlenecek. 
     
     VOLEYBOLDA DÜNYA ŞAMPİYONASI 
     Özellikle bayan voleybolunda büyük aşama kaydeden Türkiye, 2005 Genç Bayanlar Dünya Şampiyonası'na evsahipliği yapacak. 
     23-31 Temmuz tarihleri arasında düzenlenecek organizasyonda, karşılaşmalar İstanbul ve Ankara'da oynanacak. 
     Diğer yandan Türkiye, atletizmde Avrupa İkinci Ligi B Grubu müsabakalarını haziran ayında İzmir'de düzenleyecek. 
     
</TEXT>
</DOC>
