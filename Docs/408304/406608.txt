<DOC>
<DOCNO> 406608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/yazar/altan.html </URL>
<DATE> 2005/12/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dış politika 
</HEADLINE>
<TEXT>


Dış politikada bizim üstümüze yoktur. Üç buçuk milyarlık dünyayı dize getirecek gücümüz sağ olsun. Bir kere biz asarız, keseriz ve ezeriz. Atalarımız da zaten kızdıklarını yan yana dizer, kılıçtan geçirirlerdi. Sadece son günlerde bir zorluğumuz var, o da Amerika'nın halt edip silah vermemesi. Şimdi bekliyoruz. Washington'daki keçi sakallı Sam'ın Kongresi, bize silahla biraz da para vermeyi onaylayacak mı, onaylamayacak mı diye... 

O silahla parayı versin, gerisine karışmasın. Bizim dış politikamızın temeli budur. Bize birisi durmadan silah, birisi de durmadan para vermelidir. Gerisi kolaydır. Biz asar, keser ve ezeriz... Hatta canımız isterse anasını bile şey ederiz... Ama parayla silahı başkası vermelidir. Sonra da ne yapacağımızı bir kıyıya çekilip seyreylemelidir. 

Atalarımız üç kıtaya hükmederdi. Venediklileri de, Viyanalıları da sık sık yan yana dizer, kafasını keserdi. Yunanlıları da keserdi, Bulgarları da keserdi, Rusları da keserdi, İtalyanları da keserdi. Romenleri de keserdi, Macarları da keserdi, Makedonyalıları da keserdi, Hırvatları da keserdi, Çekleri de keserdi, Sırpları da keserdi, Lehleri de keserdi, Almanları da keserdi, İngilizleri de keserdi, Fransızları da keserdi. 

İtoğlu itler, kesildikçe budanmış gibi olup geliştiler. 
Bize silahla para versinler, vallahi yine... Alim Allah... Şöyle avucumuza tükürdük mü... Dünyanın bir ucundan girip bir ucundan çıkarız. Bizim dış politikamızın üstüne yoktur... O nedenle bize herkes saygı duyar. 

Dış politika demek, silahla parayı başkası verdikçe ve de aklına estikçe canının istediğini kesmek demektir. 
Osmanlı İmparatorluğu neden battı Kese kese kesecek kimse kalmayınca, can sıkıntısından battı. 
Dünyaya gelmekten murat başkasını kesmek,ezmek, asmak, öldürmektir. Biz de dünyaya geldiğimize göre, birilerini asıp kesip öldürmemiz gerekir. Kimseyi bulamazsak, kendi kendimizi asar-keser, öldürürüz. Gençleri öldürürüz, yoldan geçen yayaları öldürürüz, karıları-kızları öldürürüz. Denizdeki balıkları, kümesteki tavukları, hastalanan alıkları öldürürüz. 

Dış politika, kızdığını öldürmek demektir. Tek silahla para versinler bize. Önce Asya'dakilerin üstüne gidelim. Sonra Avrupa'dakilerin. Sonra Afrika'dakilerin. Avustralya ile Amerika'nın da üstüne gittik mi karalar ve denizler cepte keklik sayılır. Kurtları kuzuları, kuşları böcekleri de öldürdük mü, dış politika sağlama bağlanır. 

Şimdi keçi sakallının kararını bekliyoruz. Sonra ne kadar Müslüman varsa İstanbul'a çağırıp dönerle pilav yiyerek namaz kılacağız. Bozkurdun resmini de Çin Seddi'nin duvarına asacağız. 

Dünya çok karıştı. Her yerde bozguncu var. Buna bir çare bulmak gerek. Geleneklerimizi unutmayalım. İtalya sola kayıyor. Fransa da, olmadık rezillikleri yayıyor. Filipinler curcuna, Tanzanya halt ediyor. Mali bulanık... 
Solcuyum diyen kimseyi takmıyor, bizim evde de sular akmıyor. Böyle şey olmaz. Dış politika yapmalıyız. Çok iyi biliriz dış politikayı. Önümüzdeki ay temmuz ayı. Atalarımız asar, keser, ezerdi. Şule artık kocadı, eskiden çok gezerdi. Bizim tek derdimiz para... Biri bize silah vermeli. Her türlü izm'e karşıyız. Malı olmayan pahalı çarşıyız. Dış politikamız sayesinde güçlüyüz. Atalarımız sayesinde övünçlüyüz. 

Biz erkeğiz ayrıca... Erkek ne demek Dış politikada kime rastlarsa anasını şey eder demek... Bizim dış politikamız çok geçerlidir. Kahveci Arif'in çayları şekerlidir. Ayrıca biz kurnazız, zekiyiz, yuttururuz, yutturduğumuzu da unuttururuz. Amerika bize silah vermeli. Para de vermeli. Biz neyin düşmanıyız Biz özgürlüksüzlüğün düşmanıyız. Biz çok severiz özgürlüğü, uygarlığı, yalnız işte şu döviz darlığı... Biraz para bulsak... Görün siz dış politikayı 

Hiçbir izm istemiyoruz... Turizm hariç. Kemalizm sonra gelir. Kökü dışarıda fikirlere paydos. Marmara'yı karıştırıyor lodos. 
Kökü dışarıda silaha evet. Kökü dışarıda paraya hay hay... Elektrik kesildi vay vay .. Sevim başkasını seviyor ay ay Dış politika çok önemli... Sovyetler'le dostuz. Üçüncü Dünya arkadaş. Batı'ya dönük, NATO'ya bağlı, sollu sağlı ve yağlı. Fatma'ya boş ver. Fatma çok edalı... 
Dış politikada atalarımızı unutmayalım. Geleneklerimiz kutsaldır. Sakallı silah vermeli. Yoksa kızarız. Kızarsak da yakarız. Şimşek gibi çakarız. Dış politikayı iyi yürütüyoruz. İçeride barış, dışarıda barış. Herkesle dostuz. Kızarsak keseriz ha... Kızarsak asarız haaa... Kızarsak yatırır, tükürüksüz öperiz haaaa... 

Not 28 yıl önce yazılmış bir yazı... "Zurnada Peşrev Olmaz"dan... 



</TEXT>
</DOC>
