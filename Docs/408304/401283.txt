<DOC>
<DOCNO> 401283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun04.html </URL>
<DATE> 2005/12/07/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Ladin, canlı yakalanmamak için korumasına "öldür" emri vermiş 
</HEADLINE>
<TEXT>

     Terör örgütü El Kaide'nin lideri Usame Bin Ladin'in korumasına, yakalanmak üzere olduğunu anlaması halinde kendisini öldürmesi emrini verdiği ortaya çıktı. 
     Vanity Fair dergisinin yeni sayısında, CNN güvenlik uzmanı Peter Bergen'in, El Kaide liderini tanıyan kişilerle yapılan röportajları bir araya getirerek yazdığı yeni kitabından alıntılara yer verildi. 
     Dergide yer alan alıntılarda, Bin Ladin'in, ABD Başkanı George W. Bush'un, Saddam Hüseyin'in El Kaide örgütüne destek verdiğine ilişkin iddialarının aksine, Saddam'dan nefret ettiği belirtiliyor. Bin Ladin'in hayatını kaleme alan Pakistanlı yazar Hamid Mir ile yapılan söyleşiye yer verilen kitapta Mir'in, Saddam'ı kınadığını söyleyen Bin Ladin'in sözünü ettiği taciz olaylarını kaleme almakta zorlandığı dile getiriliyor. 
     Bin Ladin'in eski baş koruması ile yapılan söyleşiye de yer verilen kitapta, korumanın ''Şeyh Usame bana bir tabanca verdi ve beni şahsi koruması yaptı. Tabancada, etrafımızın sarılması durumunda, ya da düşmanın eline geçmek üzereyken sağ ele geçmemesi için Seyh Usame'yi öldürmem için sadece 2 mermi bulunuyordu'' şeklindeki sözlerine yer veriliyor. 
     Kitabın dergi tarafından alıntılar yapılan bölümlerinde ayrıca Bush yönetiminin iddialarının aksine, Bin Ladin'in Taliban'ın devrilmesinden sonra 2001 yılında Afganistan'ın doğusundaki Tora Bora bölgesinde bulunduğuna ilişkin iddialar da yer alıyor. 
     Bin Ladin ile 1997'de tanışan Bergen'in , ''The Osama bin Laden I know An Oral History'' Tanıdığım Usame Bin Ladin Sözlü Bir Tarih adlı kitabında, 8 yıl içinde Bin Ladin'i tanıyan 50 kişiyle yapılan söyleşiler yer alıyor. 
     
</TEXT>
</DOC>
