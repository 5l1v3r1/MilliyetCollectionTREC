<DOC>
<DOCNO> 401608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun01.html </URL>
<DATE> 2005/12/08/ </DATE>
<TIME> 03.05 </TIME>
<AUTHOR>  </AUTHOR>
<HEADLINE>
'Üzerimde bomba var ' diyen uçak yolcusu, kaçarken vurularak öldürüldü 
</HEADLINE>
<TEXT>

     ABD'nin Miami havaalanında duran bir uçakta çantasında bomba olduğunu söyledikten sonra kaçmaya çalışırken vurulan kişi öldü. 
     Amerikan medya kuruluşları, Amerikan Havayolları şirketine ait 924 sefer sayılı uçağın Kolombiya'nın Medellin kentinden ABD'nin Orlando kentine giderken, ara durak olan Miami havalimanına indiğini, bu sırada uçaktaki yolculardan birinin yüksek sesle yanında bulunan eşiyle kavga ettikten sonra kızgınlıkla yerinden kalktığını belirtti. 
     Medya kuruluşları, yolcunun uçaktaki sivil giyimli polisler tarafından durdurulmak istenmesi üzerine elindeki bagajı göstererek, ''Çantada bomba var'' diye bağırdığını, uçaktan çıkan yolcunun polislerin dur ihtarına uymaması nedeniyle uçağı terminale bağlayan körükten geçerken vurulduğunu bildirdi. 
     Yetkililer, daha sonra televizyonlara yaptığı açıklamalarda, yolcunun yaşamını yitirdiğini kaydetti. 
     MSNBC televizyonu, havalimanındaki güvenlik görevlilerine dayanarak, vurulan kişinin çantasında ve daha sonra aranan uçakta bomba bulunamadığını bildirdi. 
     AP ajansı, öldürülen kişinin, 44 yaşındaki bir Amerikan vatandaşı olduğunu duyurdu. 
     NBC televizyonu da, yolcunun akli dengesinin yerinde olmadığı ihtimali üzerine durulduğunu kaydetti. 
     
     OLAYIN TERÖRLE İLGİSİ OLMADIĞI ORTAYA ÇIKTI 

     ABD'nin Uluslararası Havalimanı'nda vurularak öldürülen kişinin terörist olmadığı ortaya çıktı. 
     Amerikan televizyonları olayı "trajedi" olarak nitelendirirken, bu kişinin yanındaki eşinin, "Kocamın psikolojik rahatsızlığı var, ilaçlarını alamadı" diye bağırdığı, ancak polislerin ateş açmasını önleyemediği belirtildi. 
     44 yaşındaki Amerikan vatandaşının bagajında ve daha sonra aranan uçakta bomba bulunamamıştı. 
     ABD'de 11 Eylül terörist saldırılarının ardından bazı ticari uçuşlarda sivil giyimli ve silahlı polis görevlileri yolcu gibi davranarak seyahat ediyor. Bu polislerin, gerekli gördükleri anda herhangi bir kişiyi vurarak öldürme yetkisi bulunuyor. 
     Miami'deki olaysa, 11 Eylül'den sonra uçaklardaki sivil polislerin ateş açtığı ilk vaka niteliğini taşıyor. 

     
</TEXT>
</DOC>
