<DOC>
<DOCNO> 400919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/yasam/axyas02.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Son iki yılın terör bilançosu 
</HEADLINE>
<TEXT>


İçişleri Bakanı Aksu, iki yılda 60 teröristin patlayıcı maddelerle yakalandığını belirterek, "Toplumsal öfke yaratacak bombalama eylemlerini engelledik" dedi 

ANKARA Milliyet 

İçişleri Bakanı Abdülkadir Aksu, geçen 2 yılda özel eğitim almış 60 teröristin bol miktarda patlayıcı maddeyle yakalandığını, toplumsal öfke uyandıracak bombalama planının böylece engellendiğini açıkladı. 
DYP milletvekillerinin terörle mücadeleye ilişkin soru önergelerini yanıtlayan Aksu, 2003'ten itibaren 359'u ölü, 377'si sağ ve 589'u teslim olmak üzere 1325 teröristin yakalandığını bildirdi. Aksu, yurtiçinde terörist eylemlere katılan ve daha önceki tarihlerde işlemiş oldukları terör suçlarından dolayı aranan 5 bin 750 terör örgütü üyesinin de adalete teslim edildiğini kaydetti. 

Yurtdışından 116 iade 
Aksu, İran, Irak, Suriye, Yunanistan, Azerbaycan ve Ukrayna'da 2003'te 52, 2004'te 41, 2005'te 23 olmak üzere 116 örgüt üyesinin yakalanarak Türkiye'ye teslim edildiğini bildirdi. 
Yurtdışında bulunan 77 sol terör örgütü üyesinin yakalanmaları için kırmızı bülten çıkarıldığını belirten Aksu, bölücü terör örgütü PKK KONGRA - GEL üyelerinden 34'ünün difüzyonla arama - yakalama talebi , 97'sinin ise kırmızı bültenle uluslararası düzeyde arandığını kaydetti. 




</TEXT>
</DOC>
