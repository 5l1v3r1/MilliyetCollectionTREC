<DOC>
<DOCNO> 400640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun25.html </URL>
<DATE> 2005/12/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Belçika'da memurlara sigara yasağı geliyor 
</HEADLINE>
<TEXT>

     Federal yapılı Belçika'nın Valonya hükümeti, 1 Ocak 2006 tarihinden itibaren tüm kamu kurum ve kuruluşlarında sigara içme yasağı başlatılacağını açıkladı. 
     Hükümet, Valonya'daki 20 bin memurun işyerlerinde, bu yerlere bağlı lokanta ve lokallerde sigara içilmesini tamamen yasaklarken, bağımlılara ayrılan sigara içme alanlarını da kaldırıyor. 
     Yetkililer, Valonya'daki memurların yüzde 30'unun sigara içtiğini, bunların yüzde 70'inin sigarayı bırakmakta istekli olduklarını belirterek, katı yasaklama uygulamasında sorun çıkmayacağını, yasaklara uymayan memurlar için ağır disiplin cezaları öngörüldüğünü bildirdiler. 
     ''Sıfır hoşgörü'' uygulaması sayesinde ''binlerce memurun sigarayı bırakacağını'' savunan yetkililer, yasakları ihlal eden memurların sicillerinin bozulacağını, maaşlarından kesinti yapılacağını ve işten çıkarma cezası dahi alabileceklerini belirttiler. 
     Valonya hükümeti, sigarayı bırakmak ve bu amaçla ilaç tedavisi izlemek isteyen memurlara 70 avro yardımda bulunulacağını da açıkladı. 
     
</TEXT>
</DOC>
