<DOC>
<DOCNO> 402693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun36.html </URL>
<DATE> 2005/12/12/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
AB bütçe krizini aşamadı, Makedonya'ya sarı ışık... 
</HEADLINE>
<TEXT>

     AB dönem başkanı İngiltere'nin Dışişleri Bakanı Jack Straw, 2007-2013 bütçesine ilişkin uzlaşmazlığın sürdüğünü belirterek, AB zirvesinde, devlet ve hükümet başkanları düzeyinde bir uzlaşmaya varılma olasılığının da çok az olduğu mesajı verdi. 
     AB Genel İşler Konseyi'nin aylık olağan toplantısı çerçevesinde Brüksel'de bir araya gelen AB dışişleri bakanları, Perşembe ve Cuma günleri düzenlenecek AB zirvesinin programını hazırladılar. 
     Straw, Konsey çalışmalarının ardından düzenlediği basın toplantısında, bugün mali konuları ele almadıklarını, ''dinleme aşamasında'' olduklarını söyledi. Temasların en üst düzeyde devam ettiğini ve edeceğini bildiren Straw, hafta ortasında yeni bir öneri getireceklerini, ancak ''uzlaşma olasılığının çok, çok, çok küçük olduğunu'' söyledi. 
     Dönem başkanı İngiltere, geçen haftaki son önerisinde bütçe kısıtlamaları isterken, AB'ye yeni üye olan ülkelere yönelik yapısal fon yardımlarını ve kırsal kesimlere yönelik yardımları azaltmayı da öngörüyordu. Öneride, 2007-2013 dönemi harcamaları 846,7 milyar avro olarak belirleniyordu. Bu rakam, krizin başlangıcındaki Lüksemburg önerisinde 871 milyar avro olarak belirlenmişti. İngiltere'nin son önerisi, AB ülkelerinin çoğunluğu ve AB Komisyonu tarafından reddedildi. 
     AB devlet ve hükümet başkanları, geçen Haziran ayında yapılan zirvede, 2007-2013 bütçesi konusunda uzlaşma sağlayamamışlardı. 
     Straw, basın toplantısında, bakanların Ortadoğu, İran, Kosova, Bosna, Afganistan ve terörizm gibi dosyaları da ele aldıklarını belirtti. 
     AB Komisyonu'nun Makedonya'ya aday statüsü verilmesini önerdiğini, ancak bu konuda dışişleri bakanları düzeyinde uzlaşma sağlanamadığını belirten Straw, dosyanın zirvede devlet ve hükümet başkanlarının değerlendirmesine aktarılacağını bildirdi. 
     Makedonya dosyasının, bütçe sorunları aşılmadan genişleme konusunda yeni kararlar alınmasına karşı çıkan Fransa tarafından bloke edildiği bildirildi. 
     Straw, AB'nin ''hazım gücünün'' ve genişleme konusunda ''aşırı süratin'' bazı üye ülkeleri endişelendirdiğini belirtti. 
     AB Komisyonu'nun genişlemeden sorumlu üyesi Olli Rehn de, basın toplantısında, bir soru üzerine, Romanya ve Bulgaristan'ın 2007'de AB'ye katılımlarına ilişkin son kararın gelecek yıl alınacağını söyledi ve iki ülkenin yoğun reform çalışmalarını sürdürmelerini istedi. 
     
</TEXT>
</DOC>
