<DOC>
<DOCNO> 402955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/yasam/axyas02.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuştan talihsiz 
</HEADLINE>
<TEXT>


Şişli'de terk edilmiş bulunan ve soğuktan etkilenen 2 aylık erkek bebek, beraberindeki polisle 5 hastane dolaştı, yer yok diye geri çevrildi. En son İl Sağlık Müdürü devreye girince Haseki Hastanesi'nde tedaviye alındı 

MUTLU BOZDAĞ İstanbul 

İstanbul Mecidiyeköy'de oturan Rana Akyıldız, önceki gün saat 20.00'de kundağın içine sarılı halde terk edilmiş bir bebek buldu. Durumu polise bildirince olay yerine gelen Mecidiyeköy Çocuk Bürosu'na bağlı polis ekipleri ve Akyıldız, soğuktan etkilendiği gözlenen bebeği önce Şişli Etfal Hastanesi'ne götürdü. Ancak bebek, yer olmadığı gerekçesiyle buraya kabul edilmedi. 
Bunun üzerine önce Okmeydanı Eğitim ve Araştırma Hastanesi, ardından da İstanbul Üniversitesi Çapa Tıp Fakültesi'ne götürülen bebeği bu hastaneler de aynı gerekçeyle geri çevirdi. Zeynep Kamil ve Cerrahpaşa Tıp Fakültesi Hastanesi'yle telefonla yapılan görüşmeler de olumsuz sonuçlandı. 
Yetkililer, durumu İstanbul İl Sağlık Müdürlüğü'ne bildirdi. Yaklaşık 6 saat boyunca hiçbir hastanede yer bulunamayan bebek, müdürlük yetkililerinin devreye girmesiyle saat 01.00 sıralarında Haseki Eğitim ve Araştırma Hastanesi'ne kabul edildi. Hemen tedavi altına alınan bebeğin sağlık durumunun iyi olduğu bildirildi. 

Gözyaşlarına boğuldu 
Akyıldız, insanların duyarsızlığından yakındı. Polis olayla ilgili soruştuma başlatırken, minik bebek tedavisinin ardından İl Sosyal Hizmetler Müdürlüğü'ne teslim edilecek. 




</TEXT>
</DOC>
