<DOC>
<DOCNO> 402782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo07.html </URL>
<DATE> 2005/12/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Selçuk Dereli, şaşırttı 
</HEADLINE>
<TEXT>

     FIFA kokartlı hakem Selçuk Dereli, Erciyes-Fenerbahçe mücadelesinde verdiği hatalı kararlarla iki tarafın da tepkisini aldı. 
     
     İlginç pozisyonlar 

     Kayseri Erciyesspor-Fenerbahçe karşılaşmasının hakemi Selçuk Dereli, mücadele sırasında verdiği kararlarla zaman zaman iki tarafın da tepkisini alırken, günün adamı oldu. 35. dakikada gelişen bir Fenerbahçe atağında Mamadou'nun Serkan'ı ceza sahası içinde düşürdüğü pozisyonda penaltı kararı veren Dereli, Kayseri ekibinin teknik heyetinden büyük eleştiri aldı. Dereli ayrıca bu kararın 5 dakika sonrasında Volkan'ın topu ceza sahası dışında elle kesmesini ise 'es' geçti. 
     
     Teşekkür etti 

     Selçuk Dereli maç sonunda ise iki takım oyuncularına da teşekkür etti. Fenerbahçe ve Kayseri Erciyessporlu oyuncuların mücadeleyi hiç zorlaştırmadığını dile getiren Dereli, Centilmence bir karşılaşma oldu. Futbolcular itirazda bulunmadılar'' dedi. Dereli, Volkan'ın ceza sahası çizgisi üstündeki pozisyonu ile ilgili soruyu ise şöyle yanıtladı Teknik konulara girmiyoruz. Saha içinde zaten bu posizyondaki kararımızı verdik.'' 
     
     Hakem isyanı 

     Erciyessporlular, Selçuk Dereli’nin yönetimini eleştirirken, Fenerbahçe hep hakemlerle kazandığı için Avrupa’da başarılı olamıyor dediler. 
     
     Volkan’ın pozisyonu 

     Sahasında Fenerbahçe’ye farklı yenilen Erciyesspor’da maç sonunda hakem Selçuk Dereli’ye isyan vardı. Mavi - Siyahlı oyuncular, Volkan’ın pozisyonu dışarıdaydı ve kırmızı kartı gerektiriyordu. Bir de penaltımız verilmedi. Fenerbahçe hep hakemlerle kazanıyor. Bu yüzden Avrupa’ya gidince de başarılı olamıyor'' dedi. Golcü Cenk de, hakemlere yüklenerek, Fenerbahçe’ye karşı sempatileri mi var, yoksa farklı şeyler mi bilemiyorum'' diye konuştu. 
     
     Yabancılar gönderiliyor 

     Bu arada sezon başında Kayseri Erciyesspor’a transfer olan ancak bir türlü bekleneni veremeyen Burak Akdiş, 2. Lig A Kategorisi takımlarından İstanbulspor ile anlaştı. Ayrıca bir türlü bekleneni veremeyen Senegalli Mamadou ile Brezilyalı Julio Cesar’ın devre bittikten sonra takımla ilişkilerinin kesileceği öğrenildi. Erciyes yönetimi, transfer dedikoduları çıkan Sergie Die için hiçbir büyük kulüpten teklif gelmediğini açıkladı. 
     
</TEXT>
</DOC>
