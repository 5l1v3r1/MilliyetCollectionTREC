<DOC>
<DOCNO> 402887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/ekonomi/eko01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, ucuzluk rekabetine eski uçaklarıyla giriyor 
</HEADLINE>
<TEXT>


59 yeni uçak alımı ile filosunu yenileyecek olan THY, eski uçaklarının bir kısmı ile yeni bir havayolu markası oluşturacak. Şirket bu markayla 'düşük ücretli taşıma'da özel sektör ile rekabete girecek 

Evrim Ergin 

Türk Hava Yolları THY , 2006 yılının başından itibaren yeni bir havayolu markası oluşturacak. Yeni markanın ismi de bu ay sonuna kadar belli olacak. THY, bu yeni marka ile özel sektör şirketlerinin başlattığı 'ucuzluk rekabeti'ne yanıt vermiş olacak. Bu nedenle yeni marka havayolunda fiyatlar, normal THY'den daha düşük olacak. Şirketin elindeki eski uçakların bir bölümü bu yeni markanın filosuna kaydırılacak. 
THY'nin bir marka değeri olduğu ve bu marka değerinin diğer özel havayolu şirketleriyle daha fazla ucuz fiyat konusunda rekabet edemeyeceğini belirten yetkililer, yeni oluşturulacak markanın bunu rahatlıkla yapabileceğini söylediler. 
Yeni marka altında uçacak yolcuların da THY'nin garantisi altında olduğunu ve temel olarak bir fark bulunmayacağını söyleyen THY yetkilileri, aralık sonu gibi ismin belli olacağını kaydettiler. 

Bakım işi sallantıda 
Öte yandan Boeing ile THY'nin bakım konusundaki işbirliğinin, havacılık sektöründeki hızlı talep artışı yüzünden şimdilik verimli çalışmadığı belirtildi. 
Anlaşmaya göre Boeing, eski Sovyet cumhuriyetlerine ikinci el Boeingler satacak, bu uçakların bakımını da Türkiye yapacaktı. Türkiye'nin bu işten yılda 40 milyon dolar gelir sağlaması bekleniyordu. 
Ancak, Boeing havayolu şirketlerinden ikinci el uçak alamadı. Şirketler yolcu talebindeki hızlı artış yüzünden eski uçaklarını bile kullanmayı sürdürdü. Böylece 2005'te başlaması beklenen proje de başlayamadı. 

Vekilden 'Urfa'ya da gitmiştik' savunması THY'nin Boeing uçağını almaya giden heyetteki 9 milletvekilinden biri olan AKP Giresun Milletvekili Nurettin Canikli, geziye katılmalarını şöyle açıkladı 
"KİT Komisyonu olarak bazı toplantıları konuların bölgesinde yapmanın son derece önemli olduğunu farkettik. İlk uygulamasını da Urfa Ceylanpınar'da yaptık. Bu da böyle. Kurumu tanımaya çalışıyoruz. Kurumun sorunlarını masa başında oturup denetlemek kafi değil. Mutlaka o insanları anlamanız lazım. Kurumları yerinde tanımaya çalışıyoruz. Arkadaşlarımız bize planlarını, yaptıklarını anlatıyorlar. Buradaki mantaliteyi anlamaya çalışıyoruz. İnsanları iş üzerinde görmek lazım. Ben öncelikle burada planlamaya baktım. Boeing firmasının fabrikasını görmemiz bizim için önemliydi." 

THY Milletvekilleri görevli geldiler THY Genel Müdürü Temel Kotil, Boeing uçağını teslim almaya giden heyette 9 milletvekilinin bulunması ile ilgili tartışmalar konusunda, "Uçak alımımızda promosyonel böyle bir seyahatimiz de vardı. Ulaşımı biz sağladık" diye konuştu. 
Kotil, dün yaptığı yazılı açıklamada şunları söyledi 
"72 yıllık tarihi olan THY'nin böylesi büyük değişiminin ilk adımı olan Seattlle'daki törende yaşadığımız gurur ve heyecanı paylaşmak üzere bazı kişiler de Boeing ve THY'nin davetlisi olarak bizlerle birlikteydi. 
Haberde konu edilen 56 kişi sözü edildiği gibi bu seyahate gezi amaçlı değil, görevli olarak katılmışlardır. Bu kişiler arasında uçağın Türkiye'ye ulaşımını sağlayan 12 kişilik kokpit ve kabin ekibi, teknik açıdan uçağın kabulünü yapan 10 kişilik teknik personel, törende THY'yi temsil eden 5 üst düzey yöneticimiz, organizasyonda görevli 3 görevli ile birlikte töreni izlemek üzere gelen 13 kişiden oluşan gazeteci grubu bulunmaktaydı. 
Türk Hava Kuvvetleri'ne katılacak, Havadan Erken Uyarı ve Kontrol Uçağı 'Barış Kartalı'nın da üretildiği Boeing tesislerini görmek ve törene katılmak üzere TBMM KİT Komisyonu Üyesi 9 milletvekili ve Özelleştirme İdaresi'nin 2 temsilcisi Boeing ve THY'nin davetlisi olarak seyahatte yer aldı. 
Türkiye'nin milli havayolu taşımacısı olan THY'nin böylesine anlamlı bir organizasyonunu 'Gittik, gezdik, aldık, geldik' başlığıyla adeta bir gezi organizasyonu gibi kamuoyuna sunulması her zaman büyük bir özveriyle çalışan THY mensuplarını derinden yaralamıştır. 
Haberde kullanılan 'Böylesine bir katılım Boeing çalışanlarını da şaşırttı' ifadesi ise hangi Boeing çalışanının düşüncesi olduğu belli olmayan tamamen yoruma dayalı bir nitelendirmedir." 


</TEXT>
</DOC>
