<DOC>
<DOCNO> 405143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur28.html </URL>
<DATE> 2005/12/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Anaokulda çocuklara şiddet mi uyandı 
</HEADLINE>
<TEXT>

     Gaziantep'te bir grup veli, anaokulunda eğitim gören çocuklarına şiddet uyguladıkları iddiasıyla okul idarecileri ve öğretmenler hakkında Gaziantep Valiliği ve Cumhuriyet Başsavcılığı'na suç duyurusunda bulundu. 
     AA muhabirinin edindiği bilgiye göre, 5 veli, Sarıgüllük Mahallesi'ndeki bir anaokulunun idarecilerinin ve öğretmenlerinin çocuklarına şiddet uygulandığını, cezalandırma bahanesiyle çocukları bodruma kapattıklarını öne sürdü. 
     Okul Müdür Vekili N.S, sınıf öğretmenleri S.P. ve S.D. ile yardımcı bakıcı F.A. hakkında cezai işlem yapılması istenen suç duyurusunda, bu kişilerin öğrencilerin psikolojik ve ruhsal dengelerini bozmaya yönelik 'fena muamele' içeren cezai yaptırımlar uyguladıkları ileri sürüldü. 
     Veli Engin Kızıltaş, yaramazlık yapan çocukların okulun bodrum katında bulunan ve depo olarak kullanılan odalara kapatıldıklarını öne sürerek, şu iddialarda bulundu 
     ''Yaramazlık yapan çocuklar yemek saatinde yemekhanede yüzleri duvara çevrili vaziyette ayakta bekletiliyor ve bu çocuklara yemek verilmiyor. Uyku saatinde uyumayan çocukların diğer arkadaşları uyanıncaya kadar sınıfta depo olarak kullanılan odada karanlıkta bekletiliyor. Ayrıca yaramazlık yapan çocuklar arkadaşlarından koparılarak diğer sınıflara gönderiliyor. Okul yöneticilerini çocuklara baskı ve şiddet uygulamamaları için defalarca uyardık, uyarılarımız dikkate alınmadı.'' 
     
     OKUL MÜDÜR VEKİLİ 

     Anaokulu Müdür Vekili N.S, AA muhabirine yaptığı açıklamada, komployla karşı karşıya olduğunu savunarak, öğrencilere şiddet uygulanması halinde sessiz kalmasının olanaksız olduğunu ifade etti. 
     Okulda 6 yıldır idareci olarak görev yaptığını belirten N.S, şöyle konuştu 
     ''Okulumuzda 15 öğretmen, 380 çocuğa eğitim veriyor. Bizi hedef alan bu iddiaların tümü yalan. Benim koltuğumda gözü olanların kurduğu komployla karşı karşıyayım. Bu asılsız iddiaları ortaya atanları iddialarını ispat etmeye çağırıyorum. Biz böyle sistematik bir şiddet içeren uygulamayı yapmış olsaydık, 380 öğrencinin velileri bu iddiaları bir gün ispatlayıp mutlaka gereğini yapardı. Çünkü her çocuğun bir annesi ve babası var, çocuklarına yönelik böyle bir şiddet karşısında sessiz kalamazlar.'' 
     
</TEXT>
</DOC>
