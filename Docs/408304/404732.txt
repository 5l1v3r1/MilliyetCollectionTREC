<DOC>
<DOCNO> 404732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sonsiy10.html </URL>
<DATE> 2005/12/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Memur maaşının üçte biri vergiye gidiyor 
</HEADLINE>
<TEXT>

     ANKARA Milliyet 

Türkiye Kamu-Sen, brüt maaşı bin 306 YTL 2 Ykr olan bir sözleşmeli devlet memurunun, ayda 360 YTL 80 Ykr vergi ödediğini bildirdi. 
     Türkiye Kamu-Sen’in araştırmasına göre, brüt maaşı bin 306 YTL 2 Ykr olan bir sözleşmeli devlet memuru, 238 YTL 14 Ykr gelir vergisi, 7 YTL 84 Ykr de damga vergisi olmak üzere toplam 245 YTL 98 Ykr vergi 
     veriyor. 
     Vergilerle, Emekli Sandığı keseneğinin ardından, eline 944 YTL 70 Ykr maaş geçen memurun, gıda, ısınma, aydınlanma, sağlık, ulaşım, haberleşme, giyim, temizlik, eğitim, spor, su ve atık su ile ev eşyası harcamaları sırasında ayrıca 114 YTL 82 Ykr vergi verdiği kaydedilen araştırmada, böylece, memurun maaşından ve harcamalarından ayda 360 YTL 80 Ykr, yılda ise 4 bin 329 YTL 60 Ykr vergi kesildiği belirtildi. 
     Türkiye Kamu-Sen Genel Başkanı Bircan Akyıldız, vergi uzmanlarının araştırmalarına göre, gelir vergisi mükellefi her 100 kişiden 27’sinin yılda 1 YTL dahi gelir beyan etmediğini kaydederek, "Kaçak ve kayıplarda hiçbir sorumluluğu olmayan kamu çalışanları, vergi sistemindeki bu çarpıklığın mağduru olmuştur" dedi. 
     
</TEXT>
</DOC>
