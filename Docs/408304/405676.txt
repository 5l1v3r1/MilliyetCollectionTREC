<DOC>
<DOCNO> 405676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko29.html </URL>
<DATE> 2005/12/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ramada Plaza İstanbul açıldı... 
</HEADLINE>
<TEXT>

     Ramada Plaza İstanbul Yönetim Kurulu Başkanı Murat Keloğlu, 2006 yılında Avrupa yakasında yatırım amaçlı bir Ramada Oteli daha düşündüklerini söyledi. 
     Özbil Turizm tarafından iki yılda tamamlanan Ramada Plaza İstanbul'un resmi açılışı yapıldı. 
     25 Kasım 2005 tarihinden itibaren hizmet vermeye başlayan, Ramada Worldwide oteller zincirinin deluxe kategorisi olan ''plaza'' serisindeki 120 otelden biri konumundaki Ramada Plaza İstanbul, İstanbul şehir merkezindeki ilk Ramada olma özelliğini taşıyor. 
     Ramada Plaza İstanbul'un sahibi ve Yönetim Kurulu Başkanı Murat Keloğlu, düzenlenen basın toplantısında soruları yanıtladı. 
     Keloğlu, bu otel için 16-18 milyon dolarlık bir yatırım yaptıklarını belirterek, '''2006 yılında Avrupa yakasında yatırım amaçlı bir Ramada daha düşünüyoruz'' dedi. 
     Keloğlu, bir soru üzerine Ramada'nın isim hakkını kullandıklarını, yönetimini ise kendilerinin yürüttüğünü ifade etti. 
     Ramada Plaza İstanbul Genel Müdürü Ünsal Şınık da otelin iş oteli konsepti ve profesyonel ekibiyle toplam 176 konaklama ünitesi bulunduğunu kaydetti. 
     Otel hakkında bilgi veren Şınık, İstanbul'un 2006 yılında çok önemli toplantılara evsahipliği yapacağını belirterek, bu toplantılara katılacak gruplardan rezervasyon aldıklarını söyledi. 
     Şınık, otelin 25 Kasım 2005 tarihinde hizmet vermeye başladığını anımsatarak, şu anda otelde yüzde 30'luk doluluk oranı bulunduğunu kaydetti. 
     Şınık, ''2006 yılında turist sayında düşüş olacağı yönündeki görüşlere katılmıyorum. Ülkemizin, yayla, kültür, termal gibi birçok seçeneği var. Bu bir kartopu gibi büyüyecektir. Bu ülkenin önü, artık turizmde çok fazla kesilemez diye düşünüyorum, çok büyük bir konjonktürel değişiklik olmazsa...'' dedi. 
     
</TEXT>
</DOC>
