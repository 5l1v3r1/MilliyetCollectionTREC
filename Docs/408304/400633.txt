<DOC>
<DOCNO> 400633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun18.html </URL>
<DATE> 2005/12/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
FT'den Diyarbakır'a "Diyarbakır Kürtlerin siyasi başkenti" nitelemesi 
</HEADLINE>
<TEXT>

     Şemdinli olaylarını değerlendiren Financial Times gazetesi, Güneydoğu’da yaşanan şiddet olaylarının, Türkiye’ye Avrupa Birliği yolunda engel oluşturduğunu belirtti. Haberde Diyarbakır’dan "Kürtler’in siyasi başkenti" olarak bahsedildi. 
     Dünyanın önde gelen ekonomi gazetelerinden Financial Times, Şemdinli olaylarını ve ardından yaşananları değerlendirdi. Haberde, "Kürtler’in siyasi başkenti Diyarbakır’ın görece modern ve sofistike yapısıyla dağdaki insanlar arasında dünya kadar fark var ve bu insanların Türkiye’ye uyum sağlamayı denemekten başka şansları yok. 
     Burada yaşayanlar muhtemelen Avrupa’nın coğrafi açıdan en çok izole edilmiş insaları. Bu durum da ayrımcılık duygularını güçlendiriyor" ifadeleri yer aldı. 
     Şemdinli’deki bombalama olayının nasıl yaşandığının anlatıldığı haberde bu tür olayların, "Türkiye’nin en büyük kabusu olan ayrılıkçı Kürtlerle devlet arasında bir savaş başlatması kaygılarını" tekrar canlandırdığı belirtildi. 
     Olaylarda dükkanına bomba konulan Seferi Yılmaz’ın "PKK yanlısı bir ayrılıkçı" olduğu belirtilen haberde, Yılmaz’ın olaylarla ile ilgili olarak "Bu benim sorunum değil. Bu Kürt sorunu" dediği aktarıldı. 
     
     "PKK BU BÖLGEDEKİ İNSANLARIN SİYASİ İSTEKLERİNİ TEMSİL 
     EDİYOR" Konu ile ilgili olarak gazeteye konuşan Şemdinli Belediye Başkanı Hurşit Tekin de PKK’nın, "Bu bölgede yaşayan insanların siyasi istekleri temsil ettiğini" savundu. Ancak Financial Times, bu görüşün Türkiye’deki bütün Kürtler arasında yaygın olmadığı yorumunu yaptı. 
     Türkiye’deki Kürtlerde bir de "İstanbul etkisi" olduğu belirtilen haberde, Türkiye’nin ekonomik ve kültürel açısından en gelişmiş kentinde Doğu bölgelerden ciddi bir göç yaşandığı ifade edildi. 
     Diyarbakır Belediye Başkanı Osman Baydemir de İstanbul’da halen 3 milyona yakın Kürt’ün yaşadığını ve İstanbul’un Kürtler için bir "kültürel başkent" haline dönüştüğü söyledi. 
     Haberde, Türkiye’nin Doğu ve Güneydoğu’daki Kürt bölgelerinin dışında 10 milyona yakın Kürt’ün yaşadığı belirtildi. 
     
     "ÖĞRENCİLİK YILLARIMDA BAĞIMSIZ KÜRDİSTAN İÇİN ÇALIŞTIM" 
     "1992 ve 1993 öncesi dönemde Kürtler’in talebinin bağımsız bir Kürdistan yaratmak olduğunu" söyleyen Baydemir, öğrencilik yıllarında kendisinin de bu amaçla çalışmalar yaptığını ifade etti. 
     Baydemir, "Ancak daha sonra daha gerçekçi bir görüşe doğru bir evrim yaşandı" dedi. Türkiye’deki Kürtler’in şimdi "eşit vatandaşlık" arayışında olduğunu söyleyen Baydemir, ancak ayrılıkçı görüşlerin tamamen ölmediğini ifade etti. 
     Baydemir’in ilerici bir siyaset adamı olduğunu belirten Financial Times gazetesi de ancak kendisinin şu an Diyarbakır dışında pek de etkili olamadığı yorumunu yaptı. 
     Gazete, Kürtler’in bazılarının Leyza Zana’dan yana umutlu olduklarını ancak Diyarbakır yakınlarında yaşayan Zana’nın röportajlara pek yanaşmadığını belirtti. 
     
     "VERHEUGEN GÜNEYDOĞU’DA BİR KAHRAMAN GİBİYDİ" 
     Eski Avrupa Birliği’nin Genişlemeden sorumlu üyesi Günter Verheugen’in Güneydoğu’ya pek çok ziyaret gerçekleştirdiği için bölgede bir nevi kahraman olarak görüldüğünü belirtilen haberde, Verheugen’in varisi Olli Rehn’in de bölgeye ziyaretler gerçekleştirdiğini ifade edildi. 
     
</TEXT>
</DOC>
