<DOC>
<DOCNO> 407128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sontur44.html </URL>
<DATE> 2005/12/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Urfi Çetinkaya'ya 10 yıl ağır hapis cezası 
</HEADLINE>
<TEXT>

     Mersin’de 5 yıl önce ele geçirilen 21 ton esrar ve 600 kilo baz morfinin sahibi olduğu iddiasıyla Adana’da yargılanan Urfi Çetinkaya, 10 yıl ağır hapis, 450 bin YTL para cezasına çarptırıldı. 
     Adana 7’nci Ağır Ceza Mahkemesi’nde görülen davada, "Matador Operasyonu" kapsamında "teşekkül oluşturmak suretiyle uyuşturucu ticareti" yapmakla suçlanan ve kendisi katılmayarak avukatları aracılığıyla savunmasını yapan sanık Urfi Çetinkaya’nın, beraat talebi kabul edilmedi. 
     Mahkeme heyeti, Urfi Çetinkaya’nın, "duruşmalardaki iyi halini" göz önünde bulundurup cezasında 2 yıl indirim yaparak, 10 yıl ağır hapis ve 450 bin YTL para cezasına çarptırılmasına ve "yakalama emri çıkarılmasına, başka bir suçtan tutuklu veya hükümlüyse sonucun tebliğ edilmesine" karar verdi. 
     Haklarında gıyabi tutuklama kararı bulunan İran uyruklu Sibel ve Ahmet Semiroğlu çifti hakkındaki suçlamaların da ifadelerinin alınabilmesi için dava dosyasından ayrılması kararlaştırıldı. 
     
     DAVANIN SÜRECİ 
     Mersin’de ele geçirilen uyuşturucunun sahibi olduğu iddiasıyla Çetinkaya ile birlikte yargılanan 12 sanık hakkında 29 Haziran 2003 tarihinde karar verilmişti. 
     Sanıklardan Mustafa Nergiz, Mehmet Bakır Nergiz, Arif Özcan, Orhan Abo ve Servet Yiğit 10’ar yıl hapis ve 677’şer bin 445 YTL, Mehmet Köse İsmailoğlu ile Galip Yüzbaşıoğlu ise 7’şer yıl 6’şar ay hapis ve 21’er bin 984’er YTL para cezasına mahkum edilmişti. 
     Aynı davada yargılanan Çetinkaya’nın resmi nikahsız yaşadığı Hediye Sekmen ile Şükrü Menem, İlyas Yavuz, Fadime Naciye Haydar beraat etmiş, Mehmet Demir ise öldüğü için davası düşmüştü. Ömür boyu kamu hizmetlerinden de men edilen sanıklar, cezaevinde bulundukları süre göz önünde bulundurularak tahliye olmuşlardı. 
     
     İSTANBUL’DA DA YARGILANIYOR 
     Urfi Çetinkaya, İstanbul 10. Ağır Ceza Mahkemesi’nde görülen 16 sanıklı "Son Tango Operasyonu" davasında da, tutuklu olarak yargılanıyor. 
     Çetinkaya’nın bu davada, "Uyuşturucu madde ticareti ve imali için örgüt kurup yönetmek" ve "uyuşturucu madde imal etmek" suçlarından 31.5 yıldan az olmamak üzere ağır hapisle cezalandırılması isteniyor. 
     
</TEXT>
</DOC>
