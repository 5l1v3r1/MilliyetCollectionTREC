<DOC>
<DOCNO> 400874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/guncel/gun05.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'nın ilk Japon hukukçusu 
</HEADLINE>
<TEXT>


İstanbul'da uğradığı bıçaklı saldırı sonrasında avukat olmaya karar veren Keiko, Marmara Üniversitesi Hukuk Fakültesi'nden mezun oldu 

SİNAN TOROS İstanbul 

İstanbul'da borç verdiği bir kişinin kendisine bıçak çekmesi sonucu mahkemeyle tanışan ve avukat olmaya karar veren Japon Keiko Trigoe, Marmara Üniversitesi Hukuk Fakültesi'ni bitiren ilk Japon oldu. 
Ülkesindeyken televizyonda gördüğü Galata Kulesi'ne hayran kalarak 9 yıl önce İstanbul'a gelen Japon Keiko Trigoe 27 , vazgeçemediği Türkiye'de yaşamaya karar verdi. 5 aylık bir kurs sonrası Türkçeyi öğrenen Keiko, 8 yıl önce Japon Havayolları'nda yer hostesi olarak işe başladı. 
Yardım etmek için bir arkadaşına senet karşılığı 4 bin mark borç veren Keiko, senedi almak için kendisine bıçak çeken arkadaşından davacı oldu. Arkadaşını mahkemede affeden Keiko dava sırasında avukatlara özenerek hukuk okumaya karar verdi. 
Japonya'da Alman Dili ve Edebiyatı eğitimi alan Keiko, "Üniversite sınavına girdim ve Marmara'yı kazandım. Şimdi de yüzümün akıyla bölümümden mezun olan ilk Japon olmayı başardığım için çok sevinçliyim" dedi. 
Hukuk Fakültesi'nden dün yemin ederek geçici mezuniyet belgesini alan Keiko, en iyi dersinin Atatürk İlkeleri ve İnkılap Tarihi, en kötü dersinin de Anayasa Hukuku olduğunu belirtti. 
Keiko, mesleğini 'her şeyine hatta trafiğine de şığım' dediği İstanbul'da sürdürmek istediğini kaydetti. 




</TEXT>
</DOC>
