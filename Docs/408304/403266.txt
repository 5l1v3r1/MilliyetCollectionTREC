<DOC>
<DOCNO> 403266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/spo10.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Aydın'a çifte darbe 
</HEADLINE>
<TEXT>


NECMİ KEPÇETUTAN 


Ankaragücü'nde önceki gece herkesi hayrete düşüren iki hırsızlık olayı yaşandı. Başkent ekibinin Gazi mahallesindeki tesislerine giren iki kişi kulüp kasasını oksijen kaynağı ile kesip içindeki paraları almaya çalıştı. Güvenlik görevlisinin durumu fark etmesiyle çıkan tartışmanın ardından söz konusu şahıslar kasadaki paralara dokunmadan tesislerden kaçtı. Aynı saatlerde Başkan Cemal Aydın'ın Kavaklıdere'deki ofisine de kimliği belirlenemeyen şahısların girdiği anlaşıldı. Hırsızların Aydın'ın ofisini altüst ettiği, ancak giderken bir laptop ile pc'yi aldığı saptandı. Emniyet, olayın tesadüfen gerçekleşen adi bir hırsızlık mı, yoksa planlı bir girişim mi olduğu yolunda inceleme başlattı. 


</TEXT>
</DOC>
