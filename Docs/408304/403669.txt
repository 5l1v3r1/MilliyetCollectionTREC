<DOC>
<DOCNO> 403669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/soneko18.html </URL>
<DATE> 2005/12/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vergi iadelerini son güne bırakmayın Sahte fişlere dikkat 
</HEADLINE>
<TEXT>

     Vergi iade bildirimlerini teslim etme süresi 20 Ocak 2006'da sona eriyor. Yetkililer, geçmiş yıllarda yaşanan gecikmelerin önüne geçilmesi için çalışanlara, "şimdiden fişleri doldurmaya başlayın" uyarısı yapıyor. Geçmiş yıllardaki bildirimlerden ilginç harcama örnekleri veren Maliye yetkilileri, geçersiz fiş konusunda da uyarılarını yineliyor 

AA - DHA 

Çalışan, emekli, toplumun hemen hemen her kesimini ilgilendiren ve aile bütçesine önemli katkısı olan vergi iadeleri için fiş toplama ve yazma dönemi başladı. Vatandaşları sahte fatura ve fiş konusunda uyaran yetkililer, bildirim hazırlama işinin de son günlere bırakılmamasını istiyorlar. 
     Konuyla ilgili açıklamalarda bulunan Gaziantep Vergi Dairesi Başkanı Recep Karapınar, sahte fatura ve gerçek dışı beyanda bulunan çalışanlar hakkında Cumhuriyet Savcılığı’na suç duyurusunda bulunucaklarını, ayrıca bu suçu işleyen memurların siciline işleneceğini söyledi. 
     Karapınar, ücretlilerin vergi indiriminden faydalanabilmesi için 2005 yılına ait harcama belgelerini en geç 20 Ocak 2006 tarihine kadar bağlı bulundukları işverene teslim etmeleri gerektiğini belirtti. Karapınar, şunları söyledi 
     "Vergi iade belgelerinin gecikmemesi için çalışanlar şimdiden fişlerini doldurmaya başlasınlar. Geçen yıl çalışanların fişlerini kurumlarına geç vermelerinden dolayı bazı sıkıntılar yaşanmıştı. Bu yıl da bu tür sıkıntıların yaşanmaması için kendilerini şimdiden uyarıyoruz. Ayrıca, kurum yetkilileri de, şimdiden çalışanlarına gereken uyarıları yazılı ve sözlü olarak yapsınlar." 
     
     GERÇEK DIŞI BEYANDAN KAÇININ 

     Geçen yıl verilen fiş ve faturaların incelemesinde çok sayıda gerçek dışı beyanla karşılaştıklarını belirten Karapınar "Vergi iadesine ilişkin geçen yıl 42 kurumdan bize intikal eden toplam 54 milyon 756 bin 624 YTL harcama belgesi üzerinde yaptığımız incelemede, 10 milyon 466 bin 415 YTL tutarında geçersiz belge kullanıldığını tespit ettik. Buna göre ücretlilerin vergi iadesinde kullandığı her 100 YTL belgenin 19 YTL’lik kısmının geçersiz belgelerden oluştuğu belirledik. Bu sahte veya gerçek dışı beyanlardan oluşan belgeleri ret ettik. Bu şekilde devletin kasasından haksızca alınmak istenen 600 milyar liralık paranın çıkışına engel olduk" diye konuştu. 
     
     4.3 TON ÜZÜM FATURASI 

     Sahte fiş konusunda 2004 yılında çok ilginç beyanlarla karşılaştıklarını söyleyen Gaziantep Vergi Dairesi Başkanı Recep Karapınar şu örnekleri verdi 
     "Yapılan incelemelerde bildirimlerin abartıldığı ve geçersiz belgelerle doldurulduğunu tespit ettik. Örneğin, aylık 1350 YTL gelir olan bir ücretlinin yıl boyunca 4.3 ton üzüm, 7.75 ton hurma, 2.5 ton kırmızı biber, 150 teneke sıvı zeytinyağı ile 4.55 ton ceviz faturasını tedarik ettiğini belirledik. 
     Buna göre bir çalışan, günlük olarak 11 kilo üzüm, 21 kilo hurma ve 12 kilo ceviz tükettiği tespit edilmiştir. Yine aylık geliri 3350 YTL olan bir profösörün yıl boyunca yaklaşık 30 bin YTL tutarında eczaneden ilaç faturası tedarik ettiği anlaşıldı. 
     Ayrıca bir güvenlik yetkilisi de, 2,5 milyar liralık yemek faturası beyanında bulunmuş. Ancak, bu görevli bize bu yemeğin yenmesi için hiçbir geçerli mazereti sunamadığı için belgeyi geçersiz saydık." 
Sahte bildirimlerle ilgili başka örnekleri de Kocaeli Vergi Dairesi Başkanı Bekir Bayrakdar veriyor ''Hal komisyoncularından alınan sebze ve meyve faturaları, düğün, ziyafet ve iftar yemeklerine ait toplu faturalar vergi iadesine konu olamaz. Sözgelişi, 1 ton pirinç, 700 kilo et veya günlük 100 ekmek alımı gibi harcamalar gerçek tüketime yönelik değildir. Bu faturalar gerçek harcamayı yansıtmadığı için geçerli değildir. 
     
     İZMİR VE KIRIKKALE DE SAHTE FİŞ BASKINI 

     Maliye yetkilileri vatandaşlara bu uyarıları yaparken emniyet birimleri de son günlerde sayıları artan sahte fiş tüccarlarının peşine düştü. 
     Kırıkkale Emniyet Müdürlüğü'ne bağlı Kaçakçılık ve Organize Suçlar Şubesi ekipleri, vergi iadesinde kullanacaklara satılmak üzere hazırlanmış 20 bin YTL'lik sahte yazar kasa fişi ele geçirdi. 
     Bir ihbarı değerlendiren ekipler Eskişehir, Adana ve İzmir'den Kırıkkale’ye, belirli bir komisyon karşılığı satılmak üzere sahte yazar kasa fişi getirildiğini belirledi. Ekipler yaptıkları çalışma sonucu, 20 bin YTL'lik yazar kasa fişi ele geçirdi. Fişleri, vergi iadesinden yararlanmak isteyenlere satmak amacıyla Kırıkkale’ye getiren Mehmet Gökkaya, gözaltına alınarak adliyeye sevk edildi. 
     
</TEXT>
</DOC>
