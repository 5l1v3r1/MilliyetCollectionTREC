<DOC>
<DOCNO> 400922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/yasam/yas02.html </URL>
<DATE> 2005/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arkeolojik' kazıya Rumlardan engel 
</HEADLINE>
<TEXT>


Kıbrıs Rum Üniversitesi, Doğu Akdeniz Üniversitesi'nin Karpaz'da 26 arkeolojik eseri kurtarmak amacıyla başlattığı çalışma için sağlayacağı 180 bin euroluk fona engel oldu 

SEFA KARAHASAN Lefkoşa 

KKTC'deki Doğu Akdeniz Üniversitesi, Kaleburnu mevkiindeki arkeolojik kalıntıların korunma altına alınması için çalışma başlattı. Bu kazıların yapılabilmesi için Alman The Fritz Thyssen Stiftung Vakfı'yla temasa geçildi. Vakıf da 180 bin euro yardım ayrıldığını açıkladı. 

Yardımı duyunca... 
Bu fonla 26 arkeolojik eserin korunması için gerekli tedbirler alınacaktı. Ancak çalışmaları yakından takip eden Rumlar, yardım yapılacağını duyunca harekete geçti. 
Kazıların uluslararası hukuka aykırı olduğunu öne süren Kıbrıs Rum Üniversitesi, "Kazı yapmak için Rum makamlarından gerekli izni almadılar" gerekçesini ortaya attı. Ayrıca kazıların UNESCO'nun hukuki düzenlemelerine aykırı olduğunu savundu. Baskılara fazla direnemeyen vakıf, yardımı askıya aldı. Kazılar da durdu. DAÜ, bir raporla Rumların UNESCO konvansiyonlarını yorumlayış biçimlerinin gerçekleri yansıtmadığını bildirdi ancak istediği sonucu alamadı. 



</TEXT>
</DOC>
