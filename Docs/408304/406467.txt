<DOC>
<DOCNO> 406467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sonsiy14.html </URL>
<DATE> 2005/12/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP'nin yeni İstanbul İl Merkezi açıldı... 
</HEADLINE>
<TEXT>

     CHP Genel Başkanı Deniz Baykal, ''CHP, İstanbul'dan başlayarak Türkiye'de yeni bir anlayışla iktidarı kuracak'' dedi. 
     Baykal, partisinin Şişhane'deki yeni il merkezini açarak, burada partililere hitaben bir konuşma yaptı. İl binasında yapılması planlanan konuşma, dışarıda bekleyen kalabalık nedeniyle bina dışında gerçekleşti. 
     Baykal, parti otobüsünden yaptığı konuşmada, İstanbul'un Türkiye'nin iş, finans, kültür merkezi olduğunu belirtti. İstanbul'un aynı zamanda siyasetin de merkezi olduğunu vurgulayan Baykal, CHP'nin yeni siyaseti ve iktidara giden yolu İstanbul'dan başlatacağını belirtti. 
     İstanbul'un yıllardır aynı zihniyeti temsil eden partiler tarafından yönetildiğini kaydeden Baykal, kentin alt yapısının iflas ettiğini, sokakların delik-deşik durumda olduğunu, kapkaç, hırsızlık ve güvensizliğin alıp başını gittiğini söyledi. 
     Deniz Baykal, şöyle devam etti 
     ''CHP, İstanbul'dan başlayarak Türkiye'de yeni bir anlayışla iktidarı kuracak. İstanbul'u çok seviyorum. Tabi İzmir'i de çok seviyorum. Kars'ı, Erzurum'u, Hakkari'yi, Antalya'yı, Siirt'i, Şırnak'ı, Trabzon'u da çok seviyorum. Türkiye'nin bütün illeri başımızın tacı. Hepsini seviyorum. Ayrı gayrı yok. Ana dili, etnik kökeni ne olursa olsun, hepimiz bu memleketin, Türk milletinin bir parçasıyız.'' Baykal, bugün İstanbul İl Başkanlığı'nın yeni binasını hizmete soktuklarını, güzel bir başlangıç yaptıklarını dile getirerek, ''İstanbul'a yeni bir yönetimi, yeni bir belediyeyi, Türkiye'ye yeni bir iktidarı, siyaseti mutlaka getireceğiz'' dedi. 
     CHP'nin köklü bir değişim ve yenilenme geçirdiğini, siyaset anlayışını yenilediğini ifade eden Baykal, ''Türkiye'nin bütün dertlerinin çözümü, her sorunun tümden çıkış yolu, CHP programında vardır. Yeni bir şey aramaya gerek yok. Kadrolar da, dürüst siyaset de CHP'de var. Türkiye'nin kalkınması için fikir var. Yapmamız gereken, vatandaşlarla el ele verip Türkiye'nin önünü açmaktır'' şeklinde konuştu. 
     
     ''TÜRKİYE'NİN SİYASETİNİ DE YENİLEYECEĞİZ'' 
     Laik, demokratik cumhuriyete herkesin sahip çıkması gerektiğini vurgulayan Baykal, yeni bir dönemi getirmek için yola çıktıklarını belirtti. 
     Baykal, yeni il binasını CHP'nin meşru kazançları ve kendi imkanları ile açtıklarını, kimseye el avuç açmadıklarını kaydetti. Deniz Baykal, ''Bugün CHP'yi yeniledik, yarın Türkiye'nin siyasetini de yenileyeceğiz'' dedi. 
     Partililere, ''Türkiye'de yönetimi değiştirmeye var mısınız '' diye seslenen Baykal, partililerden ''varız'' yanıtının gelmesi üzerine, ''Siz varsanız, ben de varım'' diye konuştu. 
     Açılış konuşmasını aslında binanın içindeki salonda yapmayı planladıklarını belirten Baykal, ancak kalabalık binaya sığmadığı için sokakta yapmak durumunda kaldıklarını dile getirerek, ''Zemheride meydanları doldurdunuz. Ama acele etmeyin. Meydanları dolduracağımız zaman çok yakında gelecek. İl binamız hayırlı olsun'' dedi. 
     Baykal, daha sonra otobüsten inerek yeni il binasının açılışını yaptı. 
     Bu arada, izdiham nedeniyle basın mensupları ve partililer zaman zaman ezilme tehlikesi atlattı. Açılışa katılan partililer, ''Türkiye laiktir, laik kalacak'' ve ''Mollalar İran'a'' şeklinde sloganlar attı. 
     
</TEXT>
</DOC>
