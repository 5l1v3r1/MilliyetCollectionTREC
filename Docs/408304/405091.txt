<DOC>
<DOCNO> 405091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo17.html </URL>
<DATE> 2005/12/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Fenerbahçeli Aurelio, Kasım ayının futbolcusu seçildi... 
</HEADLINE>
<TEXT>

     Memorial Hastanesi sponsorluğunda düzenlenen ''11 Altın Adam Yarışması''nda, Fenerbahçe'nin Brezilyalı futbolcusu Marco Aurelio, Kasım ayının futbolcusu seçildi. 
     Kalyon Oteli'nde yapılan jüri toplantısında, Turkcell Süper Ligi'nin 12., 13. ve 14. hafta maçlarının oynandığı Kasım ayı değerlendirildi. 
     Değerlendirme sonunda Fenerbahçeli Aurelio, ayın futbolcusu seçilirken, Kayserisporlu Bülent Bölükbaşı ikinci, Galatasaraylı Saidou ise üçüncü oldu. 
     Toplantıda Gaziantepspor Kulübü Başkanı Celal Doğan ayın yöneticisi, Gençlerbirliği Teknik Direktörü Mesut Bakkal ayın teknik direktörü ve Serdar Tatlı da ayın hakemi seçildi. 
     Memorial Hastanesi Yönetim Kurulu Üyesi İhsan Kalkavan, toplantıya onur konuğu olarak katılan Gençlik ve Spor Genel Müdürü Mehmet Atalay, Türkiye Milli Olimpiyat Komitesi Başkanı Togay Bayatlı, Trabzonspor'un eski yöneticisi İbrahim Şahin'e teşekkür plaketi, Ekim ayının hakemi Fırat Aydınus ile ayın futbolcusu Sivassporlu Hayrettin Yerlikaya'ya ödüllerini verdi. Kalkavan ayrıca, toplantıda jürinin sorularını yanıtlayan eski hakemler Hilmi Ok, Ertuğrul Dilek ve Muhittin Boşat'a da plaket takdim etti. 
     
</TEXT>
</DOC>
