<DOC>
<DOCNO> 407423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur30.html </URL>
<DATE> 2005/12/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ferhat Tunç, Lagendijk soruşturmasını eleştirdi 
</HEADLINE>
<TEXT>

     Yeniden Özgür Gündem Gazetesi’nde yer alan "Analiz" adlı köşede yayınlanan "Bir Devrimci Leyla ve Bir Şarkı" başlıklı yazıda "adliyenin manevi şahsiyetini neşren tahkir ve tezyif ettiği" öne sürülen türkücü Ferhat Tunç ile gazetenin sorumlu yazıişleri müdürü Mehmet Çolak’ın yargılanmasına devam edildi. 
     Beyoğlu 2. Asliye Ceza Mahkemesi’ndeki duruşmaya, tutuksuz sanıklardan Ferhat Tunç Yoslun katıldı. Diğer sanık Mehmet Çolak ise duruşmaya gelmedi. 
     Duruşmada söz alan Tunç’un avukatı Ercan Kanar, "Müvekkilimiz, anayasa ve ulusal üstü hukuka aykırılığı kuşkusuz olan bir suç tipini düzenleyen ceza yasası maddesinden yargılanmaktadır. Gerek 765 sayılı TCK’nın 159. maddesi, gerekse yeni TCK’nın 301. maddesi esas olarak ifade özgürlüğünü ve eleştiri hakkını kısıtlayan maddelerdir. Bu tür yargılamalar, yargılanan kişinin boyutlarını da aşarak toplumun tümünü ilgilendiren, ilgisini çeken bir nitelik taşımaktadır. Bu nedenle yargılamanın makul büyüklükte bir duruşma salonunda yapılmasını talep ediyoruz" dedi. 
     1 Haziran 2005 tarihinden önce işlenen suçları düzenleyen 765 
     sayılı TCK’nın 159. maddesinden dava açılması için 160. madde uyarınca Adalet Bakanlığı’ndan izin alınması gerektiğini hatırlatan Kanar, "Söz konusu siyasi bir tasarruf olan bu iznin, bakan imzasıyla verilmesi gerekmektedir. Halbuki bu davada idari bir tasarruf gibi değerlendirilerek genel müdür ve müsteşar oluruyla izin verildiği tespit edilmiştir. Bu nedenle mahkemenizden yeniden bakandan izin alınmasını talep ediyoruz" diye konuştu. Hakim İrfan Adil Uncu, sanık Mehmet Çolak’ın beyanının alınması amacıyla kesin bir şekilde adresinin araştırılarak mahkemede hazır edilmesi için müzekkere yazılmasına, sanık avukatı ve müdafilerin aleniyet yönünden duruşmanın elverişli bir salonda yapılması talebinin duruşma günü düşünülmesine, 765 sayılı TCK’nın 159. maddesi uyarınca yürütülen davalarda 160. madde gereğince bakandan izin alınması talebinin incelenmesine karar vererek duruşmayı erteledi. 
     
     LAGENDİJK HAKKINDAKİ SORUŞTURMA 
     Duruşma sonrası basın mensuplarının sorularını cevaplandıran Ferhat Tunç, "Avrupa Birliği sürecinde TCK’nın 301. maddesinin bazı çevrelerin eline nasıl bir koz olarak verildiği ve kullanıldığını görmek hepimizi üzüyor. Bence devlet eleştirilmez değil. Herkes eleştirilmeli. Bu kurumların da eleştirilmesi gerekir. Dolayısıyla düşünen insanların bu eleştiri hakkının son derece meşru olduğuna inanıyorum. Biz de bu hakkımızı kullandık. Ama bu hakkını kullanan herkes eğer mahkemelerde süründürülecekse o zaman bence düşünmek lazım. Orhan Pamuk ile gelişen bu furyanın büyüyeceğini hepimiz görüyoruz. Dolayısıyla bunun bir an önce bitirilmesi, bazı gerici ve ırkçı çevrelerin de bu tür olayları bir koz olarak kullanmaması gerektiğini düşünüyorum" dedi. 
     Tunç, basın mensuplarının Türkiye-AB Karma Parlamento Komisyonu KPK Eşbaşkanı Joost Lagendijk hakkında Beyoğlu Cumhuriyet Başsavcılığı’nca soruşturma açılması konusundaki düşüncesinin sorulması üzerine de şöyle konuştu 
     "Tabii ki giderek tirajı komik bir olay halini alıyor. 
     Avrupalılar’ı da yargılamaya başlarsak o zaman demokratikleşmeden söz etmeyelim. Lagendijk hakkında böyle bir soruşturmanın açılması belli ki gelecekte daha farklı siyasetçilerin, yazarların ve bilim adamlarına yönelik de açılacağının bir ipucu. Bunun önüne geçilmesi lazım ve bu sorunun bir an önce ortadan kaldırılması gerekiyor. 159 ve 301. maddelerin bir an önce ortadan kaldırılması gerekiyor. 
     Demokratikleşmeden ancak o zaman söz edilebilir." 
     
     İDDİANAMEDEN 
     Beyoğlu Cumhuriyet Savcılığı’nca hazırlanan iddianamede, sanıklardan Mehmet Çolak’ın sorumlu yazıişleri müdürü olduğu Yeniden Özgür Gündem adlı gazetenin 19 Ocak 2004 tarihli sayısında Ferhat Tunç tarafından yazılan "Analiz" isimli köşede "Bir Devrimci Leyla ve Bir Şarkı" başlıklı yazıda, Ankara DGM’de görülen DEP milletvekillerinin duruşmasının değerlendirildiği belirtiliyor. 
     Söz konusu yazıda "adliyenin manevi şahsiyetinin neşren tahkir ve tezyif edildiği" öne sürülen iddianamede, Tunç ve Çolak’ın TCK’nın 159 1. maddesi uyarınca 6 ay ile 3’er yıl arasında hapis cezasına 
     çarptırılmaları, ancak Çolak’ın cezasının 5680 sayılı Basın Kanunu’nun 16 1. maddesi uyarınca paraya çevrilmesi isteniyor. 
     İddianamede, Adalet Bakanlığı Ceza İşleri Genel Müdürlüğü’nün TCK 160 2. maddesi uyarınca takibat izni verdiği bilgisi de yer alıyor. 
     
</TEXT>
</DOC>
