<DOC>
<DOCNO> 400587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/ydilmen.html </URL>
<DATE> 2005/12/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sadece mücadele 
</HEADLINE>
<TEXT>



Zenit maçında UEFA ümitleri hemen hemen biten, ancak futboluyla taraftarını ümitlendiren Beşiktaş dün de Vestel Manisa karşısında aynı heyecan, istek ve arzudaydı. Futbolu ise aynı değildi. Maçın tamamında yakaladığı üç pozisyonu gole çevirdi. 
Vestel Manisa ve Beşiktaş takımının hocaları ligin ilk yarının bitmesini iple çekiyorlar. Çünkü devre arasında önemli değişiklikler yapacaklardır. Beşiktaş'ın on birine baktığımızda 4-3-1-2 düzenindeydi. Orta sahada göbekte Çağdaş, sağında Okan, solunda İbrahim Üzülmez, önlerinde Kleberson, en uçta da İbrahim Akın ve Ahmed Hassan. Bu kadro tam bir kontratak kadrosu. Hem de orta sahadan isabetli pas atacak oyuncu eksikliğine rağmen. Yine bu kadro zaten topun sürekli Beşiktaş'ta kalmasını sağlayamadı. Beş pası bir kez o da oyunun sonunda yapabildiler. Geniş alan yakalayıp etkili olmaları için gol gerekliydi. Bu da beşinci kornerden sonra olunca Vestel savunması orta sahaya kadar çıktı. Beşiktaş'ın orta sahasının iyi yaptığı presle kazanılan toplar da iki pasta pozisyona dönüştü ve fark geldi. 
İkinci yarıda Beşiktaş adına gerçek bir kördöğüşü izledik. Takım halinde savunmaya çekilip, çabuk hücuma çıkıp, daha da disiplinden kopmuş rakibine karşı pozisyon bulması beklenirken bunu başaramadı. Manisaspor da 45 dakika rakibinin üstüne gitmesine rağmen gol de dahil pozisyon bulamadı. 
Beşiktaş iyi oynamadı ama mücadelesi, top rakipteyken savaşı ve özellikle savunmasının dikkatli olması en önemli artılarıydı. Tabii ki sezona erken havlu atmış bir takımı da taraftarı ancak bu kadar destekler. 
Sinan gol attı, İlhan Mansız gibi boynu bükük kaldı. Yapmayın lütfen. Beşiktaş'ı seviyor olabilirsiniz. Ama bunlara profesyonellikte yer yok. 
İsmet Arzuman avantajları çok iyi oynattı ancak kartlarda hep oyunculardan yanaydı. Örneğin Johana'nın maçın başında atılması lazımdı. 



</TEXT>
</DOC>
