<DOC>
<DOCNO> 401289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun10.html </URL>
<DATE> 2005/12/07/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD'yi sarsan skandalın kahramanı CIA'den istifa ediyor 
</HEADLINE>
<TEXT>

     ABD’de siyaseti derinden sarsan ve Başkan Yardımcısı Dick Cheney’nin başdanışmanı Lewis Libby’nin istifasına neden olan gizli bir ajanın kimliğinin yasadışı şekilde medyaya sızdırılması skandalının merkezindeki isim olan ajan Valerie Plame, Amerikan Merkezi Haberalma Teşkilatı’ndaki CIA görevinden ayrılıyor. 
     Los Angeles Times gazetesinin haberine göre, Temmuz 2003’te isminin basında ifşa edildiğini gören 42 yaşındaki kitle imha silahı uzmanı Plame, "zamanını ailesiyle geçirmek için" yakında görevinden istifa edecek. 
     5 yaşında ikiz çocuk annesi ve eski Büyükelçi Joseph Wilson’ın eşi 
     olan Plame’in, "isminin basına sızdırılmasıyla artık kariyer olanağının da kalmaması" nedeniyle istifa etmeye karar verdiği belirtiliyor. 
     
     OLAY NASIL GELİŞMİŞTİ 
     Başkan Yardımcısı Dick Cheney ve Beyaz Saray Genel Sekreteri Andrew Card’ın da adının karıştığı skandalın geçmişi, ABD’nin Irak savaşına hazırlandığı 2002 yılına dayanıyor. O dönemde Irak lideri Saddam Hüseyin’in Afrika ülkesi Nijer üzerinden nükleer silah elde etmeye çalıştığını düşünen ABD yönetimi, eski büyükelçi Joseph Wilson’ı, durumu soruşturmak üzere bu ülkeye gönderdi. 
     Bush yönetiminin Irak savaşının gerekçelerinden biri olarak kullandığı bu iddianın aslının olmadığını belirleyen Wilson, bu durumu ABD medyasına açıklayınca, Beyaz Saray çok zor durumda kaldı. 
     Medya haberlerine göre, bunun üzerine bazı Beyaz Saray yetkilileri, Wilson’dan intikam almak için eski büyükelçinin CIA bünyesinde gizli bir ajan olarak çalışan eşi Valery Plame’in kimliğini, gazetelere sızdırdı. 
     ABD yasalarına göre, gizli casusların kimliğinin kamuya açıklanması suç oluşturuyor. 
     Plame’in gizli ajan olduğu bilgisi, "iki Beyaz Saray kaynağına" dayanılarak, ilk defa The Washington Post yazarı Robert Novak’in Temmuz 2003’te yayımladığı bir köşe yazısında ortaya atıldı. Diğer medya kuruluşları da olayın üstüne gitti. 
     Bunun üzerine Amerikan Adalet Bakanlığı, olayı soruşturmak üzere özel savcı Patrick Fitzgerald’i ve bir büyük jüriyi görevlendirdi ve skandalın araştırılması günümüze kadar sürdü. 
     Beyaz Saray’ın üst düzey yetkililerinin bu silahların var olmadığını kamuoyuna duyuran CIA içinden bir grubu cezalandırmak için bir ajanın kimliğini sızdırdığı gazetecilerden olan Judith Miller, haber kaynağının Cheney’nin yardımcısı Lewis Libby olduğunu açıklamamakta direnip 85 gün hapis yatmıştı. 
     "Haber kaynağının izniyle" ifade vermeyi kabul eden Miller’in büyük jüriye açıklamaları işleri iyice karıştırırken, Miller’in ifadesi, bu gazetecinin Cheney’nin başdanışmanı Libby ile yakın kişisel ilişkisi olduğunu ortaya çıkarmakla kalmayıp, basında etik sorunuyla ilgili ciddi soru işaretlerine de yol açmıştı. 
     Medyaya yansıyan bilgilere göre, Irak savaşına gerekçe oluşturan Saddam Hüseyin’in nükleer silahları iddiasıyla ilgili en çarpıcı haberlerin yazarı olan Miller’in, bunları yazması için Beyaz Saray tarafından kullanıldığı ortaya çıkmıştı. 
     New York Times, geçen ilkbaharda, Miller’in imzasını taşıyan ve Irak savasına gerekçe oluşturan beş haberin yanlış olduğunu itiraf etmişti. Gazete, ayrıca skandala Başkan Yardımcısı Dick Cheney’nin de karıştığını yazmıştı. 
     Gazetenin, Cheney’nin başdanışmanı "Scooter" lakaplı Lewis Libby’nin notlarına dayanarak verdiği habere göre, Valerie Plame isimli ajanın kimliğini, yardımcısı Libby’ye ilk açıklayan Dick Cheney olmuştu. 
     
</TEXT>
</DOC>
