<DOC>
<DOCNO> 407852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/spor/yozer.html </URL>
<DATE> 2005/12/30/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Gerets'in hamlesi 
</HEADLINE>
<TEXT>


Belçikalı teknik adamın, Hagi'nin aksine hücum futbolunu tercih ederek elindeki klas golcülerden maksimum seviyede yararlanması Galatasaray'ı şampiyonluk yarışına ortak etti. Futbolcuların tüm sorunlara rağmen özveri ile mücadele etmesi de alkışa değerdi 


Galatasaray'ın ilk yarısına baktığınız zaman başlangıçta beklenen performansın çok üstünde bir grafik çizildiğini rahatlıkla görebilirsiniz. Teknik Direktör Gerets bile toplanan puan sayısını olağanüstü olarak nitelendirirken neredeyse şaşkınlığını dile getiriyordu. 
Aslında haksız da değil. Galatasaray kadrosunun uzun lig mücadelesinde ezeli rakibi Fenerbahçe'nin yetenekli isimlerini de düşünürseniz pek de iddialı olamayacağını pekala tahmin edebilirdiniz. Ancak Fenerbahçe'nin peşini bırakmadılar. Çünkü elinde bulundurduğu fazla sayıdaki golcülerin gücünü en iyi şekilde kullandı. 
Gerets başlangıçta bunun farkına hemen vardı. Bu yüzden de Galatasaray'ın hücum futbolu oynamasını tercih etti. Bu Gerets'in, Galatasaray'daki en en önemli hamlesiydi. Eğer Gerets, Hagi tarzı futbolu tercih etseydi hayal kırıklığında Beşiktaş ile aynı kulvarda yüzebilir ve şah - mat olabilirdi. Ligin ilk yarısında oynanan pek çok sıkıntılı maçta dört golcünün yani Hakan, Necati, Ümit Karan ve Hasan Kabze'nin yarım pozisyonlardan bile yarattıkları goller Galatasaray'ın yarıştan kopmamasına neden oldu. 
Elbette bu tip futbolun dezavantajları yok değil. Örneğin hücuma iyi çıkan takımlar karşısında Galatasaray çok zorlandı. Ve aldığı iki yenilgi bu yüzden kaynaklandı. Gençlerbirliği ve Fenerbahçe karşısında yediği kontra goller zaten sarı - kırmızılı takımın en büyük zaaflarının birer ilanıydı. Hücum futbolunda özellikle savunma, kanat oyuncuları çok çabuk olarak bölgelerine dönmek zorunda. Ancak Cihan ile Orhan Ak bunu iyi yapabilecek oyuncular değil. Örneğin Kayserispor maçında ev sahibi takım bu bölgeleri o kadar çok kullandı ki Galatasaray bu karşılaşmadan mucize bir şekilde galip ayrıldı. Ama Fenerbahçe maçında ilk yarıda yediği tek pozisyonda Orhan Ak kademeye giremeyince golü yemekten kurtulamadı. Ayrıca modern futbolda orta alanın rakip ataklarda savunmaya mutlaka yakın oynaması gerekiyor. 
Ama Galatasaray'da bu yakınlık yok. Yani takım savunmasının gerektirdiği hiçbir aksiyon uygulanmıyor. Bunu da eklerseniz Galatasaray'ın bu kadar çok pozisyon yemesini fazla yadırgamamanız lazım. Üstelik aynı orta alan bu yakınlığı hücumda gösteremiyor. Gol istatistiklerine bakarsanız orta alanın üretken olmadığı daha açık bir şekilde görülebilir. 
Ancak ne olursa olsun Galatasaray kadrosu kendi içinde gösterdiği özveri ile her türlü övgüyü hak ediyor. Elbette her güzelin bir kusuru olacak. O yüzden takım içindeki taktiksel sıkıntıların üstünde çok da durmamak lazım. O sorunlar hiç transfer yapmadan bile çözülebilir. Ancak futbolcuların beş kuruş almadan, onca tantana ve kaos altında mücadele etmeleri, ligden hiç kopmamaları, kafalarını sadece futbola vermeleri kesinlikle unutulmaması gereken profesyonelce bir davranış. 


</TEXT>
</DOC>
