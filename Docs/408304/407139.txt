<DOC>
<DOCNO> 407139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonyas01.html </URL>
<DATE> 2005/12/27/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Arjantin'de Titanozor fosili bulundu 
</HEADLINE>
<TEXT>

     Arjantin'de 71 milyon yıl önce yaşamış 10 metre uzunluğunda ve 12 ton ağırlığında Titanozor fosili bulundu. 
     Paleontolog ve yerbilimci Bernardo Gonzalez Riga, ülkenin güneyindeki Patagonya bölgesinde bulunan Titanozor adı verilen otçul dinozor türüne ait fosilin ayak parmakları, tırnakları ve kuyruğunun bozulmadan korunmuş olduğunu belirtti. 
     Bu tür fosillere ender rastlandığını vurgulayan Riga, ''Dünyada ayağı bozulmadan korunmuş bir ya da iki Titanozor fosili bulunuyor. Bunlara yeni bulunan bu fosil eklendi. Bu fosil, bölgesel, ulusal ve uluslararası çapta önem taşıyor'' dedi. 
     Riga, dinozorun başına ait ize rastlanmadığını, başın yağmur suları nedeniyle kaybolmuş olabileceğini ifade etti. 
     Fosilin Alman petrol şirketi Wintershall Energy'nin deprem incelemeleri için yaptırdığı kazı sırasında bulunduğu belirtildi. 
     
</TEXT>
</DOC>
