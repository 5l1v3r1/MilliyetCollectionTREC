<DOC>
<DOCNO> 402241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/spor/axspo03.html </URL>
<DATE> 2005/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a çifte müjde 
</HEADLINE>
<TEXT>


Galatasaray'da sakatlıkları geçen Ergün ve Hakan dünkü idmana çıktı. Derbide Ergün savunmanın solunda görev yapacak, Hakan ise yine yedek soyunacak 

ERHAN TELLİ 


Galatasaray, Beşiktaş derbisi öncesinde dün akşam yapılan son çalışmaya yoğun tedavi sonrası iyileşen Ergün Penbe ile birlikte Hakan Şükür'ün katılması sevinç yarattı. Önceki gün düzelen iki sağ kanat oyuncusu Cihan ve Uğur'un da yapılan son kontrollerinde oynayacak durumda olmalarının bildirilmesi teknik heyeti memnun etti. 
Sakat Hasan Şaş ve cezalı Tomas dışında eksiği bulunmayan sarı-kırmızılılarda Teknik Direktör Eric Gerets'in Orhan Ak'a savunmanın göbeğinde görev vereceği, Ergün Penbe'yi de savunmanın solunda oynatmayı planladığı öğrenildi. Beşiktaş karşısında forvette Ankaraspor maçında olduğu gibi yine Ümit Karan - Necati Ateş ikilisi görev yapacak, Hakar Şükür ise yedek soyunacak. 

Tahkim'e Semih isyanı 

Tahkim Kurulu'nun, Fenerbahçeli Semih'in 3 maçlık men cezasını kaldırması Galatasaray yönetiminin tepkisini çekti. Futbol Şubesi Sorumlusu Fatih Gökşen, "Olayları şaşkınlıkla izliyoruz. Tahkim Kurulu'nun bu kararı çifte standartın belgesidir" dedi. Hasan Şaş'a, Denizli maçından sonra soyunma odasında hakeme hakaret ettiği gerekçesiyle üç maç ceza verildiğini hatırlatan Fatih Gökşen, "Fenerbahçeli 2 forvetin sakatlanmasının ardından Semih'in cezasının kaldırılması çok ilginç" ifadesini kullandı. Fenerbahçe'nin yarınki rakibi Kayseri Erciyes'in 2. Başkanı Erol Bedir de, Tahkim'i eleştirdi. Bedir, "Havalar ısınıncaya ve Fenerbahçe'nin bütün sakatları iyileşinceye kadar beklemeyi kabul ederiz" diyerek tepkisini dile getirdi. 

PAF Ligi'nde dev randevu 

Galatasaray - Beşiktaş derbisi öncesinde ilk heyecan PAF Ligi'nde yaşanacak. Ligde ilk 2 sırada yer alan ezeli rakipler, sarı - kırmızılı kulübün Florya Metin Oktay Tesisleri'nde saat 13.30'da karşı karşıya gelecek. Geride kalan 15 haftada 12 galibiyet, 3 beraberlik alan Cim Bom 39 puanla namağlup liderlik koltuğunda oturuyor. 11 galibiyet, 1 beraberlik ve 3 yenilgi alan ikinci sıradaki Kartal'ın ise 34 puanı bulunuyor. 

Gurbetçi üç gence takip 

Galatasaray, Almanya'da top koşturan genç gurbetçileri yakın takibe aldı. Alman Ümit Milli Takımı'nda da görev yapan orta saha oyuncuları Serkan Çalık ve Erkan Akan'ı bir süre önce izlettiren yöneticiler, Borussia Dortmund'da bu sezon profesyonel olan Mehmet Akgün'e de kanca attı. Uzun süredir takip edilen üç futbolcunun da şartlarının uygun olması halinde devre arasında veya sezon sonunda kadroya dahil edileceği vurgulandı. 

Evinde üstün 

Ezeli rakipler Ali Sami Yen Stadı'nda 47. kez karşılaşacak. Galatasaray 46 maçta 13 galibiyet alırken, Beşiktaş 10 kez kazandı. Sarı - kırmızılı takım bu maçlarda rakip ağları 50 kez sallarken, kalesinde 51 gol gördü. Aslan'ın, Ali Sami Yen'deki lig maçlarında da rakibine üstünlüğü bulunuyor. 28 lig sınavından 9'unu Aslan, 6'sını Beşiktaş kazandı, 13 maç berabere bitti. 

Hocalar ilk kez 

Galatasaray Teknik Direktörü Gerets ile Beşiktaş'ın hocası Tigana, antrenörlük kariyerleri boyunca ilk kez rakip olacaklar. Bu arada Aslan'da Heinz, Saidou, Iliç, Altan ve Yalçın, Kartal'da ise Kleberson, Adem, Ali Tandoğan ve Youla, forma bulmaları halinde ilk kez Galatasaray - Beşiktaş maçında görev yapacak. 


</TEXT>
</DOC>
