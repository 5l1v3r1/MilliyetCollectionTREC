<DOC>
<DOCNO> 403307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun13.html </URL>
<DATE> 2005/12/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere, 7 Temmuz saldırılarını hasıraltı mı edecek 
</HEADLINE>
<TEXT>

     İngiltere'de hükümet, 7 Temmuz 2005 tarihinde Londra'da metro istasyonları ve bir otobüse karşı düzenlenen ve 52 kişinin ölümüne yol açan bombalı saldırılarla ilgili kamuya açık kapsamlı bir soruşturma başlatmayı reddetti. 
     İçişleri Bakanı Charles Clarke konuyla ilgili olarak yaptığı açıklamada, kapsamlı bir soruşturma yerine, istihbarat bilgileri ve polis kayıtlarına dayandırılan ve belirli alanları aydınlatmaya amaçlayan raporlar yayımlanacağını bildirdi. 
     Hükümetin bu kararı, saldırı kurbanlarının aileleri, muhalefet, basın ve Müslüman toplumunun ileri gelenlerinin eleştirilerine hedef oldu. Bu kesimler, hükümetin kapsamlı ve kamuya açık bir soruşturma başlatarak 7 Temmuz olaylarının üzerindeki sis perdesini kaldırması gerektiğini, ancak bu şekilde terörizmin gelecekte yaratacağı tehditlerle mücadele etmenin mümkün olacağını savunuyor. 
     Annesi Behnaz Mozakka'yı Picadilly hattı trenine yapılan bombalı saldırıda kaybeden Saba Mozakka, hükümetin kararını eleştirirken, olayla ilgili dar alanları hedef alan raporların kimseyi tatmin etmeyeceğini, İngiliz toplumunun saldırının ardındaki gerçekleri öğrenmeden yaşamayı sürdüremeyeceğini belirtti. 
     İngiltere İslam Konseyi Başkanı İkbal Sacranie de İngiliz halkının kapsamlı bir soruşturma sonucunda 7 Temmuz gününün bütün ayrıntılarını öğrenme hakkına sahip olduğunu vurguladı. 
     Muhalefet partilerinin sözcüleri de kapsamlı bir soruşturma açılmasıyla bombalama olayıyla ilgili karanlıkta kalmış bazı noktaların aydınlanabileceğine dikkat çekti. Bunların başında 7 Temmuz'dan sadece birkaç hafta önce Londra'daki alarm seviyesinin neden düşürüldüğünün bulunduğunu belirten muhalefet sözcüleri, saldırıda rol alan kişilerin birbirleriyle ve İngiltere dışındaki bazı terör gruplarıyla bağlantılarının da açığa çıkartılması gerektiğini kaydetti. 
     
</TEXT>
</DOC>
