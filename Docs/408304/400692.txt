<DOC>
<DOCNO> 400692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/soneko35.html </URL>
<DATE> 2005/12/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TMSF, Radyo - TV satışına hazırlanıyor... 
</HEADLINE>
<TEXT>

     Tasarruf Mevduatı Sigorta Fonu TMSF , 9 adet TV ve Radyo'ya ilişkin uydu ve kablolu yayın lisansı, marka ve marka başvurusunu, 3 Ocak 2006 tarihinde satışa çıkaracak. 
     Toplam 1 milyon 576 bin 400 YTL muhammen bedele sahip marka ve marka başvurusu ile uydu ve kablolu yayın lisansları yayında olan Sineklasik TV, Yeşilçam TV, Dizi TV, Metro TV ile yayında olmayan Futgol TV, Sineklasik 1 TV, Radyo Blue, Radyo King ile Radyo Gold'dan oluşuyor. 
     TMSF'nin internet sitesindeki satış ilanı bölümünde yer alan bilgiye göre, 6183 sayılı Amme Alacaklarının Tahsil Usulü Hakkında Kanun'un 85. Maddesi uyarınca, söz konusu satışlar açık artırma yoluyla ve peşin parayla yapılacak. 
     Uydu yayın lisansı ve kablolu yayın lisansı ihalelerine ancak radyo ve televizyon yayıncılığı, haberleşme, eğitim, kültür ve sanat amacıyla Türk Ticaret Kanunu hükümlerine göre kurulan anonim şirketler katılabilecekken, marka ihalesine katılabilmek için anonim şirket olma şartı aranmıyor. 
     Açık artırma yoluyla satışa çıkarılan uydu ve kablolu yayın lisansı ile marka ve marka başvurusu, muhammen değerlerin yüzde 75'inden az olmamak üzere en çok artırana ihale edilecek. 
     Verilen bedelin, muhammen değerlerin yüzde 75'inden az olması ya da hiç alıcı çıkmaması halinde, ikinci satış 6 Ocak 2006 tarihinde aynı adres ve aynı saatte yapılacak. 
     3 Ocak saat 11.00'de yapılacak ihaleye katılacak anonim şirketlerin gerekli belgeleri en geç satış günü saat 10.00'a kadar TMSF Satış Komisyonu'na teslim etmeleri gerekiyor. 
     İhaleye katılacaklar ayrıca, her bir marka, marka başvurusu, uydu yayın lisansı ve kablolu yayın lisansı için tespit edilen muhammen bedelin yüzde 7.5'i tutarında nakit teminatın Ziraat Bankası Gayrettepe Şubesi'ne yatırıldığına dair dekontu, nakit para verilmediği takdirde de bankalar veya özel finans kurumları tarafından verilen şartsız, kesin ve süresiz nitelikli teminat mektubu veya aynı tutarda Hazine tahvil ve bonoları teslim etmeleri gerekiyor. 
     
</TEXT>
</DOC>
