<DOC>
<DOCNO> 400471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy02.html </URL>
<DATE> 2005/12/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meclis, şiddete uğrayan ünlü kadınları dinleyecek... 
</HEADLINE>
<TEXT>

     Meclis Araştırma Komisyonu son günlerde sık sık kamuoyu gündemine gelen "şiddet" mağduru Deniz Akkaya, Ebru Şimşek, Asena ve Gamze Özçelik'i dinleme kararı aldı. 
     AKP'li Fatma Şahin'in başkanlığında, Töre ve Namus Cinayetleri ile Kadınlara ve Çocuklara yönelik şiddetin nedenlerini ve çözüm önerilerini tespit etmek için çalışan Komisyon, son günlerde kamuoyuna bu tarz haberlerin sık sık yansıması üzerine böyle bir karar aldı. 
     Komisyon önce basın yayın organlarının yöneticilerini dinleyecek. Bu amaçla televizyonların genel yayın yönetmenleri önümüzdeki hafta dinlenmek üzere Meclis'e davet edildi. Haberlerin sunuş biçimini ve toplum üzerindeki etkilerini inceleyecek olan Komisyon, daha sonra "şiddet" mağdurlarını dinleyecek. 
     
     GÖRÜŞME GİZLİ YAPILACAK 

     Tecavüz olayıyla gündeme gelen Gamze Özçelik, sevgilisinden dayak yediğini açıklayan manken Deniz Akkaya, zaman aşımına uğrayan Adnan Oktar davasında görüntülerinin basına dağıtıldığını iddia eden Ebru Şimşek, silahlı saldırıya uğrayan ve bu nedenle sahnelerden uzun süre uzak kalan dansöz Asena, yaşadıklarını Komisyon'a anlatacak. Meclis Komisyonu bu kişilerin yeni sıkıntılar yaşamaması için görüşmenin yeri ve saatini de gizli tutmayı kararlaştırdı. 
     
     GAMZE ÖZÇELİK 

     Oyuncu Gamze Özçelik, eski sevgilisi Gökhan Demirkol'un kendisini ilaçla uyutup tecavüz ettiği iddiasıyla suç duyurusunda bulunmuştu. Cep telefonunun kamerasıyla kaydedilen tecavüz görüntülerinin internette yayılmasıyla ortaya çıkan olay basında geniş yer bulmuş, polisin yaptığı incelemeler sonucunda geçtiğimiz hafta Gökhan Demirkol mahkeme tarafından tutuklanmıştı. 
     
     DENİZ AKKAYA 

     Sevgilisi Murat Aslan'dan dayak yediğini açıklayan, atılan tokatın ardından kulak zarının patladığını iddia eden Deniz Akkaya da yaşadıklarını televizyonda gözyaşları içinde anlatmış, olay mahkemeye taşınmıştı. 
     
     EBRU ŞİMŞEK 

     Kamuoyunda 'Adnan Hoca' olarak tanınan Adnan Oktar'ın 'tehditle menfaat sağlamak' ve 'çıkar amaçlı suç örgütü kurmak' iddiasıyla 18 yıla kadar hapis istemiyle yargılandığı 34 sanıklı davanın bir numaralı tanığıydı Ebru Şimşek. Davanın geçtiğimiz günlerde 'zamanaşımı'na uğrayarak düşmesinin ardından, 7.5 yıllık hukuk mücadelesinin hayatını çok yıprattığını açıkladı. 
     
     ASENA 

     2 yıl önce program çekeceği stüdyonun giriş kapısında silahlı saldırıya uğrayan dansöz Asena, yaklaşık 8 ay sahnelerden uzak kalmıştı. Asena daha önce de İbrahim Tatlıses tarafından dövülmüştü. 
     
</TEXT>
</DOC>
