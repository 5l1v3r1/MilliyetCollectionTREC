<DOC>
<DOCNO> 401365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko28.html </URL>
<DATE> 2005/12/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Çağlar Kamu bankaları, özelleştirmenin son aşamasında ele alınacak 
</HEADLINE>
<TEXT>

     Ziraat Bankası Genel Müdürü Can Akın Çağlar, kamu bankalarının, özelleştirmenin başlayacağı son aşamada kapsama alınmasının düşünüldüğünü açıkladı. 
     Kamu bankalarının özelleştirilmesine ilişkin sorularını yanıtlayan Çağlar, burada 3 aşama olduğunu hatırlattı. 
     Ziraat ve Halk Bankası'nda ilk aşama olan finansal ve operasyonel iyileştirmenin bitirildiğini vurgulayan Çağlar, bunun sonucunda her iki bankanın da kar eder hale geldiğini, Ziraat'te 26 binin üzerinde personelin emekli olduğunu ya da başka kuruluşlara geçtiğini hatırlattı. 
     
     ÖZELLEŞTİRMEDE GELİNEN NOKTA 
     Kamu bankalarının özelleştirilmesinde şu anda yatırım bankasının seçilmesi aşamasına gelindiğini açıklayan Çağlar, seçilecek yatırım bankasının bankaların bankaların değer tespitini yapacağını ve satış yöntemini belirleyeceğini kaydetti. 
     Yatırım bankasının seçimini Özelleştirme Kanunu gereği kendilerinin yapamadığını hatırlatan Çağlar, Özelleştirme İdaresi Başkanlığı ÖİB , Hazine ve kamu bankalarının içinde olduğu bir yapı ile yatırım bankasının seçileceğini açıkladı. 
     
     HEMEN KAPSAMA ALINMAYACAK 
     Kamu bankalarının özelleştirme kapsamına alınması konusunda ise müşteri ilgisinin azalması ve çalışanların motivasyonun düşmesi açısından bazı sakıncalar bulunduğunu kaydeden Çağlar, bunun için kamu bankalarının, yatırım bankasının seçilmesi ile çalışmalarını tamamlamasının ardından yöntemin belirlenerek bankanın satışa hazır hale geleceği son aşamada kapsama alınmasının düşünüldüğünü kaydetti. 
     
     ÖNCE HALK, SONRA ZİRAAT 
     Kamu bankalarının özelleştirmesinde önceliğin Halk Bankası'nda olduğunu ifade eden Çağlar, özelleştirme sürecini de özetledi. 
     Buna göre, öncelikle yatırım bankasının seçimine yönelik ihale gerçekleştirilecek, bunun ardından seçilecek yatırım bankası banka üzerinde incelemelerini yaparak değer tespitini yapacak ve buna göre satış yöntemine karar verecek. Bu aşamadan sonra özelleştirilecek olan banka özelleştirme kapsama alınacak. 
     Halk Bankası'nın özelleştirilmesinin ardından Ziraat Bankası'nda da yatırım bankası için ihaleye çıkılacak. 
     
     ''BU RÜZGAR İYİ YAKALANMALI'' 
     Yabancıların bankacılık sektörüne ilgisine işaret eden Çağlar, ''Bu rüzgar iyi yakalanmalı, zaman kaybedilmeden yola çıkılmalı'' ifadesini kullandı. 
     AB'ye tam üyelik yolunda olan ülkelerde sektörün milli gelirden aldığı payın düşüklüğüne dikkat çeken Çağlar, yabancıların üyelik sürecinde buradan pay almak üzere ilgi gösterdiklerini sözlerine ekledi. 
     
</TEXT>
</DOC>
