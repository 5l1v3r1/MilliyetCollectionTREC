<DOC>
<DOCNO> 402473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sondun01.html </URL>
<DATE> 2005/12/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Şili'de kadın devlet başkanına doğru... 
</HEADLINE>
<TEXT>

     Şili'de halk bugün devlet başkanını ve meclis üyelerini belirlemek için sandık başına gidiyor. 
     Seçimlerde ilk kez bir kadının devlet başkanlığına gelmesi ve iktidardaki merkez-sol koalisyonunun dördüncü kez iktidarı kazanması bekleniyor. 
     Seçimde önde giden sosyalist Michelle Bachelet'in, kazanması halinde Devlet Başkanı Ricardo Lagos'un başarıyla uyguladığı karma sosyal reform ve serbest pazar ekonomisi politikalarını sürdüreceği tahmin ediliyor. 
     Bachelet'in, seçimin ilk turunda, 2 sağcı adaya karşı oyların yüzde 50'sinden fazlasını alması beklenmiyor. Eski savunma bakanlarından Bachelet'in 15 Ocak'ta yapılacak ikinci turda başarı kazanacağı tahmin ediliyor. 
     Bachelet'in rakipleri, milyarder eski senatör Sebastian Pinera ile ülkenin bölünmüş durumdaki sağ muhalefetinin ılımlı ve muhafazakar kollarını temsil eden Santiago'nun eski belediye başkanı Joaquin Lavin. 
     Askeri rejim döneminde işkenceden geçen Bachelet'in ''Concertacion'' adlı bloğu, Augusto Pinochet'nin 1973-1990 yılları arasındaki askeri diktatörlük rejimine muhalefetten doğmuştu. 
     Kazanması halinde bir milyon iş yaratma sözü veren Pinera'nın oyların yüzde 25'ini alarak, Bachelet ile ikinci tura katılması bekleniyor. 
     Bugünkü seçimlerde, devlet başkanının yanı sıra senatonun 20 sandalyesiyle parlamentonun alt kanadının 120 üyesinin tümü belirlenecek. 
     8.2 milyon kayıtlı seçmenin bulunduğu ülkede, oy verme zorunluluğu bulunan seçmenlerin yüzde 90'ının sandık başına gitmesi bekleniyor. 
     Kamuoyu yoklamaları, iktidardaki koalisyonun senatoda çoğunluğu kazanacağını ve millet meclisinde de halen sahip olduğu çoğunluğu artıracağını gösteriyor. 
     
</TEXT>
</DOC>
