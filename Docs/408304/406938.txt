<DOC>
<DOCNO> 406938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun09.html </URL>
<DATE> 2005/12/27/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
İsrail tampon bölgede kararlı 
</HEADLINE>
<TEXT>

     İsrail Savunma Bakanı Şaul Mofaz’ın, İsrail’in Kassam füzesi saldırılarına karşı, Gazze Şeridi’nin kuzeyinde tampon bölge oluşturma planını bu geceden itibaren uygulama talimatı verdiği bildirildi. 
     Bakanlık sözcüsü, "Savunma Bakanı, orduya, geçen perşembe günü alınan ve Filistinlilere Gazze Şeridi’nin kuzeyinde dolaşım kısıtlaması getirmeyi öngören kararın, bu geceden itibaren uygulanması talimatı vermiştir" dedi. 
     Bu arada İsrail televizyonunda, bu bölgeye girecek her Filistinlinin "hayatını tehlikeye atacağı" uyarısında bulunuldu. 
     Başbakan Ariel Şaron, üst düzey güvenlik yetkilileriyle dün yaptığı görüşmeden sonra tampon bölge oluşturulması yönünde talimat vermişti. Tampon bölge uygulamasının, geçen hafta Aşkelon yakınlarındaki bir askeri üsse kadar atılabilen Kassam füzeleriyle saldırıları önlemeyi amaçladığı belirtilmişti. 
     Filistin Başbakanı Ahmed Kurey, tampon bölge oluşturma planını "kesinlikle reddettiğini" bildirmişti. 
     AFP-EMR-YHO 
     
</TEXT>
</DOC>
