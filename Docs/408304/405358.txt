<DOC>
<DOCNO> 405358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/soneko35.html </URL>
<DATE> 2005/12/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
SPK, Koçbank'ın çağrı fiyatını kabul etmedi... 
</HEADLINE>
<TEXT>

     Sermaye Piyasası Kurulu SPK , Koçbank tarafından Yapı ve Kredi Bankası ortaklarına 1 YTL nominal değerli YKB hissesi için önerilecek çağrı fiyatı olarak SPK'ya sunulan 5.35 YTL'nin, Koçbank'ın YKB hisselerinin blok alımında doğrudan ve dolaylı yollarla ödediği en yüksek tutarın altında olması nedeniyle kabul edilmemesine karar verdi. 
     SPK'dan Başkan Yardımcısı Hülya Kemahlı imzasıyla İMKB'ye gönderilen yazıda, SPK'nın, Koçbank A.Ş.'nin Koçbank Yapı ve Kredi Bankası A.Ş.'nin yüzde 58,22'sini iktisap etmesi nedeniyle ortaya çıkan Yapı ve Kredi Bankası A.Ş. YKB , Yapı Kredi Sigorta A.Ş. YK Sigorta ve Yapı Kredi Finansal Kiralama A.O. YKFK ortaklarına çağrıda bulunma yükümlülüğünü yerine getirmesi için izin talebiyle Kurula yaptığı başvuruya ilişkin, Kurulun bugünkü toplantıda aldığı kararlara yer verildi. 
     Yazıda, Koçbank tarafından YKB ortaklarına 1 YTL nominal değerli YKB hissesi için önerilecek çağrı fiyatı olarak Kurula sunulan 5.35 YTL'nin, Koçbank'ın YKB hisselerinin blok alımında doğrudan ve dolaylı yollarla ödediği en yüksek tutarın altında olması nedeniyle kabul edilmemesine karar verildiği belirtildi. 
     ASGARİ ÇAĞRI FİYATI 6.458186 YTL 
     Yazıda, şöyle denildi 
     "Koçbank'ın, YKB ortaklarına önerilecek olan çağrı fiyatının 1- Hisse Satış Anlaşması HSA uyarınca 1 YTL nominal değerli hisse başına doğrudan ödenen en yüksek tutar olan 3.53747 ABD Doları 
     2- Çukurova Grubu'nun borçlarından yapılan 323 milyon 955 bin 517 ABD Doları tutarındaki indirimin 1 YTL nominal değerli hisse başına denk gelen 0.96699 ABD Doları, 
     3- Turkcell Opsiyonunun kullanılması nedeniyle Çukurova Grubu'nun borçlarından yapılan 55 milyon avro tutarındaki indirimin 1 YTL nominal değerli hisse başına denk gelen 0,16417 avro, 
     4- YKB'ye ait Bankacılık Dışı Varlıklara İlişkin Opsiyon Anlaşması kapsamında 30 Eylül 2004 28 EYlül 2005 dönemi arasında satışı yapılan bankacılık dışı varlıklar nedeniyle Çukurova Grubu'nun borçlarından indirilecek olan 3 milyon 367 bin 366 YTL'nin 1 YTL nominal değerli hisse başına denk gelen 0.01005 YTL, 
     5- YKB tarafından Superonline'ın borçlarında yapılacak olan 36 milyon 665 bin 340 ABD Doları ve 182 bin 419 YTL tutarındaki indirimin 1 YTL nominal degerli hisse başına denk gelen 0.10944 ABD Doları ve 0.00054 YTL toplamından az olmayacak şekilde belirlenmesi gerektiği, ayrıca yabancı para birimi cinsinden ifade edilen tutarların işlem tarihleri ile çağrıya başlanmadan önceki son gün saat 15.30'da TCMB tarafından ilan edilen döviz alış kurundan yüksek olanı ile YTL'ye çevrilmesi gerektiği, işlem tarihleri itibariyle yapılan hesaplamada asgari çağrı fiyatının 6.458186 YTL olduğu hususlarında bilgilendirilmesine karar verildi." 
     
     YKB'NİN BANKACILIK DIŞI VARLIKLARI... 

     SPK'nın yazısında, Koçbank'ın YKB'ye ait Bankacılık Dışı Varlıklara İlişkin Opsiyon Anlaşması kapsamında, Ataşehir alacakları hakkındaki davalarda YKB lehine alacağa hükmedilmesi ve hükmedilecek alacak miktarının YKB'ye ait Bankacılık Dışı Varlıklara İlişkin Opsiyon Anlaşmasına göre hesaplanan tutarın Çukurova Grubu'nun tahakkuk etmiş borçlarından mahsup edilmek üzere YKB nezdinde tutulacak bir geçici hesaba aktarılması durumunda, aynı tutarın Koçbank tarafından Çukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği de vurgulanarak, A-Tel Opsiyon Sözleşmesi uyarınca opsiyon süresi olan 2 yıl içerisinde opsiyonun kullanılması ve A-Tel'in yüzde 50 oranındaki hisselerinin satış tarihi itibariyle değerinin 150 milyon ABD Doları'ndan yüksek olması durumunda aradaki farkın Koçbank tarafından Çukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği kaydedildi. 
     
     REKLAM BEDELLERİ 

     Yazıda, YKB tarafından Çukurova'ya taahhüt edilen reklam tutarının ve bu çerçevede ödenen reklam bedellerinin her yıl bağımsız bir kuruluş tarafından piyasa koşulları ve Koç Holding A.Ş'nin reklam anlaşmaları bazında denetlenmesi, çalışmanın sonucu hakkında Kurula bilgi verilmesi ve piyasa şartlarından farklılık tespit edilmesi durumunda aradaki farkın Koçbank tarafından Çukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği belirtilerek, YKB'nin Yapı ve Kredi Vakfı nedeniyle Hazine'ye ödeyeceği tutar kesinleştiği ve Çukurova Grubu'nun borçlarından bu nedenle yapılacak indirim tutarının net olarak tespit edilebildiği aşamada söz konusu tutarın Koçbank tarafından Çukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği aktarıldı. 
     SPK'nın yazısında, diğer kararlara ilişkin de özetle şu görüşlere yer verildi 
     "YKB tarafından Çukurova Havacılık aleyhine açılan davadan feragat edilmesi durumunda dava tutarı olan 4 milyon 137 bin 766 YTL'ye, çağrının başlama tarihine tahakkuk edecek yasal faizin eklenmesi ve Çukurova Havacılık tarafından ödenen tutarların düşülmesi suretiyle bulunacak tutarın Koçbank tarafından çağrıya cevap veren ortaklara ödenmesi gerektiği, YKB'nin Bankacılık Dışı Varlıklara İlişkin Opsiyon Sözleşmesi kapsamındaki opsiyonun kullanılıp kullanılmayacağının, kullanılması durumunda ise Çukurova Grubu'nun borçlarından mahsup edilmek üzere geçici hesaba aktarılacak tutarın bu aşamada net olarak tespit edilemediği dikkate alınarak, opsiyon süresi boyunca geçici hesaba aktarılan tutarın tespit edilerek, sözkonusu tutarın Kocbank tarafından Cukurova Grubu'ndan alınan YKB hisse senetlerine bölünerek çağrıya cevap veren ortaklara ödenmesi gerektiği, Superonline Tadil Sözleşmesinde yer alan hükümler doğrultusunda, YKB'nin Superonline'den alacağı hizmetin kalitesi ve uygunluğu ile fiyatının piyasa şartlarından farklı olup olmadığına ilişkin olarak yıllık olarak bağımsız kuruluşlarca tespit çalışması yaptırılmasının ayrıca yabancı para birimi cinsinden ifade edilen tutarların işlem tarihi ile çağrıya cevap veren ortaklara aktarılacak tarihten önceki son gün saat 15.30'da TCMB tarafından ilan edilen döviz alış kurundan yüksek olanı ile YTL'ye çevrilmesi gerektiği hususlarında bilgilendirilmesine karar verildi." 
     
     YAPI KREDİ SİGORTA ve YKFK HİSSELERİ... 

     Yapı Kredi Sigorta ve Yapı Kredi Finansal Kiralama hisse senetleri icin çağrı fiyatlarının hukuken kontrol değişikliğinin gerçekleştiği 28 Eylül 2005 tarihinden itibaren geriye doğru 3 ay içindeki günlük ağırlıklı ortalama İMKB fiyatlarından düşük olmamak üzere belirlenmesi gerektiğinin bu çerçevede Koçbank tarafından YKFK için önerilen 2.68 YTL'nin YKFK'nin 28 Eylül tarihinden itibaren geriye doğru 3 ay içindeki günlük ağırlıklı ortalama İMKB fiyatının üzerinde kalması nedeniyle olumlu karşılandığının YK Sigorta için önerilen 1.91 YTL'nin ise YK Sigorta'nın 28 Eylül tarihinden itibaren geriye doğru 3 ay içindeki günlük ağırlıklı ortalama İMKB fiyatının altında kalması nedeniyle kabul edilmeyerek bu kapsamda yeni bir fiyat tespit edilmesi gerektiğinin Koçbank'a bildirilmesine karar verildiği belirtilen yazıda, YKB hisselerinde oluşabilecek fiyat dalgalanmalarının önlenebilmesi için gerekli tedbirlerin alınabilmesini teminen Borsanın Kurul Kararı hakkında bilgilendirilmesine de karar verildiği ifade edildi. 
     
</TEXT>
</DOC>
