<DOC>
<DOCNO> 403734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy25.html </URL>
<DATE> 2005/12/15/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Bütçeler tek tek kabul ediliyor... 
</HEADLINE>
<TEXT>

     TBMM Genel Kurulu'nda, Başbakanlık, MİT Müsteşarlığı, MGK Genel Sekreterliği, Atatürk Kültür, Dil ve Tarih Yüksek Kurumu Başkanlığı'nın 2006 bütçeleri kabul edildi. 
     Devlet Bakanı ve Başbakan Yardımcısı Mehmet Ali Şahin, TBMM Genel Kurulu'nda, milletvekillerinin bütçe üzerindeki soru ve eleştirilerini yanıtladı. 
     Şahin, özelleştirme mağduru olarak nitelendirilen 10 bini aşkın kişinin, diğer kamu kurum ve kuruluşlarında, geçici personel olarak çalıştığını belirtti. 
     CHP Antalya Milletvekili Osman Kaptan'ın, ''MİT arşivlerini, bilim adamlarına açmayı düşünüyor musunuz '' sorusu üzerine Şahin, ''Açacağız ya da açmayacağız diye şu anda cevap veremem. MİT'in kuruluş gayesi gereği, böyle bir arşivi bilim adamlarına açmayı çokça düşünmemiz gerektiği kanaatindeyim'' diye konuştu. 
     
     ''BOYAYIP BOYAYIP SATIYORSUNUZ'' 
     Şahin'den önce, bütçe üzerinde kişisel görüşlerini dile getiren CHP Adana Milletvekili Uğur Aksöz, Başbakan Recep Tayyip Erdoğan'ın, dün Genel Kurul'da ''Çelik çomak verdik oynuyorsunuz'' dediğini anımsattı. Aksöz, ''Size de Türkiye'yi verdik, boyayıp boyayıp satıyorsunuz'' dedi. 
     Aksöz, AK Parti milletvekillerinin tepkilerine, ''Tarih oku yavrum, tarih oku'' diye karşılık verdi. ''Yavrum'' kelimesine karşı çıkan AK Parti milletvekillerine Aksöz, ''Sayın Bakan, bir arkadaşımıza 'sen kimsin' dedi. Niye müdahale etmediniz'' diye seslendi. 
     Aksöz'ün, ''siyasetin amacının, iktidara gelmek olduğu, ancak bu hedefe ulaşan milletvekillerinden bazılarının istifa ederek, muhalefet yapar duruma geldiğine'' ilişkin sözleri üzerine, AK Parti'li milletvekilleri, CHP'de de istifaların olduğunu anımsattı. Aksöz, muhalefette bulunduklarını, bunların da normal olduğunu söyledi. 
     Geçen hafta Kayseri'de bulunduğunu, orada bir vatandaşın, ''Artık sadece bir Fatiha bekliyorum'' dediğini aktaran Aksöz, ''Bu iktidara da Fatiha okuma zamanı gelmiştir'' dedi. 
     ''3.5 yıldır, Başbakan'dan 'ben Türküm, bu millet Türk milleti' lafını duymadım'' diyen Aksöz'e, AK Parti milletvekilleri sıralara vurarak tepki gösterdiler. 
     Konuşmaların ardından Başbakanlık, MİT Müsteşarlığı, MGK Genel Sekreterliği, Atatürk Kültür, Dil ve Tarih Yüksek Kurumu Başkanlığı'nın bütçeleri kabul edildi. 
     TBMM Başkanvekili Nevzat Pakdil, Genel Kurul'u yarın saat 11.00'de toplanmak üzere kapattı. 
     
</TEXT>
</DOC>
