<DOC>
<DOCNO> 403400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonsiy08.html </URL>
<DATE> 2005/12/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sağlık Bakanı, "kanser yapan badanaya" dikkat çekti 
</HEADLINE>
<TEXT>

     Sağlık Bakanı Recep Akdağ, kansere neden olan erionit minerali ve asbestli yerleşim yerleriyle ilgili ıslah çalışmalarının sürdüğünü belirterek, vatandaşların alışkanlıklarından şikayet etti. Akdağ, bazı köylerde "ak toprak" adıyla anılan asbestli topraklardan badana yapıldığını, bazı köylerde volkanik kayaçların ev yapımında kullanıldığını, kimilerinde ise bu maddelerin çatı yalıtımında kullanıldığını bildirdi. 
     Sağlık Bakanı Recep Akdağ, ANAP Iğdır Milletvekili Dursun Akdemir’in Kapadokya Bölgesinde akciğer kanserine neden olan "Erionit" denen bir mineralin yarattığı tehlikelerle ilgili soru önergesini yanıtlarken, erionit mineralinin, Nevşehir’de üç yerleşim yerinde bulunduğunu açıkladı. Akdağ, Kapadokya Bölgesi’nin tamamında erionit mineralinden kaynaklanan riskin mevcut olduğundan sözedilemeyeceğini bildirdi. 
     Erionit mineralinin Nevşehir’de Gülşehir ilçesi, Tuzköy Kasabası ve Karain köyü ile Ürgüp ilçesine bağlı Sarıhıdır köylerinde bulunduğunu anlatan Akdağ, bu mineralin, volkanik kayaçlar içinde bulunduğunu ve bu üç yerleşim yerinde de volkanik kayaçların yeryüzüne çıktığını kaydetti. 
     
     TUZKÖY KASABASINDA 12 YILDA 128 ÖLÜM MEZOTELYOMA KANSERİNDEN 
     Akdağ, bölgede aspest ve erionit ile ilgili araştırma ve çalışmalara 194 yılında başlandığını belirterek, "Erionit minerali, akciğer zarı ve karın zarı kanseri olan mezotelyomaya neden olmaktadır. Bu kanserin bölgede görülme sıklığı diğer bölgelerimize nazaran bin kat daha fazladır. 
     Tuzköy kasabasında 1980-1992 yılları arasında meydana gelen 373 ölümden 182’si yani yüzde 49’u kanser nedeniyle 
     gerçekleşmiştir. Bu kanser ölümlerinin de 128 mezotelyoma nedeniyle gerçekleşmiştir" dedi. Akdağ, kanser riski altında olan insan sayısının bilinmesinin mümkün olmadığını, Tuzköy kasabası ve Karain köyünün halen risk altında bulunduğunu bildirdi. 
     
     DEĞİŞTİRİLMESİ ZOR ALIŞKANLIKLAR 
     Bakan Akdağ, Ürgüp ilçesine bağlı Sarıhıdır köyünün, 1980 yılında afete maruz bölge kapsamına alınarak 
     taşındığını, bu köyde eski yerleşim yerinin ıslahı konusunda çalışmaların devam ettiğini açıkladı. Akdağ, Gülşehir ilçesi Tuzköy kasabası ve Karain köyünden taşınma kararlarının bu yıl çıkarıldığını, halen Tuzköy kasabasının yeni yerleşim yerinde ev yapım çalışmalarının devam ettiğini bildirdi. Türkiye’de asbest ve erionit görülen bölgelere ait haritaların çıkarıldığını ve bu bölgelerde vatandaşların bilinçlendirilmesi amacıyla eğitim çalışmaları yaptıklarını vurgulayarak, şöyle devam etti "Ancak, risk taşıyan yerleşim yerlerinin her birinin ayrı ayrı sorunları, sosyo-ekonomik duruma göre değiştirilmesi zor alışkanlıkları da mevcuttur. Bazı bölgelerimizde ak toprak adıyla anılan asbestli topraklardan badana yapılmakta, bazı bölgelerimizde Tuzköy ve Karain’de olduğu gibi volkanik kayaçlar ev yapımında kullanılmakta, bazı köylerkimizde de bu maddeler çatı yalıtımında kullanılmaktadır." 
     
</TEXT>
</DOC>
