<DOC>
<DOCNO> 403303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun09.html </URL>
<DATE> 2005/12/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Kalem, kılıçtan keskin...' 
</HEADLINE>
<TEXT>

     Güneydoğu Asya Ülkeleri Birliği ASEAN zirvesinin yapıldığı Malezya'nın Kuala Lumpur kentinde, Çin Başbakanı Ven Ciabao, Japonya Başbakanı Juniçiro Koizumi'nin kendisinden rica ettiği kalemini vermek istemedi. 
     Amerikan Associated Press ajansının ''Kalem, Kılıçtan Keskin'' başlığıyla verdiği habere göre, zirve salonunda yan yana oturan Ven ile Koizumi arasında birkaç saniyelik ''kalem buzdağı'' yaşandı. 
     Habere göre Koizumi, yanında oturan Ven'e, ''Kaleminizi alabilir miyim '' dedi, ancak Ven'den birkaç saniye ses seda çıkmadı. Bunu farkeden Malezya Başbakanı Abdullah Ahmed Bedevi'nin tebessümle araya girmesi üzerine, Ven kalemini Koizumi'ye uzattı. 
     Ven'in genelde Koizumi'nin samimi yaklaşımlarına uzak durduğu, iki liderin yalnızca deniz ürünleri ziyafeti sırasında ''lafladıkları'' belirtildi. 
     Çin ile Japonya arasında, Çin'in Japonya'nın eski istilacı ordusunun yaptıklarından yakınması ve Koizumi'nin İkinci Dünya Savaşı'ndan sonra ''faşist Japon generallerinin de gömülü olduğu'' Yasukuni Tapınağı'nı sık sık ziyaret etmesi nedeniyle soğukluk yaşanıyor. 
     
</TEXT>
</DOC>
