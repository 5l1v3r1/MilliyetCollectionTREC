<DOC>
<DOCNO> 401720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy11.html </URL>
<DATE> 2005/12/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'de seçim hazırlıkları 
</HEADLINE>
<TEXT>

     CHP Genel Sekreteri Önder Sav, genel seçimlere yönelik çalışmaların başlatılması için il ve ilçe başkanlarına genelge gönderdi. 
     Alınan bilgiye göre, genelgede önemli sorunların yaşandığı bir döneme girildiği belirtilerek, böyle bir dönemde "Demokratik, laik cumhuriyet, Atatürk devrimleri, bölge barışı, Türkiye’nin bütünlüğü ve geniş halk kesimlerinin insanca yaşaması için CHP’nin iktidara gelmesinin kaçınılmaz hale geldiği" savunuldu. 
     Bunun için etkili, sistemli ve sonuç alıcı çalışmaların hızlandırılmasına yönelik Merkez Yönetim Kurulu MYK kararına dikkat çekilen genelgede, Genel Sekreter Önder Sav başkanlığında bir "Seçime Hazırlık Komisyonu" oluşturulduğu anımsatıldı. Genelgede, şöyle denildi 
     "Demokrasinin, demokratik, laik cumhuriyetin, Atatürk devrimlerinin, Türkiye’nin bütünlüğünün, iç barışının, bölge barışının, geniş halk kesimlerinin insanca yaşayabilmelerinin önünde bugünkü AKP iktidarı büyük bir engel oluşturmaktadır. Demokrasiyi kazaya uğratmadan, demokratik yöntemlerle, halkımızla birlikte ülkeyi bu iktidardan kurtarmak her CHP’linin ve vatandaşlarımızın öncelikli görevidir. 
     Burada önderlik, CHP’lilere ve örgütlerimize düşmektedir. Normal süresi 2007 Kasım ayında dolacak olan genel seçimler, erkene alınmasa dahi önümüzdeki süreçte çalışmalarımız, düzenli, sürekli ve örgütlü bir şekilde sürdürülecektir." Seçime hazırlık sürecinde çalışmaların "seçmen ve sandık örgütlenmesi" çerçevesinde sürdürüleceğine dikkat çekilen genelgede, sağlıklı bir çalışma ve planlama için örgütlerin, son genel ve yerel seçimlere ilişkin sandık seçmen listelerine sahip olup olmadıklarını ve listeye sahip olmayanların temin edip edemeyeceklerini 20 Aralık’a kadar Genel Sekreterliğe bildirmeleri istendi. 
     Ayrıca, her sandık ve köy bölgesinde kayıtlı üyenin olması gerektiği, yoksa yeterli sayıda üyelik için gerekli çalışmaların derhal başlatılması gerektiği belirtildi. 
     
</TEXT>
</DOC>
