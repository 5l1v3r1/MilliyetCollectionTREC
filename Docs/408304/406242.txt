<DOC>
<DOCNO> 406242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sondun09.html </URL>
<DATE> 2005/12/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ABD, camilerin etrafında radyasyon kontrolü yapıyor 
</HEADLINE>
<TEXT>

     Amerikalı yetkililerin, Amerika’da bulunan camilerin etrafında "nükleer silah üretip üretmediklerini tespit etmek için" radyasyon kontrolü yaptığı bildirildi. 
     Amerika’nın, ülkesindeki camilerin etrafında gizli biçimde radyasyon ölçümleri yaparak cami içlerinde nükleer silah üretilip üretilmediğini kontrol ettiği belirtildi. 
     BBC’nin, US News and World Report’a dayanarak verdiği habere göre, Amerikan Adalet Bakanlığı sözcüsü, söz konusu uygulamayı doğrulayarak "programın El-Kaide ile mücadele için gerekli olduğunu" savundu. 
     Camilerin etrafındaki söz konusu kontrollerin, 11 Eylül saldırılarını ardından yapılan düzenlemelerin bir parçası olduğu kaydedildi. 
     
     "FBI KONTROL EDİYOR" 
     2002 yılı başında başlatıldığı ifade edilen 
     kontrollerin FBI ve Enerji Bakanlığı’na bağlı Nükleer Enerji Destek Birimi tarafından yürütüldüğü belirtildi. Havadan kontrol sistemiyle yürütülen operasyonun Maryland, Virginia, Chicago, Detroit, Las Vegas, New York ve Seattle’ı kapsadığı ifade edildi. 
     
     ÜÇ ARAÇ HER GÜN 120 NOKTADA ÖLÇÜM YAPIYOR 
     Operasyon kapsamındaki üç aracın her gün neredeyse tamamı Müslümanların bulunduğu bölgelerden oluşan 120 noktayı kontrol ettiği aktarıldı. 
     Söz konusu operasyon kapsamında pek çok kez özel mülklere herhangi bir arama izni olmamasına rağmen girildiği ve içeride de kontrollerin yapıldığı öne sürüldü. 
     
     "İTİRAZ EDENLER NEREDEYSE İŞTEN ATILACAKTI" 
     İsmi açıklanmayan ancak operasyonlarda yer aldığı belirtilen bir yetkili, "Hedeflerin neredeyse tamamı Amerikan vatandaşlarıydı. Pek çoğumuz bu uygulamanın sorgulanması gerektiğini düşünüyorduk ancak aramızdan şikayetçi olanlar neredeyse işten atılacaktı" dedi. 
     Öte yandan yetkililer park bölgeleri gibi yerlerde radyasyon ölçümlerinin yasal olduğunu ve herhangi bir izine ihtiyaç duyulmadığını söyledi. Yetkililer, programın özellikle Müslümanları hedef almadığını savundu. 
     
     AMERİKALI MÜSLÜMANLAR ŞOKTA 
     FBI sözcüsü konuyu doğrulamaktan ya da yalanlamaktan kaçınırken Washington merkezli "Amerikan İslam ilişkileri Konseyi Sözcüsü İbrahim Hooper, "Konu ile ilgili haberler bizim ve Müslüman toplumundaki herkes için tam bir şok oldu" diye konuştu. 
     
</TEXT>
</DOC>
