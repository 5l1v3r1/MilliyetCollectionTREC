<DOC>
<DOCNO> 403612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun12.html </URL>
<DATE> 2005/12/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
2. Dünya Savaşı'ndan bu yana kayıp askerin sırrı çözüldü 
</HEADLINE>
<TEXT>

     ABD'de, İkinci Dünya Savaşı'ndan bu yana kayıp olan bir askerin uçak kazasında öldüğü belirlendi. 
     Savunma Bakanlığı'nın Pentagon açıklamasında, Alaska'da kaybolan Oklahoma'lı Dee Hall adındaki askerin, Amerikan Donanması'nın 14 Haziran 1942'de düşen uçağında bulunduğunun saptandığı belirtildi. 
     Açıklamaya göre, Alaska'da o dönemde Japonlar tarafından işgal altına alınan Kiska adasında düşen uçakta 7 kişi bulunuyordu. 
     ABD, Ağustos 1943'te adayı Japonlardan geri almış, uçağın enkazı bir volkan yakınlarında bulunmuştu. Uçakta ölenlerin ceset parçaları da açılan ortak mezara gömülmüştü. 
     Savaştan sonra bu mezarın bulunmasına çalışıldı. 2002'de bir biyologun enkazın yerini saptamasının ardından, cesetlerden arta kalanların laboratuvarda incelenmesi sonucu, Dee Hall'ın kimliğinin belirlendiği ve kalıntıların San Antonio'da düzenlenecek törenle toprağa verileceği belirtildi. 
     
</TEXT>
</DOC>
