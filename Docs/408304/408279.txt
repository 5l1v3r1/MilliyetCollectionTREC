<DOC>
<DOCNO> 408279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/sontur18.html </URL>
<DATE> 2005/12/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Pervez Müşerref'i duygulandıran mektup 
</HEADLINE>
<TEXT>

     Ramazan CİN TAVŞANLI Kütahya , DHA 

PAKİSTAN Devlet Başkanı Pervez Müşerref’e depremzedeler için Kütahya'nın Tavşanlı İlçesi'nden içerisine 1 YTL koyup mektup gönderen çocuk, merak konusu oldu. 
     Pakistan Devlet Başkanı Pervez Müşerref, Türkiye’den bir çocuk tarafından gönderilen mektubun kendisini çok duygulandırdığını internet sitesinde açıkladı. Müşerref’e, Kütahya’nın Tavşanlı ilçesinden 21 Ekim 2005 tarihinde gönderildiği belirlenen isimsiz mektupta, Ben fakir bir evin oğluyum. Babam yok, annem hasta. 2 milyon lira 2 YTL ekmek paramız vardı. Bunun size 1 milyonunu gönderiyorum. Çünkü ben bugün çöpten ekmek buldum. Akşam iftarı onunla yapacağız. Bu 1 milyonla depremdeki çocuklara ekmek alın. Bu para helaldir. Pul parası da vereceğim için paranın hepsini gönderemedim. Özür dilerim'' yazıldı. 
     PTT Tavşanlı İşletme Müdürü Ethem Gevrek, Pakistan Devlet Başkanı’na kimliği belli olmayan bir çocuk tarafından gönderilen mektubun PTT vasıtasıyla bu ülkeye ulaştırıldığını söyledi. Mektubun yurt dışı gönderim ücreti olan 80 YKR ile birlikte kayıtsız olarak Pakistan’a gönderildiğini kaydeden Gevrek, kimliği meçhul çocuğun gönderdiği bu mektubun kendisini de duygulandırdığını belirtti. Özellikle kış mevsiminde zor şartlar altında yaşam mücadelesi veren Pakistan halkına elindeki cüzi miktardaki parayı vermekten kaçınmayan çocuğa Türk halkı adına teşekkür eden Gevrek, kayıtsız mektup kategorisinde değerlendirildiği için mektubun sahibinin bilinmediğini kaydetti. 
     Tavşanlı Belediyesi, ilçe merkezindeki direklerde bulunan megafonlarla Pakistan Devlet Başkanı’na mektup gönderen çocuğun bulunması için anonslar yaptı. Anonslarda, Pakistan’da meydana gelen deprem sonrası başlatılan yardım kampanyalarında Ramazan ayı içinde ekmek parasını paylaşan özverili çocuğumuzu arıyoruz. Cebinde bulunan 2 YTL parasının yarısını bankaya yatıran ve diğer yarısını ile yazmış olduğu mektubu postalama ücreti olarak kullananan bu kardeşimiz hakkında bilgisi olan hemşerilerimizin belediye başkanlığına bizzat gelerek bilgi vermeleri önemle rica olunur'' denildi. 
     Tavşanlı Belediye Başkanı AKP'li Ali İhsan Çakır, yoksul olmasına karşın Pakistan’daki depremzedelere yardım etmek isteyen çocuğun bulunması halinde belediye olarak ailesine gereken her türlü desteği vereceklerini söyledi. 
     
</TEXT>
</DOC>
