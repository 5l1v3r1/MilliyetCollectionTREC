<DOC>
<DOCNO> 401239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/spor/spo04.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ şaşırttı 
</HEADLINE>
<TEXT>


Trabzonspor Başkanı, seçimin kaldırılabileceği sinyalini verdi, "Bu kulübün başkanıyım ve muhtemelen göreve devam edeceğim" dedi 


Bordo - mavili kulübün başkanı Atay Aktuğ, 18 Aralık'taki mali genel kurul öncesi ilginç açıklamalar yaparak, seçimden vazgeçilebileceğini ima etti. 
Aktuğ, "Bir grup arkadaş istiyordu ve böyle bir karar aldık. Bu kulübün başkanıyım ve muhtemelen de devam edeceğim" dedi. Yönetim Kurulu, istediği takdirde tüzük doğrultusunda mali genel kuruldan seçim maddesini kaldırabiliyor. Aktuğ'un bu çıkışına rağmen, 18 Aralık'taki seçim için artık geri dönüşün olmayacağı ifade edildi. 

Ağaoğlu soğuk bakıyor 
Eski yönetici Ahmet Ağaoğlu ise, Hayrettin Hacısalihoğlu ile Atay Aktuğ'dan listeye girmesi için teklif aldığını açıkladı. Golf Federasyonu Başkanı Ağaoğlu, "Ancak iki işi bir arada götürmek gibi bir düşüncenin içinde olamam" dedi. 

Tekke yarım bıraktı 

Trabzonspor, dün çift antrenmanla Ankaraspor maçının hazırlıklarını sürdürdü. Belçika'dan dönen Yattara da idmana katılırken, sabah kasıklarında ağrı hisseden Fatih çalışmayı tamamlayamadı. Yeni sakatlıktan çıkan Fatih'in bu durumu endişe yarattı. Ancak golcü futbolcu akşam idmana çıktı. Bir grup taraftar Gökdeniz ve Halilhodziç'e çiçek verdi. 


</TEXT>
</DOC>
