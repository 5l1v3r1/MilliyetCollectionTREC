<DOC>
<DOCNO> 403733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy24.html </URL>
<DATE> 2005/12/15/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
TBMM de kavgalar, tartışmalar bitmiyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'de cumhuriyet düşmanı hiç kimse olmadığını belirterek, ''Padişahlığı, krallığı mı getireceğiz. Böyle düşünenin aklına şaşarım. Böyle düşünen birisi, Başbakanlığın kapısından bile geçemez'' dedi. 
     Şahin, TBMM Genel Kurulu'nda, Başbakanlık, MİT Müsteşarlığı, MGK Genel Sekreterliği, Atatürk Kültür, Dil ve Tarih Yüksek Kurumu Başkanlığı bütçelerine ilişkin, milletvekillerinin soru ve eleştirilerini yanıtladı. 
     Milletvekillerinin, Başbakanlık bütçesi üzerinde konuşmadıklarını, ''Başbakan'a saldırma konuşmaları'' yaptıklarını söyleyen Şahin, ''Milletvekilleri kira öderken, Başbakan Recep Tayyip Erdoğan'ın özel konutunda oturduğu'' yolundaki sözlerle ilgili, Başbakan Erdoğan'ın Subayevleri'nde, TBMM Başkanı Bülent Arınç'ın ise Çukurambar'da kendi konutlarında oturduğunu ifade etti. Şahin, ''Ben de borç-harç satın aldığım dairemde oturuyorum'' dedi. 
     
     ''KÜÇÜKALİ ARACI OLDU'' 

     ANAVATAN İstanbul Milletvekili Göksal Küçükali'nin, Başbakan Erdoğan hakkında, ''kin ve nefret duygusu ile'' konuşma yaptığını söyleyen Şahin, ''Küçükali, Arena programına da konu olan hakkındaki iddialar üzerine disiplin kuruluna verilince istifa edip, şu anda bulunduğu partiye geçti. Bana gelerek, 'Ağabey, durum böyle. Bana yardımcı olur musun ' diyerek aracı olmamı istedi'' diye konuştu. 
     Erdoğan'ın, dış politikada, 8. Cumhurbaşkanı Turgut Özal'ın başlattığı uygulamayı devam ettirdiğini bir çok dünya lideri ile görüşmeler yaptığını belirten Şahin, bunu yaptığı için Anavatan Partisi'nin Başbakan Erdoğan'ı takdir etmesi gerektiğini ifade etti. 
     Başbakan Yardımcısı Şahin, CHP İstanbul Milletvekili Ali Kemal Kumkumoğlu'nun, 'İnsanlar çöpten besleniyor'' iddiasıyla ilgili, ''Bir dilim ekmeğe muhtaç olduğu için çöpten ekmek toplayan bir tanıdığınız varsa lütfen bana bildirin, ertesi gün evine Sosyal Yardımlaşma ve Dayanışma Derneği'nden sıcak yemeği ben göndereceğim'' dedi. 
     
     ''KENDİNE KENDİNE TEPİNİP DURUYOR'' 

     Şahin, Kumkumoğlu'nun yerinden laf atması üzerine, ''Kendi kendine orada tepinip duruyor'' diye konuştu. 
     Özelleştirmelerin nasıl yapıldığının, ''televizyonlar açılıp izlendiği zaman'' görüleceğini belirten Şahin, bütün işlemlerin yargıya açık olduğunu ve usulsüz hiçbir şey yapılmadığını dile getirdi. 
     Başbakanlık Müsteşarı Ömer Dinçer hakkındaki iddialarla ilgili olarak Şahin, ''Hiç kimse, hakkında kesinleşmiş bir hüküm olmadan suçlu ilan edilemez. Siz yargıç mısınız, savcı mısınız siz kimsiniz, bu adamı alın diyorsunuz. Sayın Kumkumoğlu, Müsteşar için 'Beni mahkemeye versin' diyor. Seni ciddiye almıyor ki mahkemeye versin'' dedi. 
     Şahin, Müsteşar Dinçer'in, ''çalışkan olduğu, devlette yeniden yapılanmayı kafasını koyduğu, hizmetin kalitesini yükseltmek amacıyla çabaladığı için'' ana muhalefet partisinin eleştirilerine maruz kaldığını savunarak, ''Eğer gerçekten cumhuriyet rejimini eleştiren bir yazı yazmışsa savcılar harekete geçer. Bu ülkede cumhuriyet düşmanı olan hiç kimse yoktur. Padişahlığı, krallığı mı getireceğiz. Böyle düşünenin aklına şaşarım. Böyle düşünen birisi Başbakanlığın kapısından bile geçemez'' diye konuştu. 
     Şahin, Başbakanlık bütçesini, yurtdışında bulunan Türk askerlerinin ihtiyaçlarını karşılamak için yüzde 34 oranında artırdıklarını söyledi. 
     Geçen hükümet döneminde Başbakanlığa 730 geçici işçi alınmasına rağmen, bu sayıyı 331'e indirdiklerini ifade eden Şahin, eski Başbakan Bülent Ecevit'in 1999'da başlattığı, ''kamuya torpilsiz ve sınavla eleman alma'' uygulamasını devam ettirdiklerini bildirdi. 
     
     SATAŞMA GEREKÇESİYLE SÖZ İSTENDİ 

     Başbakan Yardımcısı Şahin'in ardından, Küçükali ve Kumkumoğlu, sataşma olduğu gerekçesiyle söz istedi. 
     Kürsüye gelen Küçükali, kendisine laf atan AK Parti'li milletvekilleriyle tartıştı. 
     Küçükali, Başkanvekili Nevzat Pakdil'in, ''Genel Kurula hitap etmesi'' yönündeki uyarısı üzerine, ''Disiplin kuruluna sevk edilince Başbakan Yardımcısı Şahin'den, ricacı olmasını istediği'' yönündeki iddiaları kabul etmediğini söyledi. Küçükali, ''Ondan minnet dilemem mümkün değil. Ona ağabey de demem ayrıca... O, benden 5-6 yaş küçük. Söyledikleri külliyen yalan'' diye konuştu. 
     
</TEXT>
</DOC>
