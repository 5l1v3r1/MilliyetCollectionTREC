<DOC>
<DOCNO> 408112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/ekonomi/eko03.html </URL>
<DATE> 2005/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, Şevket Demirel'in şirketlerini satışa çıkaracak 
</HEADLINE>
<TEXT>


İSTANBUL AA 

Tasarruf Mevduatı Sigorta Fonu TMSF Başkanı Ahmet Ertürk, Göltaş, Orma ve Şevket Demirel'in grubuna ait diğer şirketlerin satış hazırlığına 2006 yılında başlanacağını açıkladı. Satılan çimento fabrikalarının devri için yapılan törende konuşan Ertürk, 2006 yılı içinde gerçekleştirmeyi düşündükleri satışlar hakkında bilgi vererek şunları söyledi 
"Bunlardan bir tanesi Oksijen diye bir yüksek teknoloji firması. GSM şirketlerine hizmet veren ve Telsim bünyesinde çalışan bir firma. Bunu 2006'nın ilk aylarında satmayı planlıyoruz. Metaş, Limaş, Aysan ve Demaş... Bunlar daha çok İzmir bölgesinin tesisleri. Onları yine 2006 yılı içinde satmayı planlıyoruz. Göltaş, Orma benzeri ve o gruba dahil diğer şirketler... O şirketlerin de satışları, oradaki hisselerin satışları için çalışmalarımız başlamış bulunmakta. Antalya Limanı satışı için çalışmalarımız hızlandı. Onun da önümüzdeki günlerde satış takvimini ilan edeceğiz." 

'Değerlerini artıracağız' 
Ertürk, henüz satılmayan radyo, televizyon ve gazete olduğunu anımsatarak, Kral FM ve Kral TV satışında beklentilerinin altında teklif geldiği için bunları daha yüksek değerler ifade eden bir konuma ulaştırdıktan sonra satacaklarını söyledi. 
Ertürk, Adabank'ın satış takvimini de yakında duyuracaklarını bildirdi. 



</TEXT>
</DOC>
