<DOC>
<DOCNO> 400337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/dunya/adun.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vietnam Savaşı da yanlış istihbarattan' 
</HEADLINE>
<TEXT>


ABD'de gizliliği yeni kaldırılan Robert Hanyok imzalı bir belge, 1964'te Kongre'nin Vietnam'a savaş kararı almasına yol açan Tonkin Körfezi saldırısının aslında gerçekleşmediğini savunuyor 

Yasemin Çongar - Washington 


Irak Savaşı öncesindeki istihbarat hatalarının bugün artık bilinmesi, ABD'nin savaşa "samimi bir yanılgıyla mı yoksa kasıtlı bir yanıltmayla mı" gittiğinin tartışılmasına neden olurken, Amerikan toplumsal ve siyasi hayatında derin iz bırakan Vietnam Savaşı'nın da benzer bir istihbarat hatasından kaynaklandığı kuşkusu doğdu. 
Amerikan istihbarat örgütlerinden Ulusal Güvenlik Ajansı'nın NSA gizliliğini kaldırdığı belgeler, 1964 Ağustos'unda ABD Kongresi'nin Başkan Lyndon Johnson'a savaş desteği vermesini sağlayan istihbaratın yanlış olduğunu düşündürtüyor. 

Tarihçinin saptaması 
Kamuoyuna yeni açıklanan NSA belgeleri arasında, tarihçi Robert J. Hanyok imzalı bir makale de yer alıyor. Hanyok, NSA'nin resmi tavrını yansıtıp yansıtmadığı bilinmeyen bu makalesinde, yaptığı araştırmalar sonucunda ABD Kongresi'nin savaş ilanına gerekçe oluşturan 4 Ağustos 1964 tarihli saldırının aslında hiç gerçekleşmediğini saptadığını bildiriyor. 
ABD'deki resmi kabul, o tarihte Kuzey Vietnam'a ait teknelerin, Tonkin Körfezi'nde 2 Amerikan donanma detroyerine saldırdıkları yönündeydi. ABD'nin Vietnam'a büyük bir askeri güç göndermesine yol açan karar, bu olaydan 3 gün sonra "Tonkin Körfezi Tasarısı" başlığıyla Kongre'ye sunulmuş ve onaylanmıştı. 
Hanyok'un 2001'de NSA'ye ait ve gizlilik statüsü taşıyan "Cryptologic Quarterly" adlı dergide yayımlanan makalesindeki saptamalar, Irak Savaşı öncesindeki istihbarat hatalarına ilişkin soruşturma sonuçlarıyla büyük benzerlik taşıyor. 
Hanyok, Irak'ta olduğu gibi, Vietnam Savaşı öncesinde de, zayıf istihbarat verilerinin ABD yönetimi tarafından fazlasıyla önemsendiğini belirtiyor. Ancak Vietnam Savaşı öncesindeki istihbaratın "düzmece değil, yanılgı olduğu" sonucuna varıyor. 

'Torpido sinyali değildi' 
Hanyok, Kuzey Vietnam teknelerinin ABD Donanması'na ait USS Maddox ve C. Turner Joy adlı destroyerlere saldırmadıkları görüşünü, elektronik istihbarat verilerine dayandırıyor. Hanoi Donanması'nın o tarihte kendi teknelerini kurtarma operasyonu düzenlediğini, ancak ABD gemilerinin yerini bile bilmediğini ve iddia edilen torpido saldırısını gerçekleştirmediğini yazan Hanyok, istihbaratın "torpido sinyali" saydığı elektronik verilerin de sonar cihazının hatalı okunmasından kaynaklandığını savunuyor. 


</TEXT>
</DOC>
