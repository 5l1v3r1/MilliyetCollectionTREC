<DOC>
<DOCNO> 402100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonspo12.html </URL>
<DATE> 2005/12/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
1 milyar dolar hasılatla iddia özelleştirme ile boy ölçüşüyor 
</HEADLINE>
<TEXT>

     Spor Toto Teşkilat Müdürlüğü, sporun ''Altın Madeni'' İddaa oyunundan 20 ayda elde edilen 1 milyar doları bulan hasılatla, Özelleştirme İdaresi tarafından gerçekleştirilen özelleştirme uygulamalarından elde edilen gelirle boy ölçüşüyor. 
     Oynanmaya başladığı 17 Nisan 2004'ten bu yana büyük ilgi gören ve bugüne dek 1 milyar 373 milyon 141 bin 426 YTL toplam hasılat elde ederek iştirakçilerine 694 milyon 184 bin 318 YTL ikramiye dağıtan İddaa oyunu, her geçen hafta yeni bir rekora koşuyor. 
     Spor Toto Teşkilat Müdürlüğü tarafından oynatılan İddaa'nın geliri, Özelleştirme İdaresi tarafından 2004 yılı özelleştirme uygulamalarından elde edilen 1 milyar 267 milyon dolar ile 2005 yılında Türk Telekom dışındaki satış ve devri tamamlanan özelleştirmelerden kazanılan 1 milyar 657 milyon dolar tutarındaki rakamlarla boy ölçüşür duruma geldi. 
     Aralarında Sümerbank, Tekel ve THY'nin halka arzı, Bursagaz, Esgaz, Çayeli Bakır, Et ve Balık Kurumu ve PETKİM'e ait taşınmazların 2004 yılındaki satışlarıyla, 2005 yılında, 75'e yakın tesis, fabrika, taşınmaz, tatil köyü, tuzla, gemi ve marina özelleştirme uygulamalarından elde edilen gelirlerin tutarlarıyla yarışan İddaa oyununun geliri arasındaki farkın kısa süre sonra ortadan kalkacağı belirtildi. 
     
     İDDAA, HEM ÜLKEYE HEM OYNAYANA KAZANDIRIYOR 
     İddaa, KDV ve şans oyunları vergisi olarak Hazine'ye 228 Milyon 260 Bin 782, sosyal kuruluşlara 15 milyon 805 bin 155 YTL maddi kaynak sağlarken, kulüplere 117 milyon 618 bin 85, bayilerine ise satış komisyonu olarak 101 milyon 428 bin 917 YTL kazandırdı. 
     İddaa oyununun futbol endüstrisine 2004-2005 sezonunda 36 milyon dolar kazandırdığının altını çizen Spor Toto Teşkilat Müdürlüğü yetkilileri, 2005-2006 sezonunda bu rakamın, 80 milyon dolara ulaşacağı öngörüsünde bulundular. 
     
</TEXT>
</DOC>
