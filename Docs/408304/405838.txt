<DOC>
<DOCNO> 405838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/ekonomi/eko03.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gişedeki genel müdür 
</HEADLINE>
<TEXT>


Akbank Genel Müdürü Zafer Kurtul, Harbiye şubesinde gişe görevlisi olarak çalıştı. Kurtul, "Gişeler bankaların cephesi, müşteriyle sıcak temas burada" dedi 

EKONOMİ SERVİSİ 

Akbank Genel Müdürü Zafer Kurtul, 'Akbank Yöneticileri Sahada' etkinliği kapsamında, bankanın Harbiye şubesinde gişe memuru olarak görev yaptı. 
Müşterilerle ilgilenerek işlemlerini gerçekleştiren Kurtul, şube çalışanlarının da kendisine destek olduğunu söyledi. 
Akbank genel müdür yardımcılarıyla birlikte yılda bir kez gişede çalışarak müşterilere hizmet etmek istediklerini dile getiren Kurtul, gişelerin bankaların cephesi olduğunu, müşteriler ile sıcak temasın en çok buralarda gerçekleştiğini anlattı. 
Müşterilerden bazılarının kendisini tanıdığını belirten Kurtul, "Ben daha çok Akbank'tan memnun musunuz Herhangi bir öneriniz var mı gibi sorular sordum. Benim için çok öğretici oldu" dedi. Müşterilerinin tepkisinin de son derece olumlu olduğunu ifade eden Kurtul, şöyle devam etti 

5.3 milyon müşteri 
"Akbank'ın kemikleşmiş, çok eski bir müşteri portföyü var. Bugün toplam 5.3 milyon müşterimiz var. Çok yaygın bir şube ağımız var. 660 şubemiz bulunuyor. Her yıl şube ağımızı artırıyoruz. Bankamıza bağlı çok iyi personelimiz var. Gişe memurluğu dinamik, aktif, yetenek gerektiren bir iş. Toplam 2 bin 800 gişemiz var. Müşterilerimizin bankadan beklentilerini duymak için en iyi yer gişelerdir." 

'Kredilerimiz büyüdü' 
Kurtul, şunları söyledi 
"Kredilerimiz yüzde 75 büyüdü. Akbank kredilerde Türkiye'nin en büyük bankası oldu. 2005 yılında kredilerimizin yüzde 65'i bireysel ve KOBİ kredilerinden oluştu. Bu da bankamız için çok önemli bir sistem değişimi oldu." 
Kurtul, banka aktiflerinin 9. ay mali tablolarına göre yüzde 39 artarak 48.6 milyar YTL'ye, kredilerin yüzde 50'lik artışla 19.4 milyar YTL'ye ve mevduatın da yüzde 54.4 artarak 30 milyar YTL'ye ulaştığını kaydetti. 

'Cep Kredi'ye 20 bin başvuru Konut kredilerinin önemine dikkat çeken Kurtul, "Türkiye'de gelişmesini beklediğimiz bir ürün. Şu anda rakam küçük. Milli hasılanın sadece yüzde 2'si düzeyinde. Bunun 2010'da yüzde 10'a çıkarılabileceğini düşünüyoruz" diye konuştu. 
Konut kredi faizlerinin düşme trendinde olduğunu belirten Kurtul, önümüzdeki yıl reel faizin de düşebileceğini kaydetti. Kurtul, geçtiğimiz günlerde uygulamaya koydukları 'Cep Kredi'ye müşterilerin yoğun ilgi gösterdiğini belirterek, günde 20 bin başvuru aldıklarını ve bunun yüzde 25'ini kredilendirdiklerini bildirdi. 



</TEXT>
</DOC>
