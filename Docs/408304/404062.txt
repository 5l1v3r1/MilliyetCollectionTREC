<DOC>
<DOCNO> 404062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo12.html </URL>
<DATE> 2005/12/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trabzonspor'da başkan adaylarından Albayrak listesindeki isimleri tanıttı 
</HEADLINE>
<TEXT>

     Trabzonspor'da yarın başlayacak ve 2 gün sürecek seçimli mali genel kurul öncesi başkan adaylarından Nuri Albayrak, listesindeki isimleri basına tanıttı. 
     Trabzon Gazeteciler Cemiyeti'nde düzenlediği basın toplantısıyla ekibini tanıtan Albayrak, yönetime seçilmeleri halinde ilk olarak saha sonuçlarının iyi gitmesini sağlamaya çalışacaklarını söyledi. 
     Albayrak, teknik heyet ile bir görüşme yapacaklarını da dile getirerek, ''Teknik heyet ile görüştükten sonra ileriye yönelik hedefleri belirleyeceğiz ve bu doğrultuda çalışmalara başlayacağız'' dedi. 
     Kulübün mali durumunun çok kötü olmadığını ifade eden Albayrak, ''Trabzonspor, UEFA Kriterlerini yerine getiren 8 kulüpten biri. Benim de başkan olduğum İstanbul Büyükşehir Belediyespor da ikinci ligde UEFA Kriterlerini yerine getiren ilk takım. Mali durumu konusunda herşey tamamlanmış gibi gözüküyor. Bunun yanında eksiklikleri var. İnşallah onları tamamlamak da bize nasip olacak'' diye konuştu. 
     Trabzonspor'un olmazsa olmazının taraftar olduğunu kaydeden Albayrak, şöyle devam etti 
     ''Taraftar olmazsa Trabzonspor olmaz. Taraftarlara teşekkür ediyorum. Trabzon'a geldikten sonra onlardan çok yakın ilgi gördüm. Bizi sevdiler, biz de onları sevdik. Camiadan beklentimiz birlik ve beraberliğin olması. Trabzonspor'un herşeyin üstünde olmasını taraftarın da camianın da bilmesini istiyorum.'' 
     
     FEDERASYON SEÇİMLERİ 
     Albayrak, bir gazetecinin ''seçilmeniz halinde Futbol Federasyonu seçimlerinde tavrınız ne olacak'' sorusuna da, ''Öncelikle kongereden güçlü bir biçimde çıkmamız gerekiyor. Kulübümüzün onursal başkanı Mehmet Ali Yılmaz, aday olursa onun arkasındayız. Diğer ilişkilerimizin iyi olduğu kulüpler var. Bu konuda onlarla da görüşeceğiz'' diye konuştu. 
     Kendisinin İstanbul'da bulunduğunu ancak seçilme durumunda Trabzon'daki toplantıları aksatmayacaklarını kaydeden Albayrak, ''Futbol, İstanbul'dan yönetiliyor. Futbol Federasyonu'nun olduğu yer. Çoğu kurum ve kuruluş da burada. Orada olmamızın avantajları olacak. Ancak Trabzon, 1.5 saat uzaklığında. Haftalık toplantıları aksatmayacağız'' dedi. 
     
</TEXT>
</DOC>
