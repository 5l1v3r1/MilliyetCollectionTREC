<DOC>
<DOCNO> 407180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/guncel/axgun02.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın'da gözler 4 sanık ifadesinde 
</HEADLINE>
<TEXT>


Prof. Yücel Aşkın'ın yargılanmasına yarın devam edilecek. Duruşmada, yargılanan 4 sanığın ifadesine başvurulacak 

GÖKÇER TAHİNCİOĞLU Ankara 

Van Yüzüncü Yıl Üniversitesi Rektörü Prof. Dr. Yücel Aşkın'ın yargılanmasına yarın Van 3. Ağır Ceza Mahkemesi'nde devam edilecek. 
İspanyol Expansion firmasından tıbbi malzeme alımı sırasında çete kurarak ihaleye fesat karıştırdığı, 418 kişiyi fişlediği iddialarıyla yargılanan Aşkın'ın davasının yarınki duruşmasında, birlikte yargılandığı 4 sanığın ifadesine başvurulacak. 
Birlikte tutuklandığı YYÜ Genel Sekreter Yardımcısı Enver Arpalı'nın cezaevinde intihar etmesinin ardından rahatsızlanarak hastaneye kaldırılan Aşkın, duruşmaya yine jandarmaların koruduğu ambulansla getirilecek. 

Tartışmalı kararlar 
14 Aralık'ta görülen davanın ilk duruşmasında şaşırtıcı bir dizi karar çıktı. Tahliye istemini değerlendiren heyetteki yargıçlardan Ferhat Erbaş, iddianamedeki suçlamaların delillere dayanmadığını, bu nedenle rektörün tahliyesinin gerektiğini savundu. 
Ancak Mahkeme Başkanı İlhan Kaya ve üye Muharrem Ballı bu görüşe karşı çıktı. 
Aşkın tarafından fişlendiği iddia edilen 8 kişi davaya müdahil olma talebinde bulundu. Yargıç Erbaş, kişilerin değil Hazine'nin zarar gördüğünün iddia edildiğini belirterek, talebin reddini savundu. Ancak Kaya ve Ballı, müdahil olma taleplerini kabul etti. 
8 kişi müdahil olur olmaz, Erbaş'ın tensip tutanağı hazırlanırken davayla ilgili görüşünü açıkladığını kaydederek, "reddi h kim" talebinde bulundu. 
Heyet, talebi ciddi buldu ve değerlendirilmesi için bir üst mahkeme olan Van 4. Ağır Ceza Mahkemesi'ne gönderdi. Mahkeme, Erbaş'ı heyetten çıkardı. 

2'ye karşı 1 
Erbaş'ın yerine heyete 4. Ağır Ceza Mahkemesi'nden Vahit Baltacı alındı. Aşkın'ın tahliye edilmemesini savunan Kaya ve Ballı ise heyette kaldı. Duruşma ertelenirken, Aşkın'ın tahliye talebi 2'ye karşı 1 oyla reddedildi. 
Kararlarıyla büyük tartışma yaratan mahkeme, yarınki duruşmanın sonunda tahliye istemini yeniden karara bağlayacak. 



</TEXT>
</DOC>
