<DOC>
<DOCNO> 404395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/ekonomi/aeko.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçelerde emekliliğe ayrılan pay artacak 
</HEADLINE>
<TEXT>


Sistem başladığında, 2004 yılı bütçeleri bağlandığı için işveren katkılı ödemelerden yeterli pay alamayan bireysel emekliliğin 2005'te bu açığı kapatması bekleniyor 

Ayfer Yıldız 

Bireysel emekliliğe 2005 yılında şirket bütçelerinde ayrılan payın önemli oranda artması bekleniyor. Ak Emeklilik Genel Müdürü Meral Ak Egemen, 2005'te sektörde kurumsal katılımın hız kazanacağını, bireysel katılımın da artarak devam edeceğini öngördüklerini belirtti. 
Anadolu Hayat ve Emeklilik Genel Müdürü Mustafa Su da, kurumların 2005 yılı bütçelerinde çalışanları için grup emeklilik programına ilişkin giderlere yer vermelerinin, sistemin yaygınlaşmasına önemli bir ivme kazandıracağını söyledi. Özellikle Türkiye'de faaliyet gösteren yabancı şirketlerin bireysel emeklilik sistemine sıcak baktıklarına değinen Su, "Sisteme, çok uluslu ve büyük şirketlerin yanı sıra sistem hakkında bilgilendirilen küçük ve orta ölçekli işletmelerin de katılmasını bekliyoruz" dedi. 
2005'te ekonomik gelişmelere paralel olarak üye sayısının da katlanarak artacağını kaydeden Ankara Emeklilik Genel Müdürü Serdar Çıtak, "Hem bireysel hem de kurumsal katılımcılara yönelik teşviklerin arttırılmasının da kaçınılmaz olduğunu düşünüyoruz" dedi. 

'Teşvikler artırılmalı' 
Sektördeki üye ve fon büyüklüklerine bakıldığında, uzun vadeli yatırımlara pek alışık olmayan Türk halkının giderek bilinçlendiğini ve sistemin sunduğu avantajları giderek daha iyi anladıklarını gözlemlediklerini ifade eden Aviva Hayat ve Emeklilik Genel Müdürü Bert Paterson, "Bu bilincin yerleşmesi ile doğru orantılı olarak kişilerin sisteme olan ilgisinin önümüzdeki dönemde artacağını düşünüyoruz" dedi. 
Doğan Emeklilik Genel Müdürü Sinan Erengül de, gerek ekonomideki belirsizlik ortamının azalması, gerekse çıkarılması planlanan yeni yasalar nedeniyle sisteme olan ilginin artacağını tahmin ettiklerini belirtti. 

Kaliteli insan kaynağı Garanti Emeklilik Genel Müdürü Gökhan Erün, "2005'te özellikle grup katılımlarını yoğun olarak göreceğiz. Grup emeklilik sözleşmelerinin, çalışanlarının motivasyonunu ve şirkete bağlılığını arttırmak, kaliteli insan kaynağını kurumlarında uzun yıllar bulundurmak, verimliliği arttırmak dışında bu sisteme çalışanı adına katkı payı yatıran kurum farklılık yaratmak, vergi indirimi sağlamak gibi birçok avantajı bulunmaktadır" dedi. 
Bireysel emeklilik sektörünü, gönüllü sistemlerin varolduğu ülkelerle karşılaştırıldığında bireysel satışlar açısından oldukça başarılı olduğunu belirten Yapı Kredi Emeklilik Genel Müdürü Giray Velioğlu, önümüzdeki dönemde işveren planlarının da bu gelişime ciddi destek olacağını düşündüklerini kaydetti. 


</TEXT>
</DOC>
