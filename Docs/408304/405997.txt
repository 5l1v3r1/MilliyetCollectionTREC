<DOC>
<DOCNO> 405997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko36.html </URL>
<DATE> 2005/12/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
EPDK Başkanı Sektörde, biodizel adı altında yeni bir kaçak çıktı 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, enerjinin vergilendirilmesinde AB politikalarına daha fazla uyum sağlanması gerektiğini bildirdi. 
     Günay, Enerji, Petrol ve Gaz Gazetesi tarafından düzenlenen ''Türkiye Akaryakıt ve LPG Sektörlerinde 2005 Yılının Değerlendirilmesi ve 2006 Yılı Beklentileri'' konulu konferansta yaptığı konuşmada, Petrol Piyasası Kanunu'nun yürürlüğe gireli 2 yıl olduğunu, kanunla tanınan geçiş döneminin bittiğini, akaryakıt fiyatlarının artık serbest piyasa koşullarında oluşmaya başladığını söyledi. 
     Eski alışkanlıklarını sürdürmek isteyen, lisans bile almadan faaliyetlerine devam eden kişilerin büyük bölümünün tespit edilerek haklarında gerekli işlemlerin başlatıldığını belirten Günay, sağlıklı işleyen bir piyasa oluşturmanın kolay olmadığını, bu konuda herkese görevler düştüğünü kaydetti. 
     Bugün kaçakçılık, hile gibi sorunlarla kısıtlı gündemleri olduğunu dile getiren Günay, ''amacımız, bu gündemi en kısa sürede değiştirmektir. Gündemimizde, kanunumuzun amaç maddesinde sayılan güven, ekonomi, rekabet, şeffaflık, eşitlik ve istikrar kavramlarını ön sıralara taşımak istiyoruz'' dedi. 
     
     HEDEF REKABET DÜZEYİNİ ARTIRMAK 
     Günay, hedeflerinin piyasadaki rekabetin düzeyini artırmak olduğunu belirterek, Türkiye'nin petrolde dışa bağımlı bulunduğu gerçeğinin rekabete ilişkin hedefleri önemli ölçüde sınırladığını anlattı. 
     Bu konudaki hedeflerinin yakın bir geçmişe kadar rafineri çıkışı fiyatı sonrasında başlayan rekabet alanını olabildiğince genişletmek, rekabetin başlangıç noktasını ham petrolün teminine doğru daha gerilere doğru çekmek olduğunu söyledi. 
     Piyasaların gelişiminin, piyasa kültürünün yerleşmesine dayalı olduğunu ifade eden Günay, ''bu süreçte ne yapacağız Öncelikle düzenlemelerimizin arkasındayız. Bu düzenlemelerin, piyasada etkin ve yaygın uygulanmaması halinde her bir düzenlemenin haksız kazanç ve haksız rekabet aracına dönüşeceğini bilincindeyiz'' diye konuştu. 
     Yusuf Günay, petrol piyasasına yönelik vergilendirme konusuna da değinerek, günümüzün en önemli yönlendirme aracı olan vergi politikalarında özellikle enerjinin vergilendirilmesi konusuna özel bir önem verilmesi gerektiğini kaydetti. 
     Günay, ''enerjinin vergilendirilmesinde, AB politikalarına daha fazla uyum sağlanması gerekiyor. Gerek kaçakçılığın önlenmesi gerek bürokratik işlemlerin azaltılması gerekse enerji kaynakları arasında akılcı bir yönlendirme yapılması, enerjide vergi sisteminin yeniden yapılandırılmasına bağlıdır'' dedi. 
     
     2.5 MİLYON TON KAÇAK 
     Petrol Sanayi Derneği PETDER Başkanı Muammer Ekim de, Türkiye'nin büyüdüğünü, araç parkının her geçen gün arttığını belirterek, buna rağmen piyasa rakamlarına bakıldığında benzin satışlarında yüzde 8'lik azalma olduğunu söyledi. 
     Türkiye'de henüz kaçak akaryakıt ve haksız rekabet sorunlarına gerekli çözümlerin bulunamadığını anlatan Ekim, PETDER'in raporuna göre, sektörde 2.5 milyon ton dolayında kaçak olduğunu bildirdi. 
     Kaçak akaryakıt sorununun yanı sıra sektörde biodizel adı altında yeni bir kaçağın ortaya çıktığını dile getiren Ekim, devletin bu konuda henüz haksız rekabete engel olacak düzenlemeyi gerçekleştiremediğini kaydetti. 
     
     1 MİLYON TONLUK BİODİZEL FAALİYETİ 
     Ekim, biodizelin lokal bir olgu olmadığını, yaygın bir duruma geldiğini ifade ederken, bugün 1 milyon tonluk bir biodizel faaliyetinin ortaya çıktığını aktardı. 
     Biodizelin, ''kaçakçılığa resmiyet kazandırma işi'' olduğunu savunan Ekim, biodizelin yasalara meydan okuduğunu söyledi. 
     Motorine gazyağı karıştırılmasıyla elde edilen yakıtın biodizel şeklinde satıldığını anlatan Ekim, gerçek anlamda yerli tarım ürünlerine dayanılarak üretilen biodizelin arkasında olduklarını vurguladı. 
     Ekim, biodizelin 400 milyon YTL vergi kaybına neden olduğunu hesapladıklarını ifade ederken, biodizel faaliyetlerinin kendilerini son derece rahatsız ettiğini kaydetti. 
     
     YAZAR KASA ÜRETİCİLERİ SIKIŞTIRILMALI 
     Akaryakıt Dağıtım Şirketleri Derneği Yönetim Kurulu Başkanı ADER Başkanı Fikret Öztürk de, akaryakıt istasyonlarında yazar kasa uygulamasına değinerek, 6 bin civarında istasyonun yazar kasa parası ödediğini, ancak, bunlardan sadece bininin yazar kasasının takılmış durumda olduğunu söyledi. 
     Yazar kasa üretimi konusunda faaliyette bulunan şirketlerin sektörün selameti açısından sıkıştırılması gerektiğini dile getiren Öztürk, aksi takdirde bayilerin ceza ile karşılaşabileceklerini anlattı. 
     Öztürk, sektörde yapılan düzenlemelerin sevindirici olduğunu, sektörün iyi gittiğini, EPDK'dan özellikle denetim ve haksız rekabetin önlenmesi konusunda gerekli düzenlemeleri yapmasını beklediklerinin dile getirdi. 
     
</TEXT>
</DOC>
