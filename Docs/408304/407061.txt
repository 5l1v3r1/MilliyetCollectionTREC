<DOC>
<DOCNO> 407061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sonspo15.html </URL>
<DATE> 2005/12/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Basketbolda yılın son derbisi Beşiktaş ile Fener arasında oynanacak 
</HEADLINE>
<TEXT>

     Türkiye Basketbol Ligi'nde 2005 yılının son derbisinde yarın Fenerbahçe ile karşılaşacak olan Beşiktaş, ezeli rakibini yenerek, liderliğini sürdürmek istiyor. 
     Beşiktaş Antranörü Murat Didin, rakiplerinin son haftalarda üst üste maç kaybettiğini belirterek, ''Ancak bu bizi ilgilendirmiyor. Biz rakibimizin gücünün farkındayız. İyi bir kadroya sahipler. Bu yüzden yarınki karşılaşma zor geçecek'' dedi. 
     Liderliklerini sürdürmek için bu karşılaşmayı kazanmaları gerektiğini dile getiren Didin, ''Oyuncularımızın performansı oldukça iyi. Ama bunların dışında en büyük avantajımız karşılaşmanın Akatlar'da oynanacak olmasıdır. Akatlar, Türkiye'nin en güzel atmosferine sahip salonlarından biri. Bu güzel atmosferden yarın iyi bir sonuçla ayrılmak istiyoruz'' diye konuştu. 
     Didin, yeni transferleri Kimani Ffriend'in takımla antrenmanlara çıktığını da vurgulayarak, ''Eksikliklerini büyük ölçüde tamamladı. Fenerbahçe'ye karşı forma giyecek'' diyerek sözlerini tamamladı. 
     Beşiktaş, Fenerbahçe ile yarın saat 20.00'de BJK Akatlar Spor Kompleksi'nde karşılaşacak. 
     
</TEXT>
</DOC>
