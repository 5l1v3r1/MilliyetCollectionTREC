<DOC>
<DOCNO> 401077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo11.html </URL>
<DATE> 2005/12/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Del Bosque Real'e giderse, Beşiktaş'tan alacağı tazminattan vazgeçecek 
</HEADLINE>
<TEXT>

     Mehmet ÇİFTÇİ İSPANYA, DHA 

İSPANYOL teknik adam Vicente Del Bosque’nin tekrar Real Madrid’in başına geçebilmesi için Beşiktaş’tan alacağı yaklaşık 2 milyon euroluk tazminattan feragat etmesi gerekiyor. 
     Real Madrid’in Brezilyalı Teknik Direktör Venderlei Luxemburgo’nun görevine son verdikten sonra yeni hoca arayışında birinci sıraya eski çalışıtırıcısı Vicente del Bosque oturdu. İspanya’da çeşitli spor gazetelerinin düzenlediği anketlerde Del Bosque, en yakın rakibi olan Juventus’un çalıştırıcısı Fabio Capello’ya 5 puan fark atmış durumda bulunuyor. 
     Real Madrid yönetimi ise Del Bosque ile yaptığı ilk görüşmede "Gelirim" cevabı aldı. Ancak Del Bosque’nin Real Madrid’e teknik direktör olmasının yolu, Beşiktaş’la olan tazminat sorununu çözmesinden geçiyor. Del Bosque’nin Real Madrid ile sözleşme imzalaması durumunda Beşiktaş aleyhine açtığı davayı geri çekerek, alacağı olan 2 milyon euroluk tazminattan vazgeçmesi gerekecek. 
     Bu durumdan haberdar olan Real Madrid yönetimi ise Del Bosque’ye ’Beşiktaş ile olan sorununu derhal çöz’ mesajını iletti. İspanyol çalıştırıcının bu hafta içinde Beşiktaşlı yöneticilerle tekrar masaya oturması bekleniyor. 
     Öte yandan İspanya’da düzenlenen anketlere göre Madridli taraftarların ezici bir çoğunluğu Vicente Del Bosque’yi tekrar takımın başında görmek istiyor. Taraftarlar, Real Madrid Başkanı Florentini Perez’e de ’Del Bosque ile olan kişisel sorununu çöz’ çağrısında bulundu. 
     AİLTON BEŞİKTAŞ'TA MUTLUYUM VE KALMAK İSTİYORUM 
     Beşiktaş’ın Brezilyalı futbolcusu Ailton Goncalves Da Silva, son zamanlarda hakkında çıkan doğru olmayan haberlerin hem kendisine, hem de takımına zarar verdiğini söyledi. 
     Ailton, BJK Nevzat Demir Tesisleri’nde düzenlediği basın toplantısında, Alman gazetelerinde kendisinin Eintracht Frankfurt, Köln veya Borussia Dortmund ile anlaşma yaptığı yönünde haberler çıktığını belirterek, şöyle konuştu 
     "Bunlar kesinlikle doğru değil. Öyle şeyler yazılıyor ki olması imkansız. Beşiktaş’tan çıkıp, Köln’e gitmem. Bu büyük camiayı bırakıp da Frankfurt’a mı gideyim Buradan ayrılacaksam, daha büyük bir yere gitmem gerekir. Ayrıca benim menajerim yoktur. Buraya gelmeden önce kontak kurduğum kulüp Borussia Dortmund’du, ancak onlarla masaya oturmadık. Buraya geldikten sonra da hiçbir kulüple temasım olmadı." Sezon sonuna kadar basının karşısına son kez çıktığını dile getiren Brezilyalı futbolcu, söylememiş olmasına rağmen, hakkında birçok şeyler yazıldığını vurgulayarak, "Son zamanlarda konuşulanlar hem bana hem takımıma zarar veriyor. Dışarıdaki insanlar, basında benim ağzımdan çıkmayan şeylere kolayca inanabilirler. Alman basınına tek söylediğim şey, Beşiktaş’ın resmi internet sitesinde de yayınlanan ve herkesin bildiği şey. Bu da bir gün futbol hayatımı Almanya’da bitirmek istediğim. Alman basını hemen gitmek istediğimi yazdı. Bu yarın da olabilir, 3 sene sonra da olabilir. Bunu kimse bilemez" şeklinde konuştu. 
     
     "BEŞİKTAŞ’TA KALMAK İSTİYORUM" 

     Beşiktaş’ta kalmak istediğini anlatan Ailton, "Kontratım süresince Beşiktaş’ta olmak istiyorum, ama ben Schalke ile de 2 yıllık sözleşme imzaladım, sonra da şartlar değişti buraya geldim. Hayatın size ne getireceği belli değil. Ben kalmak istiyorum, yönetim de isterse hiçbir sorun yok demektir" dedi. 
     Ailton, Beşiktaş’ta mutlu olduğunu belirterek, "Ben burada mutluyum. Geldiğim gün bu kadar mutlu olabileceğimi tahmin etmiyordum. Ailem de çok mutlu" şeklinde konuştu. 
     Mutlu olduğunu, ancak futboldan memnun olmadığını dile getiren Ailton, "Lider Fenerbahçe ile 13-14 puan arada fark var. 4. sıradayken, yaşanan futboldan memnun değilim. Arada çok puan farkı var. Şampiyon olmaya ve gol atmaya geldim. Gol atma kısmını başaramamış durumdayım, ama şampiyonluk için hala şansımız var. Bunun dışında burada çok mutluyum" diye konuştu. 
     Yedek oturmasının kendisini etkileyip etkilemediği sorusuna Brezilyalı futbolcu, "Herhangi bir oyuncu yedek kulübesinde oturmaktan zevk almaz. Ben de almıyorum. Bana sorarsanız oynamak istiyorum, ama bu hocamızın kararıdır. Hocamızın bildiği bir şey vardır muhakkak" diye yanıt verdi. 
     
     "TEK ÜZÜNTÜM GOL ATAMAMAK" 

     Beşiktaş’taki tek üzüntüsünün yeterince gol atamamak olduğunu ifade eden Ailton, "Gol ortalamama baktığınız zaman bir düşüş yaşadığım doğru. Schalke 04’te ilk oynadığımda da böyle bir düşüş yaşamıştım. Sahada benim açımdan bazı eksiklerim olduğu doğru, ama makine değilim, ben de insanım, düşüşler yaşayabilirim. Kısa sürede eski halime geleceğim" dedi. 
     Gol sayısındaki düşüş konusunu arkadaşları, ailesi ile konuştuğunu ve herkesin bu konuda bir görüşü olduğunu anlatan Ailton, şunları söyledi 
     "Normalde benim bu takımda çok gol atmam lazım. Bir şekilde bu olumsuzluk ortadan kalkacaktır. Werder Bremen’de de ilk oynadığım aylarda istediğim performansa ulaşamamıştım. Daha sonra uzun süre birlikte oynadığım arkadaşlar, gözü kapalı benim nerede olduğumu biliyorlardı. Sonra Schalke’ye gittim, orada da ilk başlarda zorluk çektim. Sonra beni anladılar. Şimdi burada hoca değişti, sistemler değişti, arkadaşlarımın beni tanıması zaman aldı. Henüz takım arkadaşlarımla birbirimizi yüzde yüz anlayamıyoruz, ama bu kesinlikle yanlış anlaşılmasın, takım arkadaşlarımı kötülemek gibi bir niyetim yok. Hepsi kaliteli oyuncular. Sadece birbirimizi tam olarak tanımamız için biraz süreye ihtiyacımız var." 
     
     KIRMIZI KART KONUSU 

     Sivasspor maçında gördüğü kırmızı kartın hatırlatılması ve bu hareketi daha önceki maçlarda da yaptığının belirtilmesi üzerine Ailton, "Malatya maçında kalecinin ayağına bilerek bastığımı kabul etmiyorum, ama Sivasspor maçında istemeden o hareketi yaptığımı kabul ediyorum. Bazen maçın tansiyonu içinde tamamen farklı bir insan haline dönüşebiliyorsunuz. O an istemeden yapılmış bir harekettir. Futbolun içinde olan bir şey. Şimdiye kadar 3 kırmızı kart gördüm. Üzgünüm" derken, bir gazetecinin "daha önce bu tür hareketten kırmızı kart görmemiştiniz, neden o hareketi yaptınız" sorusuna, "Almanya’da beni seyrettiniz mi Schalke’de oynarken, Hansa Rostock maçında bir futbolcunun yüzüne vurmuştum" diye yanıt verdi. 
     
     "BU TARZDA YÜKSEK PARA CEZASI ALMADIM 

     Ailton, Sivasspor maçında gördüğü kırmızı kart nedeniyle kendisine verilen para cezası için, "Çok fazla para. Hiç bu tarzda yüksek para ile cezalandırılmadım, ama yönetim bu kararı aldı ve saygı göstermek lazım" dedi. 
     
     BEŞİKTAŞ’A ZARAR VERDİĞİNE İNANIYOR MU 

     Bir basın mensubunun, Türkiye’ye Hagi, Andersson ve Van Hoijdonk gibi oyuncular geldiğini ve lider olup takımları için iyi şeyler yaptıklarını hatırlatması, ancak kendisinin bu oyuncular gibi olamadığı ve takımına zarar verip vermediği sorusuna, önce sinirlenerek, "Siz gazeteci misiniz, yoksa foto muhabiri misiniz" diye sorup sonra da, "Beni 3 oyuncuyla karşılaştırıyorsunuz. Her oyuncunun tarzı farklıdır. Onlar lider olmuş olabilir. Ben onların tarzında bir futbolcu olmayabilirim. Benim en çok rahatsız olduğum konu geldiğimde benden çok fazla gol bekleniyordu. Bunu henüz gerçekleştiremediğim için üzgünüm" dedi. 
     Kendine çok güvendiğini kaydeden Ailton, "Biraz sabırlı olmak lazım. Yeni hoca geldi. Her şey iyiye gidiyor. Benim için şanssızlık kırmızı kart nedeniyle birkaç hafta oynayamayacağım, ama biraz sabır olursa, yeni hocayla taşlar yerine oturmaya başladı" diye konuştu. 
     
     "TİGANA DESTEK OLUYOR" 

     Teknik direktör Tigana ile sürekli görüştüklerini belirten Ailton, "Hocamızla konuştuk ve konuşuyoruz. Almanya’daki Ailton’u bekliyor. Aramızda çareler ve nedenlerini arıyoruz. Bana bu konuda destek oluyor. Hesaplarında ben de varım. Ben eski Ailton olacağımı söyledim ve aramızda hiçbir sorun yok" diye konuştu. 
     ŞAKALAR... 
     Sevilla’da antrenman öncesi Kleberson’a söylediği "Dünya Kupası’nı kaldır, Amerika Kupası’nı kaldır, sonra da Rize’de maça çık" sözünün hatırlatılması üzerine, "Bu yanlış anlaşıldı. Tamamen bir şakaydı. Kleberson tekrar milli takıma dönmek istediğini söyledi. Ben de Sen Dünya kupası, Amerika kupasını kaldır, sonra gelip seni Rize’de izlerler diye şaka yapmıştım" dedi. 
     

     
</TEXT>
</DOC>
