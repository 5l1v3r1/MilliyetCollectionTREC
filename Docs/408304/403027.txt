<DOC>
<DOCNO> 403027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun45.html </URL>
<DATE> 2005/12/13/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Iraklılara Sünni din adamlarından "oy kullanın" fetvası 
</HEADLINE>
<TEXT>

     Irak'ta seçime iki gün kala, yaklaşık 1000 Sünni din adamı bir fetva yayınlayarak, Iraklılara ''oy kullanın'' çağrısında bulundular. 
     Şeyh Abdülgafur El Samarey, ''Tüm Irak halkına sesleniyoruz'' dediği açıklamasında, bunun ''Iraklıları oy vermeye çağıran 1000'den fazla din adamından gelen bir fetva'' olduğunu bildirdi. 
     ABD'nin Irak Büyükelçisi Zalmay Halilzad da, bu seçime katılımın yüksek olacağına ilişkin işaretler bulunduğunu söyledi. Irak'taki siyasi ve dini liderlerin Sünni Araplara seçime katılma ve direnişçilere askeri faaliyetlerini azaltma çağrıları yaptıklarına dikkat çeken Halilzad, yeni hükümetin daha temsili yüksek bir yapıda olacağını söyledi. 
     Irak'taki direnişçi gruplardan Irak İslam Ordusu, militanlarına sivilleri öldürmekten kaçınmaları, oy merkezlerine saldırmamaları çağrısında bulunmuştu. Örgüt, bir internet sitesinde yayınladığı bildirisinde, ancak bunun siyasi süreci destekledikleri anlamına gelmediğini, Irak güvenlik güçlerine ve yabancı askerlere saldırıların süreceğini belirtmişti. 
     Bu arada, Bağdat'ın kuzeybatısında yola yerleştirilen bir bombanın infilakı sonucu, Bağdat Görev Gücü bünyesinde görevli 4 Amerikan askerinin öldüğü açıklandı. 
     Associated Press, son rakamlarla birlikte, ABD'nin Irak işgalinin başladığı mart 2003'ten bu yana ölen Amerikan askeri sayısının 2149'a yükseldiğini duyurdu. 
     
</TEXT>
</DOC>
