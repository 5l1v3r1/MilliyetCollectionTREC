<DOC>
<DOCNO> 400194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/yasam/yas02.html </URL>
<DATE> 2005/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü kurşunu 
</HEADLINE>
<TEXT>


Adapazarı'nda bir kişi, kendisini tecavüzle suçlayan kız ile annesine kurşun yağdırdı. Melike öldü, annesi ağır yaralandı. Saldırgan kaçtı 

ADAPAZARI DHA 

Adapazarı'nda 4 ay önce 15 yaşındaki Melike A.'ya tecavüz ettiği iddiasıyla gözaltına alınıp bir süre tutuklu kaldıktan sonra tutuksuz yargılanmak üzere serbest bırakılan Abdulkadir Polat 40 , kendisini tecavüzle suçlayan genç kızı öldürdü, annesini de ağır yaraladı. 
Sık sık evden kaçtığı öne sürülen Melike A., 4 ay önce Patates Hali'nde kabzımallık yapan Abdulkadir Polat ile tanıştı. Bir süre sonra genç kızın, kendisine tecavüz ettiğini öne sürdüğü Polat gözaltına alındı. Tutuksuz yargılanmak üzere serbest bırakılan Polat, dün Melike ve annesi G.A.'yı takip ederek Hacıoğlu Mahallesi Değirmen Sokak'ta kurşun yağmuruna tuttu. Saldırıda Melike A. vücuduna aldığı kurşun yaralarıyla olay yerinde öldü. Anne G.A. ise kaldırıldığı Adapazarı Toyotasa Hastanesi'nde ilk müdahale yapıldıktan sonra Kocaeli Üniversitesi Tıp Fakültesi Göğüs Cerrahisi bölümüne sevk edildi. 

16 el ateş edildi 
Polis olayın ardından kaçan kabzımalı yakalamak için araştırmalarını sürdürürken, olay yeri incelemesinde de tabanca kovanlarından 16 el ateş edildiği ortaya çıktı. 
Bu arada genç kız ve annesinin akrabası olduğu belirlenen Ayhan Demir, olayın tecavüz yüzünden meydana geldiğini söyleyerek, "Onları vuran Abdulkadir Polat sürekli tehdit ediyordu. Davayı geri çekmesini istiyordu" dedi. 




</TEXT>
</DOC>
