<DOC>
<DOCNO> 405110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo36.html </URL>
<DATE> 2005/12/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Susiç İlhan Mansız'la çalışmayı artık düşünmüyorum... 
</HEADLINE>
<TEXT>

     Ankaragücü Teknik Direktörü Saffet Susiç, kendisinden izin almadan kampı terk eden İlhan Mansız ile çalışmayı artık düşünmediğini söyledi. 
     Ankaragücü, Tarsus İdmanyurdu ile yarın yapılacak Türkiye Kupası maçı hazırlıklarını sürdürdü. Saffet Susiç yönetiminde, karla kaplı bir zeminde gerçekleştirilen idmana izinsiz kampı terk ederek Almanya'ya giden İlhan Mansız dışında tüm futbolcular katıldı. 
     Susiç, antrenman öncesi yaptığı açıklamada, İlhan Mansız'ın çok büyük bir futbolcu olduğunu belirterek, ''Ancak son zamanlardaki davranışları kendisine yakışmıyor'' dedi. 
     İlhan Mansız'ın kendisinden izin almadığı halde 3 gündür antrenmana çıkmadığını kaydeden Susiç, ''İlhan, bence mükemmel bir futbolcu, ancak son zamanlardaki davranışları bir profesyonele yakışmıyor. Benden izin almadığı halde 3 gündür antrenmana çıkmıyor. Bir futbolcu böyle davranırsa ben de tabii ki onunla çalışmak istemem. İlhan'ın takımda kalıp kalmayacağını başkanımız Cemal Aydın bilir, ama ben artık onunla çalışmayı düşünmüyorum'' diye konuştu. 
     Susiç ayrıca, bundan sonra kendisine İlhan Mansız ile ilgili soru sorulmamasını istedi. 
     
</TEXT>
</DOC>
