<DOC>
<DOCNO> 407808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/guncel/gun01.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul Emniyeti yazıyla uyarılsın' 
</HEADLINE>
<TEXT>


Müfettişler, Şişli Emniyet Müdürlüğü'nün, adliyede önlem alınması gerektiği yönündeki yazısına, İstanbul Emniyet Müdürü Cerrah'ın 6 gün sonra yanıt verdiğini vurguladı. İstanbul Emniyet Müdürlüğü'nde 'yönetim zafiyeti' olduğunu savunan müfettişler, cezai soruşturmaya gerek olmadığını ancak yönetimin uyarılması gerektiğini kaydetti 

Tolga Şardan - Ankara 

Yazar Orhan Pamuk'un Şişli Adliyesi'ndeki duruşması sonrasında yaşanan olayı araştıran İçişleri Bakanlığı müfettişleri, İstanbul Emniyet Müdürü Celalettin Cerrah'ın, duruşma için 15 çevik kuvvet personelinden oluşan bir güvenlik önlemi alınması talimatını verdiğini belirledi. 
Müfettişler hazırladıkları raporda, duruşmayla ilgili Şişli Emniyet Müdürlüğü'nün önlem alınması gerektiği yönündeki 8 Aralık tarihli yazı üzerine, Cerrah'ın altı günlük gecikmeyle talimat verdiğini tespit etti. Cerrah'ın, yazıya "15 kişilik çevik kuvvet araba içinde" ve "ilçe kendi ekiplerince tedbir alsın" şeklinde not düştüğünü tespit eden müfettişler, önlemlerle ilgili değerlendirme toplantısı yapılmadığını da saptadı. 
İstanbul emniyetinin olaya bakışının ve önlemlere katkısının bu kadarla sınırlı olduğuna dikkat çeken müfettişler, görev emrinin, sadece Emir Komuta Kontrol Merkezi EKKM Şubesi'nin "rutin güvenlik önlemleri" kapsamında değerlendirilerek ilgili birimlere gönderildiğini belirledi. 

Takviye kuvvet 
Emri alan birim amirlerinin kendi inisiyatifleriyle personel sayısını artırdığını vurgulayan müfettişler, Cerrah'ın talimatına karşın Çevik Kuvvet Şube Müdürü'nün 70 kişi görevlendirdiğini ortaya çıkardı. Raporda, bir olay sırasında çevik kuvvetin yetersiz kalabileceğini değerlendiren Çevik Kuvvet Müdürü'nün 30 kişilik takviye kuvveti adliye önünde bulundurduğu kaydedildi. 
Pamuk ve Avrupa Parlamentosu üyelerine yönelik adliye koridorlarında herhangi bir fiziksel şiddet olmadığını belirleyen müfettişler, personelin davayla ilgili yeterli enformasyona sahip olmadığını, bundan kaynaklanan birimler arasında koordinasyon eksikliği yaşandığını tespit etti. 
Pamuk'un aracına saldırı ve yumurta atılma olayı dışında hiç kimsenin reaksiyon göstermediğini saptayan müfettişler, kişisel ve kamusal zarar olmadığına dikkat çekti. 
Raporlarında, İstanbul Emniyet Müdürlüğü üst yönetiminde "yönetim zafiyeti" ve "imaj eksikliği bulunduğu" görüşüne yer veren müfettişler, olay sırasında görevli herhangi bir personel hakkında disiplin ve ceza soruşturmasına gerek olmadığını, ancak yönetim kadrosunun yazıyla uyarılması gerektiğini bildirdi. 



</TEXT>
</DOC>
