<DOC>
<DOCNO> 402315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/soneko08.html </URL>
<DATE> 2005/12/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ATO'dan "sahte outlet" uyarısı... 
</HEADLINE>
<TEXT>

     Ankara Ticaret Odası'nın ATO outlet mağazaların bulunduğu alışveriş merkezlerinde yaptığı araştırma sonucunda, buralarda bulunan 74 mağazadan 22'sinin outlet olduğunun, 52'sinin ise bayi olduklarının saptandığı bildirildi. 
     ATO Başkanı Sinan Aygün, yaptığı yazılı açıklamada, fabrikadan satış mağazası olmadıkları halde, vitrinlerine ''outlet mağaza'' yazısı asan dükkanlar bulunduğunu belirterek, tüketicileri uyardı. 
     ''Tüketiciler bir malın etiketine ve mağazanın outlet olup olmadığına bakmadan alışveriş yapmasın'' diyen Aygün, tüketicilerden ve bazı mağaza sahiplerinden gelen şikayetler üzerine, outlet mağazaların bulunduğu alışveriş merkezlerinde araştırma yaptıklarını ifade etti. 
     Aygün, araştırma sonucunda buralarda bulunan 74 mağazadan 22'sinin gerçek anlamda outlet olduğunun, 52'sinin ise outlet değil, bayi olduklarının saptandığını belirtti. 
     Sinan Aygün, fabrikadan tüketiciye direk satış anlamına gelen outlet mağazaların tüketicinin gözünde ''ucuz mağaza'' imajı yarattığını, bu nedenle tüketiciye cazip gelen bu mağazaların taklit edildiğini vurguladı. 
     Söz konusu sahteciliğin tüketiciyi yanıltmaya yönelik ''ticari takiye'' olduğunu ifade eden Aygün, şunları kaydetti 
     ''Bunun 2 yönden sakıncası var. Bir kere diğer mağazaların yanında haksız rekabet oluşturuyor. Diğer yandan tüketici nezdinde ucuz mağaza izlenimi yaratılarak avantaj sağlanmaya çalışılıyor. Outlet mağazaların batıda olduğu gibi şehir dışında bulunması gerekir, ama Türkiye'de şehrin merkezinde outlet mağaza açılıyor. Tüketicilerin alışveriş yapmadan önce mağazanın görünür yerinde asılı bulunan vergi levhasına, Ticaret Odası Belgesi'ne bakarak, mağaza ismiyle şirket isminin aynı olmasına dikkat etmeleri gerekiyor.'' 
     
     CEZA VERİLECEK 
     Kendilerini ''outlet mağaza'' gibi gösteren mağazalara ceza vereceklerini bildiren Aygün, bu cezaların, uyarma, kınama, geçici süreyle kapatma ve üyelikten ihraca kadar uzanabileceğini, ayrıca 3 bin YTL'ye 3 milyar lira varan tutarlarda para cezası da uygulanabileceğini kaydetti. 
     Aygün, açıklamasında ayrıca, Türk Dil Kurumu'na ''outlet''e Türkçe karşılık bulunması konusunda çağrıda bulundu. 
     
</TEXT>
</DOC>
