<DOC>
<DOCNO> 404917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/spor/spo07.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizel devrimi 
</HEADLINE>
<TEXT>


Dünya'nın en zorlu yarışlarından olan Le Mans'ta ilk kez turbo dizel bir araç boy gösterecek. Son altı yılda beş yarış kazanan Audi R8'in yerini alacak R10, takımın zirve geleneğini sürdürmek istiyor 

ÖZEL HABER MURAT AĞCA 


Dizelden yarış otomobili mi olur diye şüpheyle burun bükenlere duyurulur Oluyormuş Hem de en iddialısından... 
Motorsporlarının 1923'ten bu yana süren klasiği Le Mans, yeni sezonda çok farklı ve tarihi bir yeniliğe sahne olacak. 24 saat aralıksız süren dünyanın bu en zorlu dayanıklılık testinde ilk kez bir turbo dizel araç boy gösterecek. 
TDI dizel motorla da yüksek performanslı bir yarış otomobili yaratılabileceğini kanıtlamak üzere yola çıkan Audi'nin yeni yıldızı R10'un ilk hedefi de oldukça iddialı Şampiyonluk... 
2000 yılından bu yana katıldığı altı Le Mans 24 Saat Yarışı'nın beşinden zaferle ayrılan Audi R8'in yerini alacak R10, 5.5 litre hacimli V12 silindirli ve yaklaşık 650 beygirlik "dünyanın en güçlü turbo dizel" motoruna sahip. Ve bu motor, benzer örneklerinden üstün olarak 1100 nm tork üretebiliyor. Bu teknik özellik, dayanıklılığın teknoloji ve beceriyle buluştuğu Le Mans'ta, pilotun sürekli vites değiştirmesinin önüne geçiyor. R10'da dizel motorların adeta "karakteristiği" olan gürültü de minimumda... 
R10'un en büyük farklılığı şüphesiz eşsiz motoru ancak karbon şasi de bir önceki model R8'e göre oldukça önemli değişiklikler içeriyor. Yeni LM P1 standartlarına uygun olarak burundan kanada kadar bir dizi değişiklikle daha "aerodinamik" hale gelen aracın dizel olmasının getirdiği ağırlık handikapı da bu yolla aşılmaya çalışılmış. Ayrıca motorda ilk kez alimünyum krank kullanılarak yük azaltılmış. Vites kutusu geliştirilmiş ve daha geniş lastikler kullanılmış. 
Dünya çapında aralıksız süren testlerle yeni sezona hazırlanan Audi R10'u, 2006'da Türk motorsporları tutkunları da çıplak gözle görme şansına sahip olacak. Beş etaptan oluşan Le Mans 1000 km. yarışlarının ilk ayağı, 9 Nisan'da İstanbul Park'ta yapılacak ve R10 da Audi takımının kozu olarak piste çıkacak. 

Kristensen gün sayıyor 

Le Mans'a dokuz kez katılan ve finiş gördüğü yedi yarışta da zirveye çıkarak 83 yıllık tarihinde bu yarışın en başarılı ismi olan Tom Kristensen, geçen yılki DTM'in ardından Audi R10 ile İstanbul Park'a yeniden çıkacağı günü sabırsızlıkla bekliyor. İstanbul'daki pisti "dünyanın en ilginç ve güzel" yarış arenalarından biri olarak gösteren Danimarkalı pilot, geçen yıl 10. sıradan kalktığı DTM yarışını kötü hava şartlarında ancak beşinci tamamlayabildiğini ancak bu yıl kesinlikle zirveyi hedeflediğini söyledi. Paris'teki lansmanda R10'un direksiyonuna kurulan Kristensen, "Beni çok heyecanlandıran viraj ve düzlüklere sahip İstanbul'da yeniden yarışacağım günü sabırsızlıkla bekliyorum" dedi. 

McLaren'den Alonso bombası 

F1'de zirveye göz koyan McLaren, Vodafone ile imzaladığı dev sponsorluk anlaşmasının ardından Renault'nun şampiyon pilotunu da transfer etti 

Formula 1'de geçen sezonu Renault ile zirvede tamamlayarak tarihteki en genç şampiyon unvanın elde eden Fernando Alonso'nun, 2007 sezonundan itibaren McLaren Mercedes adına yarışacağının açıklanması, F1 dünyasına bomba gibi düştü. 
Renault ile 2006 sezonu sonunda bitecek olan sözleşmesini uzatması beklenen 24 yaşındaki Alonso'nun gelişiyle halen McLaren'de yarışan Kimi Raikkonen ve Juan Pablo Montoya'dan biri takımdan ayrılacak. İlk yarış zaferini ve ilk şampiyonluğunu kazandığı Renault'dan ayrılacak olmasına üzüldüğünü belirten Alonso ise "Bazen fırsatlar kaçırılmayacak kadar iyi olur" diye konuştu. Son yıllarda motor ve lastik sorunları nedeniyle şanssız yarışlar kaybetmesine rağmen Ferrari ve Renault'nun en dişli rakibi olan McLaren, şampiyonluk hasretini gidermek amacıyla yaptığı atağını, geçtiğimiz hafta GSM devi Vodafone ile 2007'den itibaren başlayacak sponsorluk anlaşmasıyla başlatmıştı. 


</TEXT>
</DOC>
