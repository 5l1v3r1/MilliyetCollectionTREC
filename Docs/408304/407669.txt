<DOC>
<DOCNO> 407669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy31.html </URL>
<DATE> 2005/12/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AKP de Baykal'ın uslübundan şikayetçi... 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, "CHP Genel Başkanı ve ekibine şunu söylüyorum Lütfen üslubunuza dikkat edin ve bu üslubunuzu hareketlerinize de vücut dilinize de yansıtın. Bir genel başkanın ağırlığını ve anlayışını taşıyın. Unutmayınız ki Türkiye 40 yıldan fazla süredir CHP tarafından idare edilmiyor ve kendisi de ’Tek Şef’ değil" dedi. 
     Fırat, AK Parti Genel Merkezi’nde düzenlediği basın toplantısında, CHP Genel Başkanı Deniz Baykal’ın bugün yaptığı açıklamalara yanıt verdi. 
     "72 milyon Türk vatandaşını mazoşistlikle suçlayan bir milletvekilini savunmaya geçmesi de aslında CHP’nin anlayışının çok belirgin bir özelliğidir" diyen Fırat, sözlerini şöyle sürdürdü 
     "Sayın Baykal da Türk halkının mazoşist olduğu konusunda kendi milletvekiliyle aynı görüşte olduğu sonucu doğmaktadır. Biz bunu şiddetle reddediyoruz. Her şeyden önce bir siyasi parti lideri olarak Türk halkından, milletvekili adına özür dilemesi gerektiği kanısındayız. En kısa sürede bekliyoruz. 
     ’Üç nokta’ konusuna gelince, biz siyasilerin belli bir üslup ve adap içerisinde konuşmaları ve örnek olmaları gerektiğini söylediğimiz için Sayın Başbakan ’üç nokta’ demiştir. Yoksa onun ne anlama geldiğini, iddiasını ispatlamakla yükümlü olanların, iddiasını ispatlamadıkları takdirde halk arasında ne dendiğini Sayın Genel Başkan çok iyi bilir. Ben bunu şahsen açıklamaktan ictinab ediyorum. 
     Çok da kötü bir söz değil, ama hareket olarak çok kötüdür. Çünkü anamuhalefet partisi bütçede bir konu konuşuluyorsa, bunu belgeli olarak konuşması gerekir. Bir gazete kupürüne, bir dergiye bakarak birilerini suçlamak yanlış olur. O zaman Maliye Bakanı’nın sormuş olduğu suale de ’evet’ cevabını vermek gerekir ki biz bunu kabul etmiyoruz. 
     Bir kez daha CHP Genel Başkanı ve ekibine şunu söylüyorum Lütfen üslubunuza dikkat edin ve bu üslubunuzu hareketlerinize de vücut dilinize de yansıtın. Bir genel başkanın ağırlığını ve anlayışını taşıyın. Unutmayınız ki Türkiye 40 yıldan fazla süredir CHP tarafından idare edilmiyor ve kendisi de ’Tek Şef’ değil. Dolayısıyla artık şu tehditlerinden, şu korkutmalarından vazgeçerek, giderek kan kaybeden bir anamuhalefet lideri olarak, dönüp ’neden kan kaybediyoruz’ sorusunu bir daha irdelemesinde fayda görüyoruz." 
     
</TEXT>
</DOC>
