<DOC>
<DOCNO> 402949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/ydemirkol.html </URL>
<DATE> 2005/12/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Canaydın başkan 
</HEADLINE>
<TEXT>


Derbiden sonra Bülent Tulun "Biz sahada kazanıyoruz" dedi gönül rahatlığıyla. Öyle hissediyordu çünkü. Takım sahaya çıkmış, 2 kez yenik duruma düşmüş, bastırmış iyi oynamış, kahramanlar çıkarmış, yılmamış ve maçı almıştı. 3-2. Parlak bir sonuç. 
Ama ne acayiptir ki, aynı maçtan sonra Beşiktaşlılar hakemi dövüyordu. Verilen verilmeyen kartlar, pozisyonlar, şunlar bunlar bir kenara, oyuncu değiştirmede bile skandal yaşandığını söylüyorlardı. Düşünsenize maç 2-1'ken oyuncu değiştirmek istiyorlar, ama 2-3'e geldiğinde değiştirebiliyorlar. Hem de bir sakatlanma söz konusu. 4'üncü hakemin söylediklerini yalanlar, istediğiniz yangını çıkarabilirsiniz. Teknik adam Tigana değil de, misal Daum ya da Lucescu olsa şu anda ortalık yangın yeriydi. Alev alev. Ama olmadı. 2 sebeple 1- Çünkü Tigana hep olduğu gibi burada da saygılı bir adam. Ya da şimdilik Türkiye'deki kurallara göre oynamıyor oyunu. Kaybedince tüm silahlarınla hakeme saldırmak henüz onun için bir yol değil. 2- Beşiktaş şampiyonluk yarışında yok. Zaten takım kötü oyunuyor. Yenilgiye rağmen bu oyun bile bir ilerleme olarak görülüyor. Yoksa, Beşiktaş Galatasaray'ın 2 puan gerisinde girseydi bu maça, şimdi hepimiz yanıyorduk. 
Bugün eğer Yıldırım Demirören, Canaydın'ınkine benzer bir basın toplantısı yapmıyorsa, sebebi Beşiktaş'ın çok geride olmasıdır. Aziz Yıldırım ise bu tip toplantılardan iki kez yaptı. Ulusoy döneminde 15 bin Fenerbahçeli hakemleri ve federasyonu protesto için Bağdat Caddesi'nde yürüyerek ona destek verdi. Yakın geçmiştir, hatırlaması zor olmasa gerek. Ve sebeplerden biri yanlış hatırlamıyorsam Haluk Ulusoy'un, Roma Olimpiyat Stadı'nın koridorlarında Trabzon- Galatasaray maçını ertelemeye karar vermesiydi. Yönetim Kurulu'ndan kimseyle görüşmeden. 

UEFA sihri 
Bugün Canaydın'ın basın toplantısıyla taçlanan Galatasaray tavrı ve ruh hali yeni değil. Dün sarı-lacivertliler aynı durumdaydı. Bugün Galatasaraylı, Tayyip Erdoğan- Levent Bıçakcı - Aziz Yıldırım hegemonyasından bahsediyor. Dün Fenerli Mesut Yılmaz- Mehmet Ağar- Haluk Ulusoy'dan dert yanıyordu. 
Bu yüzden Canaydın'ın yaptığı basın toplantısı Galatasaraylıların içini biraz olsun rahatlatmış olabilir, ama takımları değil futbolu sevenleri üzdü. Özhan Canaydın'ın Galatasaray ve futbol aşkı, tavrı, asilliği, ağırbaşlılığı, UEFA şampiyonluğunun sihrine hapsolmuş ortalama Galatasaraylı'ya yüz gömlek büyük geliyor diyorduk ki, - ne yazık ki - Özhan Canaydın geçen hafta yaptığı toplantıyla onlara uydu. 
Halbuki onu Fenerbahçe'nin önce onu önerip sonra şımarıkça çekilmesi dışında büyük çoğunlukla Kulüpler Birliği Başkanlığı'na getiren bu tavır değildi. Herkesin, tüm kulüplerin kolayca yapabileceği bu basın toplantısı ona yakışmadı. 
Ancak bu gerçek bir yana Canaydın h l büyük bir şanstır. 
Onun büyük bir aşkla bağlı olduğu Galatasaray'da, UEFA şampiyonluğunun sihrine hapsolmuş, zafer bağımlısı kitle onu istemiyor. Ama o en çok bağımsızlık, doğru paylaşım ve adalete ihtiyaç duyan bu ülke futbolunda var olmalı. 
Misal federasyon başkanı olarak... 

Tomas'ın hocalığı 

Yazıda ıskalamışız. Herhalde grip başıma vurduğundan. Pazar akşamı eski TV ekürim Cem Dizdar hatırlattı. Derbide basın tribününde olmak eşsiz deneyimdi. Galatasaray'da saha içinde neler olduğunu, takımın nasıl yönetildiğini ve bazı oyuncuların ne kadar önemli olduklarını öyle oturduğumuz yerden çok iyi gördük. Cezalı Tomas, hemen önümüzde oturuyordu. Ve en az Song kadar çalıştı. İkinci yarı boyunca. Zaman zaman uykuya dalan oyunculara, özellikle de Sabri'ye bağırışları bir an olsun yerine orturmadan savunma ve orta sahayı organize edişi seyredilmeye değerdi. Galatasaray 2. yarıda gol yemediyse sahada olmayan savunmacısının rolü büyük. 

Yugoslav bastı 

'Bir daha Yugoslav mı asla.' Genel bir düsturdu bu. Bir dönem özellikle 80'lerde Yugoslav furyası sarmıştı ülkeyi. Yabancı demek Yugo demekti. Teknik adam, oyuncu. Hatta oyuncuyu satmak için bir seferliğine özellikle milli takıma çağrıldıkları söylentileri vardı. Bizimkiler izlemeye gidiyor, sonra o oyuncu bir daha milli takıma çağrılmıyordu. Sonra kesildi bu furya. Ama şimdi yine başladı. Halilhodziç, Hacıbegiç, Susiç, Biyediç. Biliyorum hepsi Boşnak. Ama o zaman da durum farklı değildi. Peki ne veriyorlar Susiç bir kenara. Gittiği her takıma harika futbol oynatıyor. "İmparator" Biyediç zaten hep burada Türk sayılır. 
Ama Hacıbegiç, Antep'le ilk yarı boyunca evinde hiç kazanamadı. Ve Halilhodziç. Ankaraspor maçından sonra "Ne işim var burada " diyor. Bunu diyene, söylenecek tek söz var. "Yolun açık olsun." 

Atatürk'ün takımı 

Atatürk'ün tuttuğu takım tartışmaları geçildi, şimdi 'yaşasaydı şunu tutardı' tartışmaları başladı. Kısaca Atatürk takım tutmazdı. Futbolla ilgilenmezdi, hadi ileri gidelim sevmezdi de. 38'de aramızdan ayrıldı Ata. O gün futbolun durumu ne Ulusal ligi bile yok. Eğer sevse, ilgilense böyle mi olurdu 3 ayda koca ülkenin alfabesini değiştiren adam. Bir günde kılık kıyafetini. Bir gecede rejimini. Bir ayda sanata bakışını... Böyle bir güç ve iktidardan bahsediyoruz. Sevdiği, ilgilendiği bir şey olsa, futbol 59'a kadar ulusal ligsiz kalır mıydı Biraz mantık lütfen. 

Daum, olmuyor 

Christoph Daum genç oyuncuları neden oynatmıyorsunuz sorusuna "Avrupa'da başarılı olan takımlara bakın yaş ortalamaları 27 civarındadır" diyor. Doğru olabilir. Ama başarıdan kastı herhalde en azından yarı final oynayanlar. Gruptan çıkabilenler değil. Ayrıca gruptan çıkamayabilirsiniz de. O Galatasaray bile 5'inci yılında çıkabilmişti. Ama o Galatasaray gibi oynarsınız, kovalarsınız olmazsa olmaz, gider UEFA'yı alırsınız. 
Kadronuzu her ihtimale karşı kurarsınız. Milan maçında olduğu gibi 3 eksik olunca, 6 oyuncunuzun yerini değiştirmek zorunda kalmazsınız. Kaka'nın karşısına 2 yıldır çapa oynamayan Ümit'i koymazsınız. Mesele yaş ortalaması ya da gençler değil. Mesele kullanılabilir bir kadrodur. Eğer Can, Olcan, Kerim oynayabilecek kapasitede değilse kadroda işleri yoktur. Eğer kadrodalarsa asil oyuncu olmadığında onlar sahaya çıkabilmeli. Daum sürekli daha fazla tecrübeli oyuncu istiyor. Ama oyuncularına tecrübe kazandırmak için hiçbir çabası yok. İşte mesele budur. Bir hoca 3'üncü yılında tecrübe eksikliğinden şikayet edemez. Yabancı sınırlamasından da. Hollanda 16 milyonluk bir ülke, Türkiye ise 75. Onların kişi başı geliri bizim 10 katımız. Orada çocuklar futbolcu olmak istemiyor, bizde ise tek çıkar yol bu. Onların genç nüfusu bizimkinin oransal olarak yarısından az. Bunlar bahane değil. Daum 2.5 yılda buradan oyuncu bulabilmeli, elindekileri geliştirebilmeli. Ama oluyor. Olmuyorsa da şikayet edecek kişi Daum değil. Diğerleri ondan şikayet etmeli. 



</TEXT>
</DOC>
