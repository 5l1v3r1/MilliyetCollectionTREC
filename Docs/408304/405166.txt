<DOC>
<DOCNO> 405166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas13.html </URL>
<DATE> 2005/12/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fotoğraflarla '100 yıl önce 100 yıl sonra Moskova' sergisine büyük ilgi 
</HEADLINE>
<TEXT>

     Rusya'nın başkenti Moskova'nın 100 yıl önceki ve günümüzdeki durumunu gösteren fotoğraf sergisi, Moskova'da büyük ilgi gördü. 
     Geliya Zemtsov adlı fotoğrafçının, Moskova'nın Balşaya Lubyanka sokağında tesadüfen çektiği bir fotoğrafın, 100 yıl önce çekilen bir fotoğraf ile tamamen benzeştiğini fark etmesi üzerine başlattığı çalışma, ''Moskova Zamanı'' fotoğraf sergisiyle sonuçlandı. 
     Moskova devlet kütüphanesinde bulunan ve 100 yıl önce çekilmiş fotoğrafları çalışma materyali olarak alan fotoğrafçı, aynı açılardan çağdaş Moskova'nın fotoğraflarını çekti. 
     Moskovalılar, ziyaret ettikleri bu sergide, başkentin eski ve yeni fotoğraflarını karşılaştırarak, benzerlikleri bulmaya çalıştı. 
     Bir birine benzeyen başkent sokaklarında 100 yıl önce varolan at arabalarının yerini çağdaş araçlar, küçük ahşap evlerin yerini de beton ve cam yapılar, çamurlu, çukurlu yolların yerini ise asfalt otoyolların aldığı dikkat çekti. 
     Sergiyi hazırlayan Zemtsova Galina Mifodyevna, 100 yıl önceki fotoğrafçıların Moskova sokaklarını ne gibi şartlarda görüntülediklerini bilmediklerini, ancak günümüz Moskova fotoğraflarını çok zor şartlarda çektiklerini ifade etti. 
     Devamlı olarak güvenlik ve özel servis görevlilerinin engelleriyle karşılaşan fotoğrafçılar, başkentin merkez sokaklarını görüntüledikleri gerekçesiyle gözaltına alındılar. Fotoğrafların yayımlandığı internet sayfası da özel servis elemanları tarafından kontrol edilirken, buna gerekçe olarak terörle mücadele gösterildi. 
     Tüm bu sorunlara rağmen açılan fotoğraf sergisi, Moskovalıların büyük ilgisini topladı. Sergide, sadece Moskova fotoğrafları değil, 100 yıl öncesinin güvenlik görevlileri, itfaiyecileri, seyyar satıcıları, genç kızları, ihtiyar kadınlarının da aralarında bulunduğu çeşitli insanların fotoğrafları, günümüz insanının fotoğraflarıyla birlikte yer aldı. 
     
</TEXT>
</DOC>
