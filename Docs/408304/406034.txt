<DOC>
<DOCNO> 406034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sonsiy20.html </URL>
<DATE> 2005/12/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çelik Van'da yargıya müdahale delili bulursanız, özür dileyeceğim 
</HEADLINE>
<TEXT>

     Milli Eğitim Bakanı Hüseyin Çelik, Van’daki olayda, "yargıya müdahale anlamına gelebilecek, iğne ucu kadar bir delil bulunması halinde, herkesten özür dileyeceğini" söyledi. 
     TBMM Genel Kurulu’nda, bakanlığının bütçesi üzerindeki soru ve eleştirileri yanıtlayan Çelik, hükümetin, "komada bir ekonomi" devraldığını söyledi. 
     Bakan Çelik, öğrenci başına yapılan harcamanın 2002’de bin 463 dolar, 2005’te ise 3 bin 72 dolar olduğunu belirtti. 
     AR-GE’ye 2003’te 21 trilyon lira, 2004’te 24 trilyon lira, 2005’te 416 trilyon lira, 2006’da 566 trilyon lira kaynak ayrıldığına işaret 
     eden Çelik, "Üniversiteler araştırma yapmıyor, AR-GE’ye kaynak ayrılmıyor" eleştirilerinin gerçeği yansıtmadığını kaydetti. Derslik sayısı konusunda Başbakan Recep Tayyip Erdoğan’ı yanılttığı yönündeki eleştirileri anımsatan Çelik, bugüne kadar Başbakan’ı yanıltmadığını ifade etti. 
     
     "GÜLERİM" 
     Eğitimde gerçekleştirdikleri çalışmalar hakkında bilgi veren Çelik, kendisinden önceki Milli Eğitim bakanlarının, okullara 174 bin bilgisayar gönderdiğini, bakanlığı döneminde 5 Haziran 2005 tarihi itibariyle bu rakamın 86 bin olduğunu anlattı. 
     Milli Eğitim Bakanı Çelik, ücretsiz kitap dağıtımının, AK Parti Hükümeti projesi olduğunu dile getirerek, "Hüseyin Çelik’in, onun, bunun değil. İnternet, öğretmenlere kariyer sistemi gibi projeler ’şu bakanın’ derlerse, buna gülerim" dedi. 
     Öğretmenlerin ek ders ücretlerinin 2006’da mutlaka artırılacağını ifade eden Çelik, öğretmenleri tatmin edici bir artış yapacaklarını bildirdi. 
     Hüseyin Çelik, CHP’nin muhalefet olarak eleştirilerde bulunacağını belirterek, "Yapılan her şeye kötü derseniz, kamuoyu size inanmaz" dedi. 
     3 yılda 270 milyon ücretsiz ders kitabı dağıttıklarını anlatan 
     Çelik, bir kitabın birim maliyetinin 1.65 YTL olduğunu kaydetti. 
     
     "İDEOLOJİK KAYGILAR" 
     Konuşmasında Açık Öğretim Lisesi Yönetmeliği’ne de yer veren Çelik, kendilerine, "Sosyal bilimler mezunuyum, hukuk fakültesine girmek istiyorum ama eşit puan istiyorlar" şeklinde mektuplar geldiğini söyledi. 
     Çelik, Dünya Bankası Türkiye Temsilcisi Andrew Vorking’in, bu uygulamanın bütün dünyada yapıldığını söylediğini kaydederek, dünyanın bunu söylediğini, ideolojik kaygılarla bu işe saplanıp kalınmaması gerektiğini vurguladı. 
     CHP’nin 1974 yılındaki Milli Eğitim Bakanı Mustafa Üstündağ’ın 9. 
     Milli Eğitim Şurası’nda konuyla ilgili yaptığı konuşmadan bölüm okuyan Çelik, "Üstündağ’ın söylediği ile bizim yaptığımız arasında zerre kadar fark yok" dedi. 
     
     "YARGITAY’IN ÖNÜNE GİDERSEM..." 
     Bakan Çelik, Vanlı, Van milletvekili ve Yüzüncü Yıl Üniversitesi’nin eski öğretim üyesi olarak, üniversitenin böyle tatsız bir konuyla gündeme gelmesini arzu etmediğini dile getirerek şöyle konuştu 
     "Meseleye, yargıya müdahale anlamına gelebilecek -Milli Eğitim Bakanı sıfatımla veya başka türlü-, iğnenin ucu kadar delil bulabilirseniz, Meclis’in huzuruna gelip, herkesten ve kamuoyundan özür dileyeceğim. 
     Diyelim ki, Van’daki, ticaret, sanayi ve borsa başkanı, bir şekilde hapse düşerse, Sayın Rifat Hisarcıklıoğlu, 81 ilin sanayi, borsa başkanını yanına alıp, mahkemenin önüne giderse, yargıya müdahale olur mu olmaz mı Benim müsteşarım, bir şube müdürünü tayininden dolayı, şu anda Yargıtay’da yargılanıyor. Ben ekibimi toplayıp, Yargıtay’ın önüne gidersem, bu yargıya müdahale olur mu olmaz mı 
     Bütün kamudaki işleyişte, eksiklikler var. Bunları genel olarak eleştirebiliriz ancak spesifik olaylar üzerine konuşulursa, bu yargıya müdahale anlamına gelir. 
     Orada ölen insan, benim en yakın aile dostumdu. Trajik vefatından dolayı herkesten daha fazla üzüldüm." 
     
</TEXT>
</DOC>
