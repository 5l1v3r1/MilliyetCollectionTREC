<DOC>
<DOCNO> 408087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sonyas13.html </URL>
<DATE> 2005/12/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yılbaşıların vazgeçilmezi kuruyemiş alırken dikkatli olun 
</HEADLINE>
<TEXT>

     Ramazan Ercan - İzmir Kurukahveciler ve Kuruyemişçiler Odası Başkanı Hasan Gönen, yılbaşının vazgeçilmez yiyeceği kuruyemişi alırken dikkat edilmesi gerektiğini belirtti. 
     Gönen, AA muhabirine yaptığı açıklamada, kuruyemişin her gelir grubuna hitap ettiğini ve herkesin yiyeceği olduğunu hatırlatarak, yılbaşı gecesini evinde geçirmek isteyenlerin kuruyemiş alış verişlerini yoğun şekilde sürdürdüğünü söyledi. Kuruyemişin, yılbaşı sofralarının vazgeçilmezi olduğunu kaydeden Gönen, ancak, satın alırken dikkatli olunması ve ithal ürünlerden uzak durulması gerektiğini bildirdi. 
     Gönen, vatandaşların kuruyemiş çeşitleri arasında en çok leblebi, çekirdek, fındık ve fıstığı tercih ettiğini, dar gelirlilerin leblebi, çekirdek gibi daha ucuz ürünleri, yüksek gelirlilerin ise badem, fındık, fıstık gibi ürünleri tercih ettiğini anlattı. 
     
     ÇİN'DEN GELEN İTHAL FISTIKLAR 

     İzmir'de binin üzerinde kuruyemişçi esnafının bulunduğunu, Çin ve Ukrayna başta olmak üzere yurtdışından gelen ürünlerin bu sektörü sıkıntıya soktuğunu dile getiren Gönen şöyle konuştu 
     ''Yurtdışından gelen kalitesiz ürünler fiyat dengesini bozuyor. 2 YTL'ye fıstık satılıyor. Bu fiyata fıstık olmaz. Kaliteli yerli fıstıklar 6-8 YTL'den satılıyor. Vatandaşların özellikle yılbaşı öncesinde bu tür fiyat aldatmacalarına dikkat etmesini istiyoruz. Bu ürünler kalitesiz ve sağlığı etkileyebilecek şeyler. Kuruyemiş alırken, yerli ürünlerin tercih edilmesini öneriyoruz.'' İzmir'deki kuruyemiş fiyatları, ithal ürünler nedeniyle farklılık gösteriyor. Tuzlu leblebi 4, kabak çekirdeği 10, çiğdem Çekirdek 2-4, ceviz 14-20, antep fıstığı 16, fındık 12, badem 30 YTL'den alıcı buluyor. 
     Tüketicilerin en fazla tercih ettiği ürünlerin başında ise 4 ile 7 YTL arasında değişen karışık kuruyemiş geliyor. 
     
</TEXT>
</DOC>
