<DOC>
<DOCNO> 405800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur37.html </URL>
<DATE> 2005/12/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Fırıncılar Federasyonu, başkanını seçti... 
</HEADLINE>
<TEXT>

     Sakarya'da Makas-1 Operasyonu'nda tutuklanan Halil İbrahim Balcı'nın tek genel başkan adayı olarak çıktığı Türkiye Fırıncılar Federasyonu'nun TFF 3. Genel Kurulu'nda Balcı, yeniden genel başkan seçildi. 
     Esenboğa yolu üzerindeki Büyük Anadolu Oteli'nde 398 delegenin katılımı ile yapılan genel kurulun sabahki bölümü tartışmalı geçerken, öğleden sonra yapılan seçime, mevcut başkan Halil İbrahim Balcı başkanlığındaki tek liste ile gidildi. 
     İzmir ve Ankara'dan bir grup delegenin protesto ettiği seçimde, 265 delege oy kullanırken, oyların tümü geçerli sayıldı ve Balcı başkanlığındaki liste 265 oy ile seçildi. 
     Halil İbrahim Balcı Sakarya Genel Başkan, Vedat Honca Konya Genel Başkan Yardımcısı seçilirken, Mehmet Emin Güngör Diyarbakır , Mahmut Alptekin Adana , Salim Burak İstanbul , Yahya Baş Trabzon , Ramazan Uzunkaya İskenderun , Hasan Kurnaz Uşak ve Esat Akkaya Çarşamba yönetim kurulu üyesi oldular. 
     Genel Başkan Halil İbrahim Balcı, Sakarya Emniyet Müdürlüğü'nün Aralık ayı başında organize suçlara yönelik başlattığı Makas-1 operasyonu kapsamında tutuklandığı için, genel kurul toplantısına katılamadı. Balcı'nın, isnat edilen suçlardan dolayı 2 yıldan fazla hapse mahkum olması halinde, başkanlığının geçersiz sayılacağı ve federasyonun 3 ay içinde yeniden genel kurula gideceği belirtildi. 

     
</TEXT>
</DOC>
