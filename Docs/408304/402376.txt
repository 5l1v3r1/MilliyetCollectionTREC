<DOC>
<DOCNO> 402376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur24.html </URL>
<DATE> 2005/12/10/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
DPÜ İİB Fakültesi Dekanı Tokat'ın profesörlük ünvanı alındı 
</HEADLINE>
<TEXT>

     Dumlupınar Üniversitesi DPÜ İktisadi ve İdari Bilimler Fakültesi İİBF Dekanı Bülent Tokat'ın profesörlük unvanının, Eskişehir İdare Mahkemesi'nin kararıyla kalktığı, unvanın kalkması nedeniyle dekanlık görevinin de sona erdiği bildirildi. 
     Dumlupınar Üniversitesi Hukuk Müşavirliği'nden yapılan, Rektör Prof. Dr. Güner Önce imzalı yazılı açıklamada, İİBF Dekanı Tokat'ın dekanlık ve profesörlük görev unvanlarının alınmasına ilişkin gelişmeler anlatıldı. İİBF İşletme Bölümü Yönetim Organizasyon Anabilim Dalı'nda doçent olarak görev yaparken, 2002 yılının Aralık ayında, profesörlük kadrosuna başvuran Tokat'ın bilimsel çalışmalarının, ''DPÜ Öğretim Üyeliğine Yükseltme Atama Yönergesi'' doğrultusunda incelendiği belirtilen açıklamada, Ön Değerlendirme Kurulu Raporu ile kriterleri sağlayamadığı gerekçesiyle müracaat dosyalarının Tokat'a iade edildiği kaydedildi. 
     Tokat'ın işlemin iptali için Eskişehir İdare Mahkemesi'ne açtığı dava sonucunda, mahkemenin işlemin iptaline karar verdiğine işaret edilen açıklamada, mahkeme kararı gereği 2003'ün Ekim ayında profesörlük kadrosuna atanan Bülent Tokat'ın, o tarihlerde İİBF dekanının görev süresinin dolması, ''fakültede çok az sayıdaki diğer profesörlerin idari görevlerinin bulunması nedeniyle'' dekan olarak YÖK'e önerildiği ve 21 Nisan 2004 tarihinde dekanlık görevine başladığı kaydedildi. 
     Açıklamada, DPÜ'nün, bu süreçte Eskişehir İdare Mahkemesi'nin kararını Danıştay 8. Dairesi nezdinde temyiz ettiğine, Danıştay'ın, idare mahkemesinin aldığı ''idari işlemin iptaline ilişkin kararı'' bozduğu, ''karar düzeltme talebi''ni de reddederek, dosyayı ''yeniden karar verilmek üzere'' ilgili mahkemeye gönderdiği belirtildi. 
     Eskişehir İdare Mahkemesi'nin, Danıştay'ın bozma kararına uyarak 9 Eylül 2005 tarihinde davanın reddine karar verdiğine işaret edilen açıklamada, ''Söz konusu mahkeme kararı doğrultusunda, ilgilinin profesörlük unvanının kalkması nedeniyle yasa gereği dekanlık görevi de sona erdiğinden Yükseköğretim Kurulu Başkanlığı'nın bilgisi dahilinde gerekli prosedürlere uyularak, doçent kadrosuna ataması yapılmıştır'' denildi. 
     Profesörlük unvanı kaldırılan ve dekanlıktan alınan Bülent Tokat ise kendisine haksızlık yapıldığını savunarak, yasal haklarını kullanarak itirazda bulunacağını söyledi. 
     Bu arada, Bülent Tokat'tan boşalan İİBF Dekanlığı'nı, DPÜ Rektörü Prof. Dr. Güner Önce'nin vekaleten yürüttüğü öğrenildi. 
     
</TEXT>
</DOC>
