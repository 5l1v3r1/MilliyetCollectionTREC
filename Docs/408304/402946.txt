<DOC>
<DOCNO> 402946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/spo15.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerliye destek 
</HEADLINE>
<TEXT>


FIFA Başkanı Sepp Blatter, yabancı oyuncu sayısına sınır getirilmesi, hatta en aza indirilmesi gerektiğini söyledi 


Uluslararası Futbol Federasyonları Birliği FIFA Başkanı Sepp Blatter, kulüplerin yabancıdan çok, yerli futbolculara kapılarını açmaları gerektiğini belirtti. Blatter, "Kulüplerde, sahada 6 yerli oyuncu bulunacak şekilde yabancı oyuncu sayısı sınırlanmalı. Hatta en aza indirilmeli" dedi. 
Japonya'nın başkenti Tokyo'daki 2. Dünya Kulüplerarası Futbol Şampiyonası'nda bulunan Blatter, turnuvaya katılan Liverpool'u örnek göstererek, "Avrupa Şampiyonu Liverpool, bazen ilk 11'inde sadece 2 İngiliz oyuncu bulunduruyor. Bunun haksızlık olduğunu düşünmez misiniz" diye konuştu. 
Blatter, bunun futbolun gelişimini olumsuz etkilediğini, ancak kulüplerdeki kuralların FIFA tarafından düzenlenmediği için yabancı sınırlamasının kulüplere ve federasyonların insafına kaldığını belirtti. 


</TEXT>
</DOC>
