<DOC>
<DOCNO> 404319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sonspo13.html </URL>
<DATE> 2005/12/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İstanbul'a silahla gelen Fatih Tekke Bizi kim tehdit edebilir 
</HEADLINE>
<TEXT>

     Turkcell Süper Ligi'nde yarın Beşiktaş ile karşılaşacak olan Trabzonspor, İstanbul'a geldi. 
     Havalimanı'nda Trabzonspor kafilesini izleyen gazeteciler ilginç bir olaya tanıklık etti. "Silahlara veda" çağrılarının yapıldığı günümüzde, Trabzonspor'un milli futbolcusu ve kaptanı Fatih Tekke, maça gitmek için çıktığı yolculukta tabanca taşıyordu. 
     Havalimanında arkadaşlarından ayrılıp Silah Teslim Masası'na yönelen Fatih Tekke, tabancasını spor malzemelerinin bulunduğu çantaya yerleştirirken objektiflere yakalandı. Fatih Tekke, bir gazetecinin, ''Tehdit mi alıyorsunuz '' sorusuna, ''Hayır, bizi kim tehdit edebilir'' diye yanıt verdi. 
     Milli bir futbolcunun üstelik maç için çıktığı yolculukta tabanca ile seyahat etmesi havalimanında bulunanlar tarafından şaşkınlıkla karşılandı. 
     Havalimanında gazetecilerin sorularını yanıtlayan takım kaptanı Fatih Tekke, her iki takım için de zor bir maç olacağını vurgulayarak, ''İki takımın da durumu çok iyi değil. Ama sonuçta bir derbi maç ve bu tip karşılaşmaların sonucu önceden tahmin edilemez. Trabzonspor da Beşiktaş da ne kadar eksikleri olursa olsun, kendilerine yakışan bir mücadele gösterecektir. Biz kazanıp, taraftarımızı sevindirmek istiyoruz'' dedi. 
     

     
</TEXT>
</DOC>
