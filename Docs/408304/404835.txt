<DOC>
<DOCNO> 404835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sontur42.html </URL>
<DATE> 2005/12/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kuru sıkı tabancayla banka soymak istedi 
</HEADLINE>
<TEXT>

     Bursa’nın merkez Osmangazi İlçesi’nde akli dengesinin yerinde olmadığı bildirilen bir kişi, kurusıkı tabancayla girmek istediği banka şubesinin güvenlik görevlisi tarafından etkisiz hale getirilerek, polise teslim edildi. 
     AA muhabirinin aldığı bilgiye göre, birçok suçtan sabıkalı olduğu öğrenilen R.S.K. 17 , Atatürk Caddesi’ndeki Ziraat Bankası Heykel Şubesi’nin garaj bölümünden içeri girdi. 
     Belindeki tabancayı çıkararak, "Bu bir soygundur" diye bağıran R.S.K, üzerine atlayan güvenlik görevlisi Ali Bağcı tarafından etkisiz hale getirildi. 
     Banka yöneticilerinin durumu polise bildirmesinin ardından olay yerine gelen güvenlik güçleri tarafından gözaltına alınan R.S.K, Çocuk Şube Müdürlüğü ekiplerine teslim edildi. 
     R.S.K’nin, "Kar yağdı, cezaevine girmem gerekiyordu. Bunun için böyle bir girişimde bulundum" dediği öğrenildi. 
     Bu arada, zanlıyı etkisiz hale getirerek polise teslim eden bankanın 25 yıllık güvenlik görevlisi Ali Bağcı da Muammer Polis Merkezi’ne giderek ifade verdi. 
     Bağcı, polis merkezi çıkışında AA muhabirine yaptığı açıklamada, "Bankanın para hareketinin döndüğü garaj bölümünde iki şoför arkadaş ile birlikte oturuyorduk. Birden içeri girerek, ’bu bir soygundur’ diye bağırdı ve silahını bize doğrulttu. Üzerine atlayarak yakaladım" dedi Olayla ilgili soruşturma sürdürülüyor. 
     
</TEXT>
</DOC>
