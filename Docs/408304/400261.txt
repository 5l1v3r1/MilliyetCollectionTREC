<DOC>
<DOCNO> 400261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonsiy02.html </URL>
<DATE> 2005/12/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ecevit Seçim için henüz erken 
</HEADLINE>
<TEXT>

     Eski Başbakan Bülent Ecevit, erken seçim için "zamanın yeterli olmadığını" belirtirken, içki yasaklarının Avrupa’nın birçok ülkesinde de uygulandığını söyledi. Ecevit, Cemevleri’nin Alevilerin ibadethanesi olarak sayılması gerektiğini belirtirken, türban konusunun ise siyasetçilerce değil, uzman ilahiyatçılarca tartışılması gerektiğini kaydetti. 
     Eski Başbakanlardan Bülent Ecevit, başta Cumhurbaşkanlığı seçimleri olmak üzere pek çok konuda ANKA’nın sorularını yanıtladı. 
     Erken seçim ve Cumhurbaşkanlığı seçimleri için zamanın henüz olgunlaşmadığını ifade eden Ecevit, "Bir kere siyaset alanı henüz yerine oturmadı. Önümüzde bir buçuk-iki yıl var. 
     Umarım bu süre zarfında biraz daha siyaset ciddi hale gelir. 
     Bu sorunlar da çözülebilir. Fakat şu sıralar erken seçimi de Cumhurbaşkanlığı seçimini de göze almak için henüz zaman erken" dedi. 
     
     İÇKİ YASAĞI TARTIŞMALARI 
     AKP’li belediyelerin içkili yerlere ruhsat verilmesini zorlaştıran uygulamalarını değerlendiren Ecevit, başka ülkelerde de alkollü içkiler konusunda bir takım sınırlamalara gidildiği belirtirken, "Uygulamaları laiklik açısından sakıncalı bulan görüşler de var. Ben alkol konusuna şimdi karışmayayım diyorum" dedi. 
     
     KİMLİK TARTIŞMALARI 
     Ecevit, hükümet ve muhalefet partileri arasındaki "kimlik" tartışmalarının "ciddi siyaset üretememekten" kaynaklandığını ileri sürerken, "Bu tartışmalara benim aklım ermiyor. Galiba ciddi siyaset üretemeyince böyle bir takım uydurma laflarla zaman kaybediliyor" diye konuştu. 
     
     "GÜLEN EĞİTİME HİZMET EDİYOR" 
     Ecevit, Amerika’da yaşayan Fethullah Gülen’in Türkiye’ye dönmesi konusunda "Kendi bilir, o konuda bir şey söylemek haddim değil" derken, Gülen’in, memleketine görevini "kendi anlayışı doğrultusunda" yapmaya çalıştığını söyledi. Ecevit, Gülen’in yurt dışındaki okullarının eğitim açısından büyük önem taşıdığını kaydetti. 
     
     "CEMEVLERİ İBADETHANE SAYILMALI" 
     Cemevi tartışmalarını yorumlayan Ecevit, devletin Sünni ve Alevilere "saygılı bir yaklaşım" içinde bulunması gerektiğini kaydetti. Alevilerin Orta Asya’dan Anadolu’ya gelirken İslam’ı da kendi anlayışlarıyla beraber getirdiklerini belirten Ecevit, "Alevi-Bektaşiler Türkiye’ye İslamı Türk gelenekleriyle birlikte de taşımış insanlardır. 
     Türkiye’nin kuruluşuna önemli katkılarda bulunmuşlardır" dedi. 
     Geçmiş yıllarda Türkiye’de Alevi-Sünni kavgalarının yaşandığını ifade eden Ecevit, her iki kesiminde yumuşak bir yaklaşım içinde bulunması gerektiğini söyledi. Günümüz Türkiyesi’nde bir uzlaşma ortamı sağlandığına dikkat çeken Ecevit, "Cemevleri ibadethane sayılmalı. Aleviler nasıl istiyorlarsa öyle olmalı" dedi. 
     
     TÜRBANI SİYASİLER DEĞİL, İLAHİYATÇILAR YORUMLAMALI 
     Bülent Ecevit Avrupa İnsan Hakları Mahkemesi’nin türban konusunda aldığı kararı değerlendirirken, "Türban nedir 
     Başörtüsü nedir Niçin birisine şartlar konulmuştur Bu coğrafi alanların giyim kuşamlar konusunda uygun mudur değil midir Bu konuları böyle alırsak daha büyük bir uzlaşı sağlanabilir" dedi. Konunun, çok iyi ilahiyatçılar ve uzmanların yanı sıra değişik görüşleri temsilcilerle tartışılmasında büyük fayda olduğunu söyleyen Ecevit, "O zaman politikacıların katılmasına gerek olmamış olur" diye konuştu. 
     
</TEXT>
</DOC>
