<DOC>
<DOCNO> 406781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur30.html </URL>
<DATE> 2005/12/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kapıkule'de gümrük ve polis müfettişleri soruşturma başlattı 
</HEADLINE>
<TEXT>

     Kapıkule Gümrük Kapısı’ndaki operasyon kapsamında, 5 gümrük müfettişi ile 3 polis başmüfettişinin de kendi kurum mensupları hakkında idari soruşturma başlattığı bildirildi. 
     Edirne Cumhuriyet Başsavcılığı’ndan yapılan yazılı açıklamaya göre, Edirne Cumhuriyet Başsavcılığı koordinesinde bir süre önce Kapıkule Gümrük Kapısı’nda bulunan gümrüksüz satış mağaza sahipleri ve yöneticileri hakkında "örgüt kurarak teşekkül halinde içki ve sigara kaçakçılığı" yapma suçundan işlem yapıldı. Bu kapsamda mahkemeye sevk edilen şüphelilerden 35 kişi tutuklandı. Bu soruşturmanın takibi sırasında Kapıkule Gümrük sahası içinde bazı gümrük mensupları ile emniyet mensuplarının da bu suçlara karıştıkları yönünde bilgiler elde edilmesi üzerine bu konuda da yeni bir proje çalışması yürütüldüğü belirtildi. 
     Açıklamada, olayın delillendirilmesi amacıyla ilgili hakimlikten iletişimin tespiti, dinlenmesi ve kayda alınması ile teknik araçlarla izleme hususunda karar alınarak gümrük sahasında elde edilen verilerin değerlendirilmesi sonucunda, suç işlediği şüphesi bulunan kişilerin tespit edilerek 22 Aralık 2005 tarihinde yapılan operasyon ile 52 gümrük görevlisi ile 28 Emniyet görevlisinin adli makamlara sevk edildiği bildirildi. 
     Edirne Cumhuriyet Başsavcılığı’nca yapılan sorgulamalardan sonra 8 gümrük görevlisi ile 9 Emniyet görevlisinin serbest bırakıldığı ifade edilen açıklamada, tutuklama talebi ile mahkemeye sevk edilen şüphelilerden 19 Emniyet görevlisi ile 44 gümrük görevlisinin tutuklanmasına karar verildiği, operasyon sırasında görevde olmayan 8 gümrük görevlisi hakkında ise yakalama emri çıkarıldığı kaydedildi. 
     Açıklamada, "Başsavcılığımızın devam ettiği Kapıkule Gümrük Kapısı’ndaki operasyonun hazırlık soruşturmasının yanı sıra 5 gümrük müfettişi ile 3 polis başmüfettişi de kurumları mensupları hakkında idari soruşturmaya başladı. Olayla ilgili soruşturmaya devam ediliyor" denildi. 
     
     3 GÜMRÜK MUHAFAZA MEMURU ARANIYOR 
     Bu arada, edinilen bilgiye göre, gizli kamera görüntülerinin izlenmesinin sürdüğü ve soruşturma kapsamında 1 gümrük muhafaza memuru hakkında daha işlem başlatıldığı ve olayın seyrine göre yeni gözaltına alınmaların da olabileceği belirtildi. 
     Hakkında işlem başlatılan 5 gümrük muhafaza memurunun savcı tarafından ifadesi alınmaya başladı. 
     Gümrük muhafaza memurlarından adliyede ifadesi alındığı sırada firar eden E.T. hakkında gıyabi tutuklama kararı verildiği ve gümrük muhafaza memurlarından aranan 3’üne ise hala ulaşılamadığı bildirildi. 
     
</TEXT>
</DOC>
