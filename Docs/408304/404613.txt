<DOC>
<DOCNO> 404613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/spor/yercan.html </URL>
<DATE> 2005/12/19/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Suskun silah 
</HEADLINE>
<TEXT>



İç titreten, nefes kesen, iliklere kadar işleyen bir soğuk... Sahada da, havadaki atmosfere eşlik eden iki takım... 
İkinci yarısı kar yağışı altında oynanan karşılaşmada Beşiktaş ve Trabzon, zirve yarışının çok uzağında kalmanın amaçsızlığı içinde vasat ve keyifsiz bir "sıra savma" maçına birlikte imza attılar. 
Yağış nedeniyle ağırlaşan sahada atanın "attığının üstüne yatacağı" maçta konuk Trabzon bu avantajı yakalayan taraftı. İki takım, ilk yarıda ısınmak için tribünde zıplayan taraftarların üçte biri kadar bile efor sarfetmeyince futbolsuz bu devre golsüz sona erdi. 

Yakın markaj 
Özellikle derbi maçlara iyi konsantre olan ve rakibin zayıf taraflarını iyi analiz eden Halilhodzic, Beşiktaş karşısında da tecrübesini konuşturdu. Siyah-beyazlı ekibin etkili adamlarını yakın markajla etkisiz hale getiren Boşnak hoca, takımını uzun ve kontr toplarla oynatarak istediği sonucu aldı. Kaleci Jefferson, kritik pozisyonlardaki kurtarışlarıyla galibiyette önemli rol oynarken, Yattara, sağ kanattaki etkili futbolu ve attığı golle futbolsuz gecenin futboluyla parlayan yıldızı oldu. 
Kaptan Fatih'e gelince... Tamam kabul, yöredir, kültürdür. Ancak görüntü profesyonel bir futbolcu için kötüdür. Uçaktan iner inmez emanete bıraktığın silahına koşuyorsan, en büyük silahın olan ayaklarını da sahada koşmak için kullanacak, emanette unutmayacaksın .. 
Trabzonspor, ilk yarının son maçında üç puanlık bir galibiyetle tatile mutlu ve huzurlu girerken, kıran kırana geçen kongrede sandıktan zaferle ayrılan yeni yönetimine de "hoşgeldin" demiş oldu. 


</TEXT>
</DOC>
