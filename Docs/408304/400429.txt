<DOC>
<DOCNO> 400429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sondun06.html </URL>
<DATE> 2005/12/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk çocuğun Pitbullar tarafından öldürülmesi İsviçre’yi karıştırdı 
</HEADLINE>
<TEXT>

     ZAFER ATAMER Cenevre DHA 

      İSVİÇRE’nin Zürih kenti yakınlarında 6 yaşındaki Türk çocuğu Süleyman Yıldırım’ın önceki gün 3 Pitbull tarafından parçalanarak öldürülmesinin ardından İsviçreli hükümet yetkilileri, ülkedeki köpeklerle ilgili yasal düzenlemelerin gözden geçirilmesi için yoğun bir şekilde çalışacaklarını belirtti. 
     Polis tarafından yapılan ilk araştırmalarda, Oberglatt kasabasında yaşanan olayın ardından iğneyle öldürülen köpeklerin sahibi olan İtalyan çiftin köpek ticaretiyle uğraştığı ve buraya da bu köpekleri pazarlamak için geldiği belirlendi. Polis, gözaltına aldığı İtalyan çiftin elinde köpek ticareti ruhsatı bulunup bulunmadığını araştırıyor. Öte yandan görgü tanıkları, Süleyman Yıldırım’ın kreşe giderken maruz kaldığı saldırı sırasında, köpek sahiplerinin önce bu 3 saldırgan hayvanı durdurmaya çalıştığı ancak başarı olamadığını söyledi. 
     İsviçre Ekonomi Bakanı Joseph Deiss, Türk çocuğa yönelik Pitbull saldırısının ardından, ülkedeki köpek yasasının gözden geçirilmesi için bütün güçleriyle çalışacaklarını vurgularken, 2006 yılı başlarında çıkarılması planlanan yeni yasada ne gibi değişiklikler yapılacağı da merak konusu oldu. 
     
     PİTBULLARIN YASAKLANMASI TEKLİFİ GERİ ÇEVRİLMİŞTİ 
     1979’da Basel’de St. Bernard cinsi bir köpeğin, 1992’de de Argovie Kantonu’nda bir Berjer Alman köpeğinin insanlara saldırıları nedeniyle bu 2 köpek cinsinin İsviçre’de toplum içinde yasaklanmasının ardından, aynı yasak, Pitbullar için de gündeme getirilmişti. Bu konuda başkent Bern’e başvuru yapıldığı, ancak oradan da "Gerek yok" şeklinde bir yanıt alındığı tespit edildi. 
     Geçmişte, ülkedeki birçok kanton ve belediye, topluma uyum sağlaması zor olan köpeklerin İsviçre’de yasaklanması yönündeki isteği çeşitli gerekçelerle reddetmiş ve yetkililer ’500 bin tehlikeli köpekten ancak yüzde 1’inin sergilediği saldırgan davranışların büyütülmemesi gerektiğini insanların bundan çok daha kötü olaylara karıştığını’ savunmuştu. 
     Bu arada, Süleyman Yıldırım’ın kreş arkadaşları, olayın yaşandığı yerde mumlar yakarak yas tutarken, Blick gazetesi de Pitpull köpeklerin yasaklanması için büyük bir kampanya başlattığını okurlarına duyurdu. 
     
</TEXT>
</DOC>
