<DOC>
<DOCNO> 405128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur13.html </URL>
<DATE> 2005/12/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ankara'da kar ve buzlanma bilançosu 288 trafik kazası, 13 yaralı 
</HEADLINE>
<TEXT>

     Ankara’da dün öğle saatlerinde başlayan kar yağışı ve buzlanma nedeniyle 288 trafik kazası meydana geldi. 
     Emniyet yetkililerinden alınan bilgiye göre, dün Ankara’da kar yağışının başladığı öğle saatlerinden bugün sabah 08.00’e kadar polise 518 kaza ihbar telefonu geldi. Bu ihbarlardan 288’inin maddi hasarlı 
     ve yaralamalı olduğu kaydedildi. 
     Yağışın kesilmesinin ardından etkisini gösteren soğuk hava, özellikle Ankara’nın yüksek rakımlı yerleşim birimlerinde buzlanmalara neden oldu. 
     Gaziosman Paşa, Çankaya, Dikmen, Keçiören, Batıkent ve Yenimahalle başta olmak üzere Ankara’nın çeşitli semt ve ilçelerinde meydana gelen kazalarda 13 kişi yaralandı. 
     Sabah saatlerinde işyerlerine gitmek üzere evlerinden çıkan Ankaralılar, buzlanma nedeniyle meydana gelen kazalar, araçların çok yavaş seyretmesi ya da yolda kalması gibi nedenlerle kilitlenen trafikte uzun araç konvoyları oluşturdular. 
     Özellikle AŞTİ, Çetin Emeç ve Turan Güneş Bulvarları ile bağlantı yollarında bazı sürücülerin buzlanma nedeniyle geri dönerek güzergah değiştirdikleri bildirildi. 
     Kış şartları nedeniyle sürücüleri uyaran emniyet yetkilileri, yüksek kesimlerde oturan vatandaşlardan mecbur kalmadıkça araçlarını kullanmamalarını istedi. 
     Araçlarda mutlak surette zincir, takoz ve çekme halatı bulunması gerektiğini hatırlatan yetkililer, sürücülerin trafikte yavaş seyretmeleri ve trafik işaret ve işaretçilerine uymaları gerektiğini kaydettiler. 
     Özelliğini kaybetmiş lastik kullanılmaması yeni lastik alımında kış şartlarına uygun lastiklerin tercih edilmesi de istenirken, sürücülerin kış hazırlığı yapılmamış araçlarla trafiğe çıkmalarının hem kendi can güvenlikleri, hem de trafikte seyreden diğer vatandaşlar için tehlike oluşturacağı bildirildi. 
     
</TEXT>
</DOC>
