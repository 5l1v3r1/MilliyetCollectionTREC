<DOC>
<DOCNO> 403309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun15.html </URL>
<DATE> 2005/12/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD'den 400 milyon dolarlık psikolojik savaş bütçesi 
</HEADLINE>
<TEXT>

     cnntürk.com 

ABD Savunma Bakanlığı Pentagon, çeşitli ülkelerdeki basın-yayın organlarında ABD yanlısı mesajlar çıkmasını sağlamak dahil, psikolojik savaş için 400 milyon dolarlık bütçe ayırdı. 
     USA Today gazetesi, haberine kaynak olarak programdan sorumlu bir askeri yetkiliyi gösterdi. 
     Habere göre, yürütülecek bir kampanyayla, 'terörist ideoloji' hedef alınacak ve yabancı okuyucu ve izleyicilerin 'ABD politikalarını desteklemeleri' hedeflenecek. 
     ABD Özel Operasyonlar Komutanlığı'na bağlı psikolojik savaş uzmanlarınca hazırlanan program, ABD'nin müttefiki ülkeler ile ABD'nin çatışma halinde olmadığı ülkeler de dahil olmak üzere bütün dünyada uygulanacak. 
     Verilecek mesajlarda, 'ABD hükümet kaynaklarına' atıf yapılmayacak. 
     Kampanya üç firma üzerinden yürütülecek. Bu firmalar arasında, Irak basınında ABD yanlısı haberler çıkması için bu ülkenin gazetelerine para vermesi üzerine Pentagon tarafından soruşturma altına alınan Lincoln Group da yer alıyor. 
     Kampanyayla ilgili olarak USA Today'e bilgi veren Psikolojik Operasyonlar Destek Birimi başkan yardımcısı Mike Furlong, ''ürün üzerinde elbette 'Made in USA' ibaresi yer almayacak. Gazeteciler bir soru yönelttiklerinde bizim yanıtlarımız oldukça dürüstçe, doğru olacak'' dedi. 
     USA Today, Furlong'un, 'ürün'ün ne olduğuna ilişkin belirli örnekler vermekten kaçındığını, bunların makaleler, reklamlar ve kamusal hizmet ilanlarını da kapsayacağını belirttiğini yazdı. 
     
     ABD'den şimdi de 'rüşvetli imaj' 
     Los Angeles Times gazetesinde 1 aralıkta yayımlanan bir haberde de, ABD ordusunun imaj düzeltmek amacıyla askerler tarafından yazılan haberleri basmaları için Irak gazetelerine rüşvet verdiği öne sürülmüştü. 
     Gazeteye göre ABD ordusu, Irak gazetelerine para ödeyip ordu lehine haberlerin basılmasını sağlıyor. Habere göre rüşveti organize etmek için ABD Savunma Bakanlığı Pentagon, Washington merkezli bir aracı firmayla anlaştı. 
     Haberde 'Lincoln Group' isimli firmanın, ABD'li askerlerin yazdığı metinlerin çevirisini yapıp Irak gazetelerinde yayımlanacak hale getirmekle sorumlu olduğu belirtildi. 
     Haberlerin ABD ordusu tarafından yazıldığının anlaşılmamasının da operasyonun önemli bir parçası olduğunu öne süren gazeteye göre sistem şöyle işliyor 
     Haberlere genelde, Lincoln ile çalışan Iraklılar bağımsız gazeteci gibi imza atıyor. 
     Haberlerin başlıkları özenle seçiliyor. 
     Ordu 'Iraklılar teröre karşı yaşamda ısrar ediyor' gibi başlıkları tercih ediyor . 
     
</TEXT>
</DOC>
