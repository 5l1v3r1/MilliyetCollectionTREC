<DOC>
<DOCNO> 405876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/spor/spo06.html </URL>
<DATE> 2005/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamza zirvede 
</HEADLINE>
<TEXT>


Milliyet'in 52. Yılın Sporcusu Anketi'nde Yılın Sporcusu'nda Hamza Yerlikaya, takımında U-17, antrenöründe Abdullah Avcı, futbolcusunda Nuri Şahin, spor adamında Yıldırım ilk sıraya yerleşti 


MİLLİYET'in 52. Geleneksel Yılın Sporcusu Anketi'nde klasmanlar belirlenmeye başladı. İddaa bayilerinden toplanan ve posta yoluyla gazeteye gönderilen kuponlarla, internet üzerinden gelen oylar, Olimpiyat ve Dünya Şampiyonu güreşçimiz Hamza Yerlikaya'yı Yılın Sporcusu anketinde ilk sıraya yerleştirdi. 
Yıllar önce Güneydoğu'da teğmen olarak görev yaparken hain bir saldırı sonucu bir bacağını kaybetmesine rağmen spordan kopmayan ve engellilerde Avrupa Şampiyonu olan milli atıcımız Korhan Yamaç ikinci, atletizmdeki uluslararası gururumuz Eşref Apak ise az bir oy farkıyla üçüncü sırada bulunuyor. 

Gururumuz U-17 
Milliyet okurları, Peru'da yapılan Dünya Şampiyonası'nda final oynama şansını hafızalardan silinmeyecek bir maç sonrası Brezilya'ya 4-3 yenilerek kaçıran ve dünya 4.'sü olan U-17 Futbol Milli Takımı'nı Yılın Takımı sıralamasında ilk sıraya çıkardı. 2004-2005 sezonunu şampiyonlukla noktalayan Fenerbahçe Futbol Takımı az bir oy farkıyla ikinci sırada yer alırken, Avrupa Şampiyon Kulüpler Kupası'nda birinci olarak altın madalya kazanan Klasis Golf Kulübü Erkek takımı üçüncü sırada bulunuyor. 
Yılın Antrenörü anketinde ise U-17 Milli Takım Teknik Direktörü Abdullah Avcı, en yakın rakibi Fenerbahçe Teknik Direktörü Christop Daum'un önünde liderliğini korurken, bu iki ismi üçüncü sırada Kemer GG Golf Kulübü antrenörü David Clare izliyor. Kayserispor Teknik Direktörü Ertuğrul Sağlam ise özellikle internet sitesinden gelen oylarla bu üçlüyü yakından izliyor. 
Yılın Futbolcusu'nda ise Almanya'nın Dortmund kulübünde forma giyen ve genç yaşına rağmen yıldızı her geçen gün parlayan milli futbolcumuz Nuri Şahin, Fenerbahçeli Alex'i az bir oy farkıyla geçerek ilk sıraya yerleşti. Üçüncü sırada ise Kayserispor'un gol ayağı Gökhan Ünal yer alıyor. 
Yılın Spor Adamı kategorisinde ise Fenerbahçe'ye şampiyonluğun yanı sıra tesisleşme konusunda büyük hizmetler veren ve bir dünya kulübü olma yolunda önemli adımlar attıran Başkan Aziz Yıldırım zirveye kuruldu. Golf Federasyonu Başkanı Ahmet Ağaoğlu ve Basketbol Federasyonu Başkanı Turgay Demirel ikinci ve üçüncü sırada başkan Yıldırım'ı izliyor. 
Dünyada Yılın Sporcusu seçiminde ise Barcelona'nın Brezilyalı yıldızı Ronaldinho, açık oy farkıyla rakiplerini solladı. Formula1'de Schumacher saltanatına son veren Renault pilotu Fernando Alonso ikinci, Rus atlet Yelana Isınbayeva ise üçüncü sırada yer alıyor. Geleneksel anketimizde oy kullanma süresi 29 Aralık Perşembe günü sona erecek. 


</TEXT>
</DOC>
