<DOC>
<DOCNO> 401953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yazar/cemal.html </URL>
<DATE> 2005/12/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İlginç 
</HEADLINE>
<TEXT>


Irak'ta istikrar... Irak'ta Amerika, Şiiler, Sünniler, Kürtler... Talabani'yle Barzani... Ve Türkiye'de istikrar, Kürtler... İmralı'da Apo, PKK... 
Sıraladığım bütün bu konular iç içe. Hepsinin kuyrukları birbirine değiyor. Herhangi birindeki olumlu olumsuz gelişmeler, bir diğerine kısa sürede aynen yansıyor. 
Alın, Irak'ta istikrarı. 
Türkiye için bunun önemini belirtmek gereksiz. Irak'ta istikrar deyince de, bu aşamada Sünniler ön plana çıkıyor. 
Irak'ta Sünnilerin gelecek hafta yapılacak parlamento seçimlerine girmeleri ve yeni federal yönetim içinde yer almaları, istikrar açısından son derece önemli bir gelişme olacak. 
Sünnilerin Irak'ta yönetime katılması, en başta Zerkavi ve El Kaide damgalı terör ve şiddete büyük bir darbe indirebilecek. Aynı zamanda Baasçı direnişin zayıflamasına, hatta zamanla sönmesine yol açacak bir başlangıca işaret edebilecek. 
Saddam rejiminin devrilmesinden en büyük zararı bugüne kadar Sünniler gördü. Irak'ın parçalanması halinde de yine en büyük darbeyi Sünnilerin yiyeceği konusunda herhangi bir kuşku yok. 
Sünniler böyle bir durumda, hem daracık bir coğrafyaya sıkışacaklar, hem de petrol zenginliğinden yoksun kalacaklar. 
Bunu görebilen Sünni gruplar, ki bunların arasında silahlı grupların temsilcileri de yer alıyor uzunca bir zamandır kapalı kapılar arkasında pazarlık halindeler. Amerikan işgal yönetimiyle, Şii ve Kürt liderlerle yönetime katılmanın koşullarını görüşüyorlar. 
Bu süreçte Türkiye de rol aldı. 
Gizli diplomasi yürüttü. 
Daha önemlisi sonuç aldı. 
Bir sürpriz olarak patlayan gizli diplomasinin tarafları olarak Türk Dışişleri Bakanı Gül, Amerika'nın Bağdat Büyükelçisi Halilzad ve Irak'taki Kürt grupların temsilcileri İstanbul'da sahneye çıktılar. 
Haberler iyi. 
Türkiye'nin de başını çektiği bu süreçte, Sünnilerin Irak'ta seçime ve federal yönetime katılmaları yönünde büyük mesafe alındığı açıklandı. Anlaşma k ğıt üstünde kalmazsa, Irak'ta istikrar açısından önemli bir viraj dönülecek. 
Irak'ta istikrara açılan kapı, bizi de yakından ilgilendiriyor. Irak'ta istikrara olumlu katkılarda bulunan bir Türkiye, aynı zamanda kendi istikrarını güçlendirecek adımları da kolaylaştırabilecek. 
Bu açıdan PKK'yı düşünün. 
Bir yandan Amerika'nın, öte yandan Talabani ve Barzani'nin, aynı zamanda gelecek haftaki seçimlerle Bağdat'ta kurulacak yeni federal yönetimin, PKK'yı Irak'la Türkiye arasında bir sorun olmaktan çıkarmak isteyecekleri anlaşılıyor. 
Nedir bunun yolu 
Akla gelen ilk ihtimal 
Öncelikle silahlı mücadeleden önşartsız vazgeçmesi için PKK'nın üzerinde büyük baskı kurulması... 
Bu baskı zaten büyüyor. 
PKK, bu baskıya direnebilir mi 
Dirense, ne kadar direnebilir 
PKK uzunca süredir bir gerçeğin farkında. Silahla, şiddetle yol alması artık çok zor. Kendi içinde de silaha, şiddete tepki var. Güneydoğu'da sokaktaki insan da, Kürt aydınları da silahtan yaka silkiyorlar. Amerika'sı, Avrupa'sı da PKK'nın silah ve şiddete son vermesi için ciddi baskı uyguluyorlar. 
Bir başka deyişle 
PKK artık eskisi gibi yüz bulamıyor. Silah bırakması ve tümüyle siyasete yönelmesi konusunda yoğun baskı altında. 
Apo da bunların farkında... 
PKK üzerindeki bu baskıyı, Ankara'nın ve Erdoğan-Gül ikilisinin doğru yönelişleri de artırıyor. 
Uzun lafın kısası 
İlginç gelişmeler yaşanıyor 
Irak'ta Sünnilerin seçimlere katılma kararından Irak ve Türkiye Kürtlerine, Washington ve Ankara'dan İmralı'ya kadar uzanan ilginç gelişmeler... 
Dileriz, sonuç alınır. 



</TEXT>
</DOC>
