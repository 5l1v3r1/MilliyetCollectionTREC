<DOC>
<DOCNO> 402380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sonyas01.html </URL>
<DATE> 2005/12/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"Best Model of the World"de Tuğçe Güder birinci oldu 
</HEADLINE>
<TEXT>

     İstanbul’da düzenlenen "Best Model Of The World" yarışmasında, bayanlarda Türkiye’den Tuğçe Güder birinci oldu. 
     Maslak Princess Otel’de gerçekleştirilen galada, yarışmacılar ilk önce bikinilerle podyuma çıktılar. Yarışmacılar, daha sonra Türkiye’nin ünlü modacılarının koleksiyonlarını sergilediler. 
     Yarışmada bayanlarda Türkiye’yi temsil eden Tuğçe Güder birinci seçilirken, erkeklerde Hindistan temsilcisi Siddhart Ashok Shukla birinciliği elde etti. 
     Birinci olduğunu duyunca gözyaşlarını tutamayan Tuğçe Güder, geçen yılın "Best Model Of The World" birincisi Mısırlı Arwa Gouda’dan tacı devraldı. 
     Bu arada, Türkiye’yi erkeklerde temsil eden Burak Özçivit de ikinciliğe layık görüldü. Yarışmada, bayanlarda Ukrayna’dan Oleksandra Reznik ikinci, Romanya’dan Alexandra Ivancenco üçüncü, erkeklerde de Lüksemburg’tan Gregory Destordeur üçüncü seçildi. 
     Yarışmadan sonra tüm modellerin katılımıyla "pijama partisi" yapıldı. 
     
</TEXT>
</DOC>
