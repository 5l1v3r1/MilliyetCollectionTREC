<DOC>
<DOCNO> 405250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yazar/cemal.html </URL>
<DATE> 2005/12/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İstikrar ve AKP 
</HEADLINE>
<TEXT>


Türk Sanayici ve İş Adamları Derneği, kısa adıyla TÜSİAD, Yüksek İstişare Konseyi'nin yıl sonu toplantısı için Ankara'daydı. 
TÜSİAD'çılar bu vesileyle Başbakan Erdoğan'la hükümetinin ve Ankara siyasetinin fotoğrafını çekmeye çalıştılar. 
Flu bir fotoğraftı bu... 
Çünkü hava bulutluydu başkentte... 
Bazı izlenimlere gelince 
1 Hükümette genel bir kafa karışıklığından söz edilebilir. Bazı konularda görüş ayrılıkları su yüzüne vurmaya başlamış... 
2 Alt kimlikti, üst kimlikti, içkiydi, Orhan Pamuk'tu, 301. maddeydi, milliyetçilikti, imam hatipliye çifte diplomaydı derken gerek hükümette, gerekse parlamento grubunda sürtüşmeler hissediliyor. İstikrar açısından hafif bulutlu bir ortama işaret ediyor bu durum. 
3 Daha çok ülkenin gerçek gündemi dışında yer alan, ancak Türkiye'yi yormaya başlayan bazı konular gitgide ön plana çıkmaya başlamış... 
4 Bu durum kafalarda soru işareti yaratıyor. Hükümetin monolotik bir yapıya sahip olmadığı zaten biliniyordu. Ancak, iç uyum sorunu bugüne kadar mesele olmamıştı. Ama başkent kulisinin hafif bulutlu havası, bundan sonra olabilecekmiş hissini veriyor. 
5 Genel ekonomik gidiş iyi... Yabancı sermaye konusunda gelişmeler fevkalade... Ama bütün bu konularda her şeyin başlayıp bittiği nokta malum, siyasal istikrar... Bu açıdan hükümetin iç uyumu çok önemli bir konu başlığı... 
6 Hükümetin fotoğrafı öyle ki, dıştan şöyle bir bakıldığında, biraz nabız yoklandığında, sanki Türkiye'nin gerçek gündemi parmakların arasından kaçıp gidiyormuş gibi bir izlenim edinmek mümkün... 
7 Hükümet eğer 'yapay gündem'lere geçit vermek istemiyorsa, Başbakan Erdoğan'ın liderlik göstermesi gerekmiyor mu sorusu akıllara takılıyor. 
Bazı TÜSİAD kaynaklarının Ankara'da edindikleri izlenimler ya da çektikleri fotoğraf bu noktalarda özetlenebilir. 
Bir konuda kuşku yok 
AKP hükümeti son zamanlarda kendi içinde bazı konuları fazlasıyla tartışmaya başlamış durumda. İç uyumsuzluk şöyle ya da böyle kamuoyuna da yansıyor. 
Adalet Bakanı Cemil Çiçek ya da İçişleri Bakanı Abdülkadir Aksu'nun kapalı kapılar arkasında eleştiri oklarına hedef oldukları da sır değil. 
Ayrıca, CHP lideri Baykal'ın Türkçü-milliyetçi muhalefet söyleminin yer yer etkili olduğu için AKP yönetiminde rahatsızlık yarattığına dair sinyaller de dikkati çekiyor. 
AKP'yi öteden beri yakın takipte tutan deneyimli bir kaynakla dün sabah sohbet ederken şöyle dedi 
"AKP'de erken uyarı sistemi pek çalışmıyor. Kriz yönetimleri de iyi değil. Ama sonradan zarar kontrolünü fena yapmıyorlar. Başbakan Erdoğan'ın lider olarak ilk çıkışları, tepkileri yeterli olmuyor. Ama sonradan toparlıyor. Halbuki kolektif aklı daha çabuk devreye sokması lazım. Ekonomide olsun, Avrupa Birliği konusunda olsun, hükümetin gerçek gündemden sapacağını sanmıyorum. Bu bakımdan neler yapılması gerektiğini çok iyi biliyorlar. AB'nin dönülebilir bir yol olmadığının hiç şüphesiz farkındalar. Bu temel konularda hata yapacaklarına ihtimal vermiyorum." 
Durum böyle. 
Siyasal istikrar her şeyin başı 
Başbakan Erdoğan, Dışişleri Bakanı Gül ve önde gelen AKP kurmayları, dileriz, istikrar ve gerçek gündem üzerinde 2006'ya girerken daha çok kafa yorarlar. 



</TEXT>
</DOC>
