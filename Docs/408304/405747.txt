<DOC>
<DOCNO> 405747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo12.html </URL>
<DATE> 2005/12/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor, 5-3'lük skorun şokunu yaşıyor 
</HEADLINE>
<TEXT>

     Konyaspor Basın Sözcüsü Güven Öten, futbolcuların tatil rehavetine girmesi ya da rakibi küçük görmelerinin, Samsunspor mağlubiyetine neden olan en önemli etken olduğunu söyledi. 
     Öten, AA muhabirine yaptığı açıklamada, dün Fortis Türkiye Kupası'nda yapılan ve yeşil-beyazlıların 5-3 mağlubiyetiyle sonuçlanan Samsunspor karşılaşmasının kendilerinde şok etkisi yarattığını belirtti. 
     5-3'lük skorun kötü bir sürpriz olduğunu anlatan Öten, şunları kaydetti 
     ''Ligde son yaptığımız karşılaşmada farklı bir skorla yendiğimiz için Samsunspor, Konyaspor'a karşı aşırı şekilde motive olmuş. Ayrıca ligde ilk yarı istediğini bulamayan Samsunspor, kendini kupada göstermeye çalıştı. Bize beraberlik yetiyordu. İlk yarıyı 1-0 mağlup olarak kapattıktan sonra beraberliği yakalamak için rakip sahaya çıkınca kontrataklarla üst üste goller yedik. Beraberliği yakalamak için risk almamız böyle bir sonuçla karşılaşmamıza neden oldu. Ancak şu bir gerçek, futbolcularımızın tatil rehavetine girmesi ya da rakibi küçük görmeleri, Samsunspor mağlubiyetine neden olan en önemli etken.'' Öten, kupadaki iddialarının devam ettiğini ancak, grupta Samsunspor ya da Beşiktaş'ın puan kaybetmesini bekleyeceklerini sözlerine ekledi. 
     Takımında yaşanan bazı eksikliklerin giderilebilmesi için transfer çalışmalarının yoğun şekilde devam ettiğini belirten Öten, ''Taraftarlarımız, transfer konusunda endişelenmesin. Yurt içi ve yurt dışında görüşerek büyük ölçüde anlaşmaya vardığımız oyuncular var. Taraftarlarımızdan ay sonuna kadar sabretmelerini istiyoruz'' diye konuştu. 
     
</TEXT>
</DOC>
