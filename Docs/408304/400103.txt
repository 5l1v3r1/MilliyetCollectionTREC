<DOC>
<DOCNO> 400103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonyas11.html </URL>
<DATE> 2005/12/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türk bilim adamı Ekmel Özbay'a AB'nin Descartes Bilim Ödülü 
</HEADLINE>
<TEXT>

     Bilkent Üniversitesi Nanoteknoloji Araştırma Merkezi Başkanı Prof. Dr. Ekmel Özbay, Avrupa Birliği’nin en iyi bilimsel projelere verdiği "Descartes Bilim Ödülü" alan ilk Türk oldu. 
     Yunanistan, ABD ve İngiltere’den bilim adamlarıyla birlikte 1999 yılında başlatılan "meta malzeme" ya da "solak malzeme" araştırmasını başarıyla sonuçlandıran Prof. Dr. Özbay ve ekibi, 5 önemli projeye verilen Descartes ödüllerinden birinin sahibi oldu. 
     Işığın ters yönde kırılmasını sağlayan malzemeyi üreten Özbay ve birlikte çalıştığı bilim adamları, bu yöntem sayesinde cep telefonları ve bilgisayar çiplerinin küçültülmesinden mikroskopların etkinliğinin artırılmasına kadar tıp, bilim ve insan yaşamının her alanına büyük kolaylıklar getirilmesine imza atacak. 
     Londra’daki "Kraliyet Bilim Topluluğu"nda Royal Society bu sabah düzenlenen törene katılan Özbay, "Türkiye’yi bilimsel anlamda da Avrupa’ya soktuk. Gurur duyuyorum" derken, multivizyonda projelerin tanıtılması sırasında Türkiye haritası ve Bilkent Üniversitesi’nin bulunduğu başkent Ankara’nın gösterilmesinden sonsuz mutluluk duyduğunu anlattı. 
     Geliştirilen meta malzemenin belli bir açıyla kırılan ışığın ters yönde kırılmasını sağlayarak birçok alanda devrim niteliğinde yeniliklere yol açacağını anlatan Prof. Dr. Ekmel Özbay, meta malzemelerin doğada bulunmadığını, laboratuvar ortamında geliştirildiğini ifade etti. 
     Özbay, ışığın ters kırılmasının yeni bir optik sistemini ortaya çıkardığını ve normal kırılmanın ötesinde sonuçlar alınabildiğini belirtti. Özbay, "Örneğin normalde ışığı odaklamanın bir sınırı vardır. Bu da DVD’lerin kapasitesini belirler. Biz bu sınırı ortadan kaldırıp, bir DVD’nin kapasitesini 100 kat artırmayı hedefliyoruz. 
     Böylece 200 saatlik filmi alabilecek DVD’ler üretmek, kapasiteleri 10 bin GB’ye kadar yükseltmek mümkün olacak" dedi. 
     Aynı şekilde bir mikroskobun ışığın odaklanmasıyla ilgili sınırdan dolayı bir proteini görmesinin mümkün olamadığını hatırlatan Özbay, bu yöntemle pozitif optiğin sınırları aşıldığı için bu tür organizmaları görmenin de mümkün olacağını kaydetti. Özbay, cep telefonlarını büyütenin antenleri olduğunu, aynı yöntemle antenlerin 100 kat küçültülebileceğini ifade etti. Bir cep telefonunun ışınlarının hangi yönde geçirileceğine de karar vermenin mümkün olacağını kaydeden Özbay, böylece cep telefonlarından zararlı ışınların kullanıcıya yönelmesinin engellenebileceğini, bunun da tıp alanında önemli bir ilerleme olduğunu belirtti. Özbay, aynı yöntemle bilgisayar çiplerinin de küçültülebileceğini ifade etti. 
     
     DEVRİM NİTELİĞİNDE BİR YENİLİK 
     Projenin 1999 yılında başlatıldığını, AB çerçevesinde Avrupalı meslektaşlarıyla birlikte çalıştığını belirten özbay, ortaya çıkardıkları meta malzemenin üzerinde şu anda dünyanın dört bir yanındaki binlerce bilimsel ekibin araştırma başlattığını açıkladı. 
     "Bu da devrim niteliğinde bir yeniliğe imza attığımızı gösteriyor" diyen Özbay, AB’ye üye olmak isteyen Türkiye için bilim dünyasında sesini duyurmanın önemine işaret etti. 
     Prof. Dr. Ekmel özbay, Ankaralı öğretmen bir anne-babanın çocuğu olarak eğitimini bu kentte tamamladı. Babası matematik, annesi sınıf öğretmeni olan Özbay, Ankara Fen Lisesi’ni birincilikle bitirdi, ODTÜ’ye de 1983 yılının ÖSS birincisi olarak kaydoldu. 
     Elektrik-elektronik bölümünü ikinci olarak bitiren Özbay, Stanford Üniversitesi’nde master ve doktorasını tamamladı. Halen Bilkent Üniversitesi’nde Nanoteknoloji Araştırma Merkezi’nin başkanlığını yürüten 39 yaşındaki Özbay’in iki evliliğinden biri üvey 6 çocuğu var. 
     Özbay’ın eşi de Bilkent Üniversitesi’nde çalışıyor. 
     Londra’da bugün yapılan törende Özbay’ın da içinde bulunduğu Excel ekibinin dışında, Kuzey Kutbu’ndaki iklim değişiklikleri üzerinde araştırma yapan CECA, modern fizikte pulsar bilimi üzerinde araştırma yapan PULSE, Avrupa’ya ilişkin sosyal bir proje gerçekleştiren ESS ve 130 genetik hastalık üzerinde araştırma yapan EURO-PID ekibi de ödül 
     aldı. Bir milyon avro tutarındaki para ödülü 5 ekibe bölüştürüldü. 
     
</TEXT>
</DOC>
