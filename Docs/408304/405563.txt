<DOC>
<DOCNO> 405563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/spor/aspo.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dersten kaldı 0-2 
</HEADLINE>
<TEXT>


Ligi namağlup lider bitiren sarı-lacivertliler, Gaziantep önünde vasatı aşamadı. Konuk takım Gökhan Güleç ve İlhan'ın penaltı golleriyle üç puana ulaştı, çeyrek final için önemli bir avantaj yakaladı 


90 dakika 

Yusuf KOBAL 

Fenerbahçe'nin sahadaki on birinden mesela Serkan, dünyaya gözlerini açtığında, sarı-lacivertliler son kez kupa şampiyonu olmuştu. O bebek, yaşantısında bu takımın kupa kazandığına hiç tanık olamadı. Şimdi birçok arkadaşı gibi "Ne menem bir şeydir " dercesine kupa şampiyonluğu yolu arayışında. 
Aslında Harrington Kupası'nın efendisi Fenerbahçe, tarihine, özellikle bir kupa takımı hüviyeti ile başlamış, yıllarca bu alanda nam sürmüştür. Ama gelin görün ki, ligin "öğütücüsü" maça öyle bir giriyor ve öyle bir ilk yarı çıkarıyordu ki, bize "Bu takımın kupadan mupadan sıtkı sıyrılmış" demek kalıyordu. Elbette ligde ununu eleyip, tereğe seren Fenerbahçe, bu turnuvada 22 yıldır yaşadığı talihsizliklerin bir uzantısı gibi maçı "tatil havasında" oynamak zorunda kalıyordu. Dikkatler dağınıktı. 
20. dakikadaki Gaziantep golüne kadar aklımıza asabileceğimiz bir pozisyon olmuyor, daha çok tribünlerin İlhan Cavcav'a verdiği cılız tepkilerle oyalanıyorduk. Bir de eski takımına karşı forma giyen Kemal için oluşan homurtularla dakikaları geçiştiriyorduk. Ekrem'in ortasında top altı pas içinde Rüştü ile Gökhan arasında dalgalanırken, erken davranan Gökhan dokunuyor, takımını 1-0 öne geçiriyordu. 
Bu gol, olanca soğuğa rağmen Fenerbahçeliler'in tenini yakıyor, takımı ateş basıyordu da, maça hareket bereket geliyordu. 
Luciano'nun bir forvet gibi rakip ceza sahasını mesken tuttuğu bu dakikalarda insanın dalgınlığını dağıtan futbol oynamaya başlayan Fenerbahçe, 33'te Önder, 34'te de Semih aracılığıyla gol ile burun buruna geliyordu. İki pozisyonda da topu pozisyona hazırlayan Luciano oluyordu. 40'ta Tuncay'ın kafa şutu auta giderken, 45'te Rüştü takımının ikinci golü yemesini önlüyordu. El Taib'in pası, Fenerbahçe savunmasını buza çeviriyor, fırlayan Gökhan, Rüştü'ye çalım atayım derken açısını yitiriyor, Rüştü'nün de müdahalesi ile top fileler yerine direğe çarpıyordu. 
Son lig maçının kabadayısı Semih yakın markaj kurbanı oluyor, topla buluşamıyor, maçı öylece oyalanarak tüketiyordu. İkinci yarı daha ciddi baskı kurması gereken Fenerbahçe, topla oynama oranını hep lehinde tutuyor, kazandığı kornerlerle duran top avantajını da eline geçiriyordu. Pozisyon da buluyor, ama olmayınca da olmuyordu işte. 
51'de Olcan'ın geriye doğru verdiği topa Alex vurup auta gönderiyor, 61'de Tuncay'ın ceza sahasında vurduğu kafa şutunda top direğe takılıyor, dönen topu Luciano iteklemesine rağmen Kaya çizgide engelliyor, kaçan gollerle Fenerbahçe'nin sinirleri de bozuluyordu. 
69'da Tuncay, pas yerine şansını denemeyi seçimde Fenerbahçe bir pozisyonu daha sahaya gömüyordu. Tek tük kontralardan birisinde, yani 76'da Önder, üzerine doğru gelen İlhan'a engel olunca penaltı kararı hiç gecikmiyordu. İlhan, Rüştü'nün yerine oyuna giren Serdar'ı terse yatırıyordu 0-2 
Bu yenilgi Gaziantepspor'a çam sakızı çoban armağanı bir yılbaşı hediyesi olurken, Fenerbahçeliler'e "iyi noeller" demekten başka söz kalmıyordu. 

Daum Çok sinirlendim 

Alman hoca, yedeklerin şansını iyi kullanamadığını belirtti, "Artık 'gençler neden oynamıyor' diyenlere, ben bu işten anlamıyorum sanki diyebilirim" dedi 


Fenerbahçe Teknik Direktörü Christoph Daum, Gaziantepspor'u kutladı, futbolcularını eleştirdi. İki takım arasında mücadele yönünden büyük fark olduğunu vurgulayan Alman teknik adam, "Sadece bazı pozisyonlarda kısmetsizlik olduğunu söyleyebilirim" yorumunu yaptı. 
Her zaman forma bulamayan isimlerin, şans yakaladığı bu tür maçlarda farklı bir performans göstermesi gerektiğine dikkat çeken sarı - lacivertlilerin teknik patronu, "Artık 'neden gençler oynamıyor' diye soranlara, ben bu işten anlamıyorum sanki diyebilirim" dedi. 
Sürekli oynayan isimlerin de Gaziantepspor karşısında kapasitelerinin altında bulunduğuna dikkat çeken Christoph Daum, şöyle devam etti 
"Bu anlamda sezonun ilk yarısının bitmesine sevinebiliriz. Aslında bu yorumlarımda çekimser kalmak durumundayım. Çünkü herkese çok sinirlendim. Bu yenilgi, yoğun maç trafiğimizden sonra bir yorgunluğun ya da kafaların tatile yönlenmesinin de bir göstergesi olabilir. Bunun yanısıra, yine kupa statüsünün buna neden olduğunu da düşünebilirsiniz. Çünkü diğer maçlarla bu tip maçları telafi etme imkanınız var." 
Bu eleştirilerin ardından futbolcularının gönlünü alan Daum, "Bu tip maçlarda sanki kendimi yalnız bırakılmış gibi hissediyorum. Ama büyük başarıları da bu takımla yakaladım. Her ne kadar eleştirsem de, bu takımın arkasındayım. Bilet almış ve televizyon başında başarı bekleyen taraftarlardan özür dilemeliyim" diye konuştu. 

B GRUBU O G B M A Y P G.Antep 2 2 0 0 4 0 6 A.Gücü 2 1 0 1 6 6 3 F.Bahçe 2 1 0 1 3 4 3 Tarsus İY 1 0 0 1 3 4 0 Erciyes 1 0 0 1 0 2 0 
25 Ocak Erciyes - Fenerbahçe, G.Antep - Tarsus İY 


</TEXT>
</DOC>
