<DOC>
<DOCNO> 402055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko45.html </URL>
<DATE> 2005/12/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
AB üyesi devletler, 2004'te 62 milyar euroluk destekleme ödemesi yaptı 
</HEADLINE>
<TEXT>

     Avrupa Birliği AB üyesi devletlerin 2004 yılında 62 milyar Avroluk ''destekleme ödemesi'' yaptığı bildirildi. 
     AB Komisyonu'nun devlet yardımlarını inceleyen raporuna göre, bu miktarın 40 milyar Avrosu sanayi ve hizmetler, 15 milyar Avrosu tarım ve balıkçılık sektörlerine harcandı. Kömür madenleri için 5.5 milyar Avro destekleme yapan AB ülkeleri, 1.5 milyar Avroya yakın bir rakamı da demiryolu ağırlıklı olmak üzere ulaşım sektörü için kullandı. 
     Verilere göre, geçen yıl 10 yeni üyenin sektörlere sağladığı devlet destekleri 5.2 milyar Avro, 15 eski üyenin ise 56.4 milyar Avro oldu. 
     En çok destekleme yapan devletler sıralamasında Almanya 17.2 milyar Avroyla birinciliği, Fransa 8.9 milyar Avroyla ikinciliği, İtalya 7 milyar Avroyla üçüncülüğü, İngiltere 5.4 milyar Avroyla dördüncülüğü ve İspanya 4 milyar Avroyla beşinciliği aldılar. 
     AB'deki devlet desteklemelerin toplam gayri safi yurtiçi hasılaya GSYH oranı, 2004 yılında yüzde 0.6 seviyesinde gerçekleşti. 
     Devlet desteklemelerinin yarıya yakını para olarak ödenirken, üçte biri de vergilerden muaf tutma yoluyla yapıldı. 
     Desteklemelerde tercih edilen diğer yollar arasında hazine garantisi sağlamak, piyasa faizinin altında kredi kullandırmak, vergi ötelemesi getirmek ve kamunun şirketlerle ortaklık kurması bulunuyor. 
     AB Komisyonu'nun rekabetten sorumlu üyesi Neelie Kroes, devlet desteklemelerinin azaltılması için son yıllarda bazı ülkelerin çaba gösterdiğini gözlemleseler de, toplam büyüklüğü dikkate aldıklarında ''hayal kırıklığına uğradıklarını'' söyledi. 
     AB'yi dünyanın ''en dinamik ve rekabetçi bilgi ekonomisine'' dönüştürmeyi amaçlayan Lizbon Stratejisi kapsamında desteklemeleri daha aşağılara çekmek zorunda olduklarını hatırlatan Kroes, ülkelerden, ''rekabete zarar veren desteklemeler yerine genel düzenlemelerle sorunlarını halletmelerini'' istedi. 
     
</TEXT>
</DOC>
