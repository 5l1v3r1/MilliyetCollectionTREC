<DOC>
<DOCNO> 407424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur31.html </URL>
<DATE> 2005/12/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"İki uzman çavuş ve bir öğretmen tarafından kaçırıldım" 
</HEADLINE>
<TEXT>

     Van’ın Başkale İlçesi’nde yaşayan Sabri Yağızer, iki uzman çavuş ve bir öğretmen tarafından kaçırıldığı iddiasıyla savcılığa suç duyurusunda bulundu. 
     Başkale Belediyesi Halkla İlişkiler Birimi sorumlusu Sabri Yağızer, AA muhabirine yaptığı açıklamada, 24 Aralık tarihinde saat 00.30 sıralarında akrabası olan Ç.Y’nin eve geldiğini ve dışarıda 
     bekleyen üç arkadaşının kendisiyle görüşmek istediğini söyledi. 
     Görüşmek üzere akrabasıyla birlikte uzman çavuş G.Ç ve M.U. ile öğretmen C.A’nın içinde bulunduğu otomobile bindiğini belirten Sabri Yağızer, şöyle devam etti 
     "Otomobille ilçenin 5 kilometre dışına çıktık. Amcamın oğlu T.Y’yi aramamı istediler. Ben de ’siz arayın’ dedim. Sert tavırları karşısında T.Y’yi aradım. Ancak cep telefonu kapalı olduğu için ulaşamadım. G.Ç. de aradı ve ulaşamadı. Ben de T.Y’nin evinde olduğunu ve oraya gitmemiz gerektiğini söyledim. T.Y’nin evine giderken, aracı kullanan G.Ç. telefonla başka birini aramak istedi. Ancak telefon koltuğun altına düştüğü için arabayı sağa park ederek, telefonu almak istedi. O sırada Ç.Y, mide bulantısı bahanesiyle arabadan indi. Ben de ona yardım etmek üzere araçtan indim. Ç.Y, bana ’bunlar bizi öldürecek, kaçalım’ dedi. Biz de ayrı yönlere doğru koştuk." Sabri Yağızer, uzaklaştıktan bir süre sonra amcasının oğlu olan Belediye Başkanı Ejder Yağızer’i telefonla arayarak durumu bildirdiğini ifade ederek, "Söz konusu kişilerin bizi kaçırmak istediğini söyledik. Ejder Yağızer de aracın plakasını Emniyet Müdürlüğü ekiplerine bildirerek yardım istemiş. Otomobil 2 kilometre ilerledikten sonra Emniyet Müdürlüğü ekipleri tarafından yakalandı" dedi. 
     Emniyet Müdürlüğü tarafından alınan bu kişilerin polislere yanlış bir anlaşılma olduğunu söylediklerini kaydetti. 
     Suç duyurusu üzerine savcılığa ifade veren uzman çavuş G.Ç, M.U. 
     ve öğretmen C.A’nın, alkol almak için dışarı çıktıklarını, kaçırmak gibi bir girişimlerinin olmadığını belirttikleri kaydedildi. İfadeleri alınan G.Ç, M.U. ve C.A’nın serbest bırakıldığı bildirildi. 
     
</TEXT>
</DOC>
