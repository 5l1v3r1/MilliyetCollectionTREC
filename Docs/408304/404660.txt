<DOC>
<DOCNO> 404660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/19/son/sondun26.html </URL>
<DATE> 2005/12/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Der Spiegel Ahmedinejad, 16 yıl önce Viyana'da cinayete katıldı 
</HEADLINE>
<TEXT>

     Alman Der Spiegel dergisi, İran Cumhurbaşkanı Mahmut Ahmedinejad'ın, 16 yıl önce Avusturya'nın başkenti Viyana'da işlenen bir cinayete iştirak ettiğinden şüphe edildiğini öne sürdü. 
     Derginin haberinde, 13 Temmuz 1989 tarihinde Viyana'da sürgünde yaşayan 3 muhalif Kürt politikacının, İran'daki Kürt azınlığa daha fazla hak verilmesi konusunda 3 İranlı diplomatla görüşebilecekleri gerekçesiyle bir eve çağrılarak öldürüldüğü hatırlatıldı ve Ahmedinejad'ın olay sırasında evin önünde çevreyi kolladığının tahmin edildiği belirtildi. 
     Haberde, Ahmedinejad'ın, İran'daki eski dini lider Ayetullah Humeyni'nin ''Pasdaran'' adı verilen paramiliter devrim muhafızlarında faaliyet gösterdiği ve ''Pasdaran''a bağlı bir özel timin suikastlar düzenlediği kaydedildi. 
     Avusturya Adalet Bakanlığı'nın, bugüne kadar aydınlatılamayan cinayeti yeniden araştırmaya başladığı ifade edilen haberde, bu konuda yeni bir tanığın daha ortaya çıktığı bildirildi. 
     
</TEXT>
</DOC>
