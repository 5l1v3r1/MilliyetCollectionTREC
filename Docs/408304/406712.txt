<DOC>
<DOCNO> 406712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sonsiy09.html </URL>
<DATE> 2005/12/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bakan Koç "Kitapçıya uğradım, ay sonu cebime dokundu.." 
</HEADLINE>
<TEXT>

     Kültür ve Turizm Bakanı Atilla Koç, teknolojinin gelişmesiyle artık ilim aramak için Çin’e gitmeye gerek kalmadığını ifade ederek, "İlim, kültür ve sanat hemen yanı başımızda, yeter ki isteyelim, yani iradeli olalım" dedi. 
     Bakan Koç, Milli Kütüphane Başkanlığı’nın Ankara’daki yayınevlerinin katılımıyla düzenlediği kitap sergisinin açılışında yaptığı konuşmada, küçük bir ortamda ama manevi değeri büyük bir etkinlik gerçekleştirildiğini, kitaplarla okuyucuların buluşturulduğunu ifade etti. 
     Gelişen teknolojiye paralel olarak dünyanın küçüldüğünü, dünyanın dört bir tarafındaki kitapların internetle insanların ayağına geldiğini anlatan Koç, ilim aramak için Çin’e gitmeye gerek kalmadığını söyledi. Koç, "İlim, kültür ve sanat hemen yanı başımızda, yeter ki isteyelim, yani iradeli olalım" dedi. 
     "Bilgi toplumu olmanın temel anahtarı, hiç şüphesiz okumaktır" diyen Koç, boş zamanları değerlendirme aracı olarak düşünmeden kitap okumak gerektiğini vurguladı. 
     Batı ülkelerine gidenlerin, "otobüste, metroda bizim gibi etrafı seyretmiyorlar" dediklerini aktaran Koç, "Ben etrafı seyrettiğimizden de şüpheliyim doğrusu. Etrafı seyretseydik etrafta bu kadar pislik olmazdı. Demek ki, etrafı bilinçsizce seyretmek ancak kitap okumamakla mümkün oluyor. Etrafı bilinçli seyretmek için bile bilgiye ihtiyacımız var" diye konuştu. 
     
     "AY SONU, CEBİME DOKUNDUYSA DA..." 
     Kitapevlerinin sergilerinden kitap almanın da ötesinde kitap seyretmenin bile bir birikim olduğunu unutmayan bir gençlik yetişmesi gerektiğini dile getiren Koç, şunları kaydetti 
     "Son bir aydır kitapçılara uğramamıştım. Dün uğradım. Her ne kadar ay sonu cebime dokunduysa bile çok mutmain gönlü kanmak, içi rahatlamak oldum. Gecenin geç vaktine kadar kitap seyretmek, günün yorgunluğunu unutturdu bana. Kitap seyretmek, onları raflara yerleştirmek ve başlayış tarihini koymak, bunlar bulunmaz güzel zevklerdir, bunlar ince zevklerdir. Her şey incelikten kırılırmış ama insanoğlu kabalıktan. İnce zevki bize kitap veriyor." 
     
     KOÇ, KİTAP SATIN ALDI 
     "Biz kurdele kesmiyoruz. Problemleri çözmek için kurdeleyi çözüyoruz" sözleriyle serginin açılışını yapan Koç, yayıncıları gezerek kitapları inceledi ve bazı kitaplar satın aldı. 
     Bakan Koç, sergilenen kitapları incelerken, gazetecilerin "Orhan Pamuk’un kitaplarıyla aranız nasıl " şeklindeki sorusuna, "Ben Orhan Pamuk’un kitaplarını okudum. Orhan Pamuk yeni bir kitap yayınlamadı. 
     En son ’Kar’ değil miydi " karşılığını verdi. Koç, "Orhan Pamuk’un fikirleri hoşunuza gider mi " sorusu üzerine de, "Ben romancının romanlarını okumuşum" yanıtını verdi. 
     Milli Kütüphane Sergi Salonu’ndaki sergi, 30 Aralık Cuma gününe kadar açık kalacak. 
     
</TEXT>
</DOC>
