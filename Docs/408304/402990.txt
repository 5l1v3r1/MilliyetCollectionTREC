<DOC>
<DOCNO> 402990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun07.html </URL>
<DATE> 2005/12/13/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Lübnan'da Suriye yanlısı 6 bakanın görevi askıya alındı 
</HEADLINE>
<TEXT>

     Lünan'da Suriye yanlısı 5 Şii bakan ile 1 Hıristiyan bakan, Bakanlar Kurulu'nun BM'ye ülkedeki bir dizi siyasi cinayeti soruşturması çağrısında bulunmasının ardından kabinedeki görevlerini ''askıya aldıklarını'' ilan etti. 
     Lübnan Başbakanı Fuad Siniora, gazeteci ve milletvekili Cibran Tüeyni'nin Beyrut'ta bir bombalı saldırı sonucu öldürülmesinden birkaç saat sonra acil olarak kabine toplantısı düzenlenmesi çağrısında bulunmuştu. Hükümet, BM'ye çağrıda bulunarak 14 Şubat'ta eski başbakan Refik Hariri sanıklarını yargılamak amacıyla ''uluslararası mahiyeti olan'' bir mahkeme oluşturmasını istemişti. Hükümet ayrıca meclisten son 14 ay içinde düzenlenen tüm saldırıları soruşturmasını da talep etmişti. 
     Konuya ilişkin basına açıklamada bulunan Hizbullah Enerji Bakanı Muhammed Fneiş, hükümetten istifa etmediklerini, Lünban'daki siyasi yönetimin karar alma aşamasında olduğu sırada kabinedeki üyeliklerini askıya aldıklarını belirtti. Fneiş, ''Tüm Suriye dosyalarının uluslararası incelemeye açılmasına ve Lübnan'ın egemenliğinden vazgeçilmesine karşıyız'' diye konuştu. 
     Fneiş'in dışında, Şii bakanlar Dışişleri Bakanı Fevzi Salluh, Hizbullah'ın Çalışma Bakanı Trad Hamadeh ve Şii Emel grubuna mensup 2 bakan bulunuyor. Ayrıca Suriye yanlısı Lübnan Devlet Başkanı Emile Lahoud'a yakınlığıyla bilinen Hıristiyan Çevre Bakanı Yakub Sarraf da görevlerini askıya aldıklarını ilan eden bakanlar arasında bulunuyor. 
     
</TEXT>
</DOC>
