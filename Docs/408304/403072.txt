<DOC>
<DOCNO> 403072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko39.html </URL>
<DATE> 2005/12/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yıldırım Kayıtdışı telefonlarda amaç telefonları kapatmak değil 
</HEADLINE>
<TEXT>

     Ulaştırma Bakanı Binali Yıldırım, önümüzdeki 10 yılda AR-GE'nin payını GSMH'nin yüzde 1.7'sine çıkarmayı hedeflediklerini bildirdi. 
     Yıldırım, Vestel'in insansız uçak üretimi projesiyle ilgili olarak Zorlu Grubu Yönetim Kurulu Başkanı Ahmet Zorlu ve Vestel İcra Kurulu Üyesi Cengiz Ultav ile görüştü. 
     Basına kapalı olarak gerçekleşen görüşmenin ardından düzenlenen toplantıda konuşan Yıldırım, Telekomünikasyon Kurumu ile birlikte AR-GE, bilişim teknolojileri konusunda İstanbul'da faaliyet gösteren firmaları ziyaret etmeye karar verdiklerini söyledi. 
     İlk ziyareti Zorlu Grubu'na yaptıklarını belirten Yıldırım, Vestel'in insansız uçak üretimi projesi hakkında teknik bilgi aldıklarını kaydetti. 
     Geçtiğimiz yıldan itibaren AR-GE bütçesine 450 milyon YTL kaynak ayırdıklarını ifade eden Yıldırım, önümüzdeki 10 yıl içinde AR-GE'nin payını GSMH'nin yüzde 1.7'sine çıkarmaya hedeflediklerini bildirdi. 
     Bu yıl, 250 milyon YTL daha ilave ettiklerini, bunun sonraki yıllarda böyle devam edeceğini dile getiren Yıldırım, firmaların bu alanı görüp önemli yatırıma girmiş olmalarının çok büyük gelişme olduğunu söyledi. 
     Yıldırım, şöyle dedi 
     ''Düşünmekte olduğumuz şeylerin burada başlanıp sonuçlandırılma noktasına getirilmiş olması, bir kez daha özel sektörün devletten ne kadar daha ileri öngörüde olduğunu ortaya çıkardı. Bizim idare olarak bundan sonraki görevimiz, bu tür faaliyetleri uluslararası arenada tanıtmak, gerekirse daha da ileriye götürmek için gerekli moral ve maddi teşviki sağlamaktır.'' Terörün küresel anlamda bütün ülkelerin başının belası olduğunu ifade eden Yıldırım, teröre açık umumi alanları, ülkenin her karış toprağını çok iyi kontrol etmek gerektiğinin altını çizdi. 
     Yıldırım, bunu yaparken de teknolojiden yararlanmak gerektiğine işaret ederek, bilişim teknolojisi ile bunun yapılabileceğini kaydetti. 
     Vestel'in yüksek teknolojiyle ilgili yeni bir alana girmeye karar verdiğini belirten Yıldırım, bunun heyecanlandırıcı bir gelişme olduğunu söyledi. 
     Yıldırım, bir gazetecinin Telsim ihalesine ilişkin sorusu üzerine, verilen rakamın oldukça iyi olduğunu, ihaleyi kazanan firmanın da dünyanın 26 ülkesinde operasyonu bulunduğunu bildirdi. 
     Bakan Yıldırım, bu gelişmenin sektöre önemli hareketlenme getireceğini belirterek, daha fazla katma değerli hizmetlerin vatandaşlar lehine üretileceği beklentisi içinde olduklarını dile getirdi. 
     
     KAYIT DIŞI CEP TELEFONLARI 
     Yıldırım, kayıt dışı cep telefonlarına ilişkin soru üzerine de telefonların kayıt altına alınması için sürenin bugün sona erdiğini hatırlatarak, bayi önlerinde oluşan kuyrukların nedenine ilişkin olarak şunları kaydetti 
     ''Bunlara gerek yok. Sadece elindeki cihazla gelen çağrıya cevap vermesi yeterli oluyor. Ama bizim insanımız sağlamcıdır. Gözümle göreyim, anlayayım diyor. Bilişimin farklı bir yanı var, bu sektör birçok şeyi uzaktan halleder. Buna bizim adapte olmamız biraz zaman alacak. Yavaş yavaş Türk toplumu yeniliklere açık olduğu için bunlara uyum sağlayacaktır.'' Yıldırım, amacın, insanların telefonunu kapatıp onları mağdur etmek olmadığını vurgulayarak, onların üzerindeki şaibeyi kaldırmak için ne yapmak gerekiyorsa yapılacağını bildirdi. 
     
     ''ARTIK ÜRETİM DEĞİL YAZILIM ÖNEMLİ'' 
     Zorlu Grubu Yönetim Kurulu Başkanı Ahmet Nazif Zorlu da grubun Türkiye'de AR-GE çalışmalarına en çok önem veren grup olduğunu belirterek, şu an bünyelerinde bu alanda 550 mühendisin çalıştığını söyledi. 
     Türkiye'de artık bundan sonra üretimin değil, yazılımın önemli olacağını altını çizen Zorlu, ileriye yönelik bu tür gelişmelerin olmadan gelişme kaydedilemeyeceğini kaydetti. 
     Zorlu Grubu'nun teknolojiye yatırımlarını 5 yıl önce başlattığını ifade eden Zorlu, bugün rakiplerine yazılım sattıklarına işaret etti. 
     Hindistan'ın 2008 yılında 50 milyar dolar yazılım satacağından bahsedildiğini aktaran Zorlu, ''Biz maalesef bunu yıllar önce başlatamamışız, ancak Zorlu Grubu olarak buna başladık. Bu konuyu önemsiyoruz ve buna devam edeceğiz'' dedi. 
     Vestel İcra Kurulu Üyesi Cengiz Ultav da insansız uçak modelinin ne zaman görüleceğinin sorulması üzerine sürecin devam ettiğini söyledi. 
     Vestel'in, güvenliğin bir tüketici konusu olduğunun farkında bulunduğunu aktaran Ultav, ''Güvenliği herkes talep ediyor. Hedeflediğimiz alanlardan biri güvenlik cihazlarıdır. Vestel olarak girmeyi düşündüğümüz alandan biri budur. Burada belirli ürünleri yaptık, laboratuvardan çıkmış durumda, ürünleştirme aşamasında...'' diye konuştu. 
     
</TEXT>
</DOC>
