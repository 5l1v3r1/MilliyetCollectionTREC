<DOC>
<DOCNO> 408219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/31/son/soneko03.html </URL>
<DATE> 2005/12/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yarın artık sadece YTL olacak 
</HEADLINE>
<TEXT>

     Türk Lirası TL banknot ve madeni paralar yarından itibaren tedavülden kalkacak. 
     Yarından sonra artık sadece Yeni Türk Lirası YTL ve Yeni Kuruşlar YKr kullanılacak. 
     Yeni yıl ile birlikte artık bütün ödemeler sadece Yeni Türk Lirası ile yapılacak. 
     Türk Lirası banknotlar 10 yıl, madeni paralar ise sadece 1 yıl boyunca Merkez Bankası ve Ziraat Bankası şubelerinde değiştirilebilecek. 
     Ayrıca yine 1 Ocak 2006'dan itibaren ödeme emirleri, kıymetli evraklar, sözleşmeler ve diğer tüm belgeler sadece YTL üzerinden düzenlenecek. 
     İşyerleri 1 Ocak 2006'dan itibaren tarife ve etiketlerinde çift fiyat göstermede zorunlu olmayacak, fiyatların sadece YTL üzerinden gösterilmesi yeterli olacak. 
     
     ''YENİ'' İBARESİ KALKACAK 
     Bu arada, yarından itibaren sadece YTL'nin kullanılmasına başlanması ile birlikte, Bakanlar Kurulu tarafından belirlenecek bir tarihte, YTL'deki ''yeni'' ibaresi kaldırılacak. 
     YTL'deki ''Yeni'' ibaresinin kaldırılması sonucunda Türkiye tekrar ''TL'' ye geçmiş olacak. 
     
     MADENİ PARALAR 
     Yeni Türk Lirası YTL banknot ve madeni paraların tek başına dolaşımda olacağı yarın, Türk Lirası TL madeni paralar da tedavülden kalkacak. 
     Dolaşımdaki paranın YTL'ye dönüşüm oranı, 23 Aralık 2005 itibarıyla yüzde 95.39 düzeyinde bulunuyor. 
     Türk Lirası madeni paraların, 2004 yıl sonuna göre tutar olarak sadece yüzde 46.35'i dolaşımdan çekilmiş durumda. 
     Tedavülden kalkacak TL madeni paralar ''1 Ocak 2006'dan'' itibaren bir yıl süre ile Merkez Bankası ve Ziraat Bankası şubelerinde değiştirilebilecek. 2006 yılı sonunda ise eski madeni paralar tamamen hükümsüz hale gelecek. 
     
</TEXT>
</DOC>
