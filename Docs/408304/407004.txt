<DOC>
<DOCNO> 407004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko33.html </URL>
<DATE> 2005/12/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fly Air, Şanlıurfa uçuşlarına başladı... 
</HEADLINE>
<TEXT>

     Fly Air, İstanbul'dan Şanlıurfa'ya karşılıklı uçak seferlerine başladı. 
     İstanbul'daki hava muhalefeti nedeniyle, Şanlıurfa Havaalanı'na 25 dakika rötarla ulaşan Fly Air'e ait EMB-48 tipi yolcu uçağını Vali Şemsettin Uzun, Belediye Başkanı Ahmet Eşref Fakıbaba, 20. Zırhlı Tugay Komutanı Tuğgeneral Mehmet Tevfik Bedük ve diğer yetkililer karşıladı. 
     Fly Air Yönetim Kurulu Başkanı Mehmet Hasançebi ve Genel Müdür Yardımcısı Cengiz Bora da karşılıklı uçuşların başlaması dolayısıyla ilk uçakla Şanlıurfa'ya geldi. 
     Havaalanındaki kokteylin ardından gazetecilerin sorularını yanıtlayan Vali Uzun, Fly Air'in Şanlıurfa seferlerine başlamasından duyduğu memnuniyeti dile getirdi. 
     Uzun zamandır özel hava yolu şirketlerinin Şanlıurfa'ya sefer düzenlemesini beklediklerini aktaran Uzun, Fly Air'in bu alanda önemli bir boşluğu kapattığını kaydetti. 
     Fly Air Yönetim Kurulu Başkanı Mehmet Hasançebi ise ''Fly Air olarak her zaman ilklere imza atıyoruz'' dedi. 
     Daha öncede Trabzon ve Mardin'e karşılıklı uçak seferlerini başlattıklarını aktaran Hasançebi, 48 yolcu kapasiteli uçaklarıyla Türkiye'nin her noktasına uçuş yapabilecek durumda olduklarını söyledi. 
     Şanlıurfa'ya daha önce de sefer düzenlemeyi düşündüklerini, ancak bir türlü bunu gerçekleştiremediklerini ifade eden Hasançebi, şöyle devam etti 
     ''Fiyattan çok önemli olan Şanlıurfa'ya uçmaktı. Şimdilik haftada 3 gün karşılıklı uçuşlar düzenleyeceğimiz Şanlıurfa'ya, ilerleyen günlerde haftanın 7 günü seferler düzenlemek istiyoruz. Yeni uçaklarımızla ekonomik fiyatlarla ülkemizin her yerine uçuyoruz. Fly Air olarak her zaman ilklere imza atıyoruz. Yarın da Isparta'ya karşılıklı uçuşlarımız başlıyor.'' Fly Air Genel Müdür Yardımcısı Cengiz Bora da Şanlıurfa-İstanbul arasındaki karşılıklı uçak seferlerini, promosyon amaçlı bir süre 99 YTL'ye gerçekleştireceklerini belirtti. 
     Kısa bir süre sonra bilet fiyatlarını 159 YTL yükselteceklerini ifade eden Bora, Şanlıurfa-İstanbul arasındaki karşılıklı seferlerin Salı, Perşembe ve Cumartesi günleri gerçekleşeceğini kaydetti. 
     
</TEXT>
</DOC>
