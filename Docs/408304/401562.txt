<DOC>
<DOCNO> 401562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/spor/spo06.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerden ay - yıldıza prova 
</HEADLINE>
<TEXT>



Fatih Terim'in programında yer alan "Geniş Tabanlı A Milli Takım"ın Antalya kampı dün yapılan yarım saatlik hafif antrenmanın ardından sona erdi. Üç gün süren kamp sonunda genel bir değerlendirme yapan Milli Takımlar Teknik Direktörü Fatih Terim, amaçlarının 70 milyonluk bir ülkede en az 70 yıldız oyuncuyu Türk futboluna kazandırmak olduğunu belirterek, "Bu üç günlük süre içinde Avrupa'da fırtına gibi estiğimiz günlerin heyecanını yeniden yaşadım"dedi. 
Türk futboluna ivme kazandıracak pırıl pırıl bir kadronun yolda olduğunu söyleyen Terim, konuşmasını şöyle sürdürdü "Türk futbolunun geleceği emin ellerde. Teknik heyetimiz ikinci ve üçüncü ligleri titizlikle tarayarak yeni yıldızlar bulacak ve kısa sürede hazır hale getirecek. 3-5 Ocak tarihlerinde yine Antalya'da Ümitler Turnuvası düzenlenecek. Bu organizasyonun ardından Almanya'ya gidilerek oradaki yetenekli Türk gençleri hakkında da rapor hazırlanacak." 



</TEXT>
</DOC>
