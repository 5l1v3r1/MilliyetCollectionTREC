<DOC>
<DOCNO> 402573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonyas01.html </URL>
<DATE> 2005/12/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
'Babam ve Oğlum'un 'Deniz'i Ege'yi tanıyalım 
</HEADLINE>
<TEXT>

     Büyük bir reklam kampanyası yürütülmemesine rağmen ''fısıltı gazetesi'' yoluyla büyük bir seyirci kitlesine ulaşan ''Babam ve Oğlum'' adlı filmde ''Deniz''i canlandıran minik Ege, filmin yönetmeni Çağan Irmak'ı örnek alıyor. 
     Ege Tanman, Bursa'nın merkez Yıldırım İlçesi'nde, Peyami Safa İlköğretim Okulu'nda 44 kişilik bir sınıfta öğrenimini sürdürüyor. İkinci sınıfa giden Ege'nin ablası Naz ise aynı okulda 8. sınıfta okuyor. 
     Oynadığı diziler ve filmdeki başarısıyla okul arkadaşlarının gözbebeği olan Ege Tanman, gösterilen ilgiye rağmen şımarmaması ve derslerdeki başarısıyla da öğretmenlerinin takdirini kazanıyor. 
     Ege Tanman, filmde rol almaktan duyduğu mutluluğu dile getirirken, ''Çağan abi, beni yönetmen yardımcısı olarak yanına alacağını söyledi. Ayrıca Mars'a gitmek, Marslıları araştırmak istiyorum. Büyüyünce ya yönetmen ya da bilim adamı olmak istiyorum'' diye konuştu. 
     Filmde en beğenerek oynadığı sahnenin, kovboy hayali sahnesi olduğunu belirten Ege, final sahnesinde ise çok duygulandığını söyledi. 
     Ege Tanman, bombaların patladığını zannettiği için Kurtuluş Savaşı sahnesinde çok korktuğunu bildirerek, ''Atatürk'ü çok seviyorum. Atatürk buraya gelse ne isterse verirdim. İsterse canımı verirdim'' dedi. 
     Ege Tanman'ın sınıf arkadaşları da filmi çok sevdiklerini, bazı sahnelerde ağladıklarını söylediler. Bazı arkadaşları ise Ege'nin yerinde olmak istediklerini belirterek, ''Ege'nin yerinde olsaydım çok çalışırdım, kazandığım paraları bankaya yatırırdım'' dediler. 
     Minik oyuncunun öğretmeni Faruk Altun ise Ege'nin zeki, hayal gücü çok yüksek bir çocuk olduğunu, gezegenlerle ilgili sorular sorduğunu söyledi. 
     
</TEXT>
</DOC>
