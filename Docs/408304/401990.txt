<DOC>
<DOCNO> 401990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sondun27.html </URL>
<DATE> 2005/12/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CIA'in ana üssü Polonya'da 
</HEADLINE>
<TEXT>

     İnsan hakları izleme örgütü ''Human Rights Watch'', Polonya'nın, Amerikan istihbarat örgütü CIA'nın Avrupa'daki gözaltı merkezleri ağının kalbi olduğunu yineledi. 
     İnsan hakları örgütünün önde gelen uzmanlarından Marc Garlasco, Polonya'da yayımlanan ''Gazeta Wyborcza'' gazetesine verdiği demeçte, ''Polonya'nın Avrupa'daki CIA sorgulamalarında ana üs olduğunu, Romanya'nın ise daha çok gözaltındaki kişilerin naklinde rol oynadığını'' söyledi. 
     Garlasco, CIA'nın Polonya'da 2 gözaltı merkezi kurduğunu ve bunun geçen ay Washington Post gazetesinde haber olmasından kısa bir süre sonra kapatıldığını bildirdi. Garlasco, iddiaları, CIA kaynakları ile insan hakları izleme örgütünün elde ettiği diğer belgelere dayandırdığını söyledi. 
     Marc Garlasco, 25 önemli terör zanlısının Polonya'nın kuzeyindeki Szymany'de bulunan eski bir askeri havaalanı yakınında ve ülkenin güneyindeki daha büyük başka bir tesiste sorgulandıklarını kaydetti. 
     CIA'nın Polonya ve Romanya'da gizli gözaltı merkezleri olduğu iddiaları, hem ABD'de hem de Avrupa'da büyük tartışmalara neden olmuştu. AB konuyla ilgili soruşturma başlatmış, Polonya'da işbirliğine hazır olduğunu belirtmişti. 
     
</TEXT>
</DOC>
