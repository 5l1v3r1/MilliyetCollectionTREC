<DOC>
<DOCNO> 404053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo03.html </URL>
<DATE> 2005/12/16/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Türk futbolunda kara tablo... Devler Ligi'ne tek takımla katılabiliriz 
</HEADLINE>
<TEXT>

     Fenerbahçe’nin ardından Beşiktaş da Avrupa’ya veda edince, UEFA sıralamasında 13.’lüğe geriledik. Devler Ligi’ne tek takımla katılabiliriz 
     
     Beklenti büyüktü 

     Baharı görmeden Avrupa Kupaları’na veda eden Türkiye’nin durumu iç karartıcı... Trabzon’un Famagusta ve Galatasaray’ın Tromso karşısındaki şok elenmeleriyle sezona kötü bir başlangıç yapan Türkiye tüm umudunu Fenerbahçe ve Beşiktaş’a bağlamıştı. Özellikle 70 milyon Euro’luk bütçesiyle Şampiyonlar Ligi’ne giren Sarı-Lacivertliler’den beklenti büyüktü. Ancak grubunu 4 puanla sonuncu tamamlayan Fenerbahçe’nin ardından Beşiktaş da UEFA Kupası’na havlu atınca Avrupa’da tutunacak dal kalmadı. 
     
     2007-2008 tehlikesi 

     UEFA sıralamasında 26.166 puanla 13. sıraya gerileyen Türkiye, Avrupa’da takımı kalmadığı için bu puana bir katkı alamayacak. Ancak ikişer takımı UEFA Kupası’nda devam eden 15. Romanya ve 16. İsviçre klasmanda Türkiye’yi geride bırakabilir. Bu da ülkemiz açısından 2007-2008 sezonu ve sonrası için büyük tehlike oluşturuyor. Çünkü Türkiye 16. sıraya gerilerse Devler Ligi’ne tek takım gönderecek ve bu ekip ön eleme oynayacak. 17.’liğe düşmesi ise bu organizasyona katılacak takımın 2 ön eleme oynaması anlamına geliyor. 
     Son Durum 
     
     Ülkeler Puanı Takım Sayısı 

     1.İspanya 66.463 6 7. 
     2.İtalya 61.874 7 7. 
     3.İngiltere 59.626 5 7. 
     4.Fransa 47.1 6 8. 
     5.Almanya 45.364 6 8. 
     6.Portekiz 43.041 1 6. 
     7.Hollanda 40.164 4 6. 
     8.Yunanistan 32.081 0 6. 
     9.Belçika 30.250 1 4. 
     10.İskoçya 29.875 1 4. 
     11.Rusya 29.583 2 4. 
     12.Ukrayna 26.350 1 4. 
     13.TÜRKİYE 26.166 0 4. 
     14.Çek Cum. 26.075 1 4. 
     15.Romanya 24.457 2 3. 
     16.İsviçre 23.125 2 4. 

     
</TEXT>
</DOC>
