<DOC>
<DOCNO> 400479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sonsiy10.html </URL>
<DATE> 2005/12/04/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Gül, Halilzad ve Haşimi görüşmesinde yaşananlar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, bütün unsurların Irak'ın kuruluşunda yerini alması gerektiğini belirterek, "Daha önceki seçime katılmayanların bu seçime katılıp siyasi mücadele içerisinde söyleyeceklerini söylemesi ve Irak'ın kuruluşunda rol alması gerekir" dedi. 
     Gül, Conrad Otel'de, ABD'nin Bağdat Büyükelçisi Zalmay Halilzad'ı kabul ederek, yaklaşık 1 saat 15 dakika görüştü. 
     Görüşmenin ardından Halilzad ve Irak'taki Sünni toplumunun temsilcisi Tarık Haşimi ile ortak basın açıklaması yapan Gül, Irak'ın Türkiye'nin komşu ülkesi olduğunu ve burada önemli olaylar yaşandığını belirtti. 
     Gül, 15 Aralık'ta Irak'ta seçimlerin yapılacağını belirterek, "Türkiye'nin arzusu, siyasi birliğini, toprak bütünlüğünü koruyacak demokratik bir Irak'ın ortaya çıkması, kendi halkı ve komşularıyla barışık bir Irak'ın oluşması. Bu süreç için önemli bir adım 15 Aralık'ta atılacak" dedi. 
     Bakan Gül, konuşmasını İngilizceye çeviren görevlinin eksik çeviri yapması üzerine, "Dediklerimi tam tercüme edin" diye uyarıda bulundu. 
     
     SÜNNİ GRUPLARIN SİYASİ SÜRECE KATILMASI 

     Gül, Irak'ta Anayasa referandumunun daha önce yapıldığını ve buna göre de bir Meclis'in ortaya çıkacağını belirterek, şunları kaydetti 
     "Bu Meclis Irak'ı yeniden kuracak. Irak yeniden kurulurken Irak'ın bütün unsurlarının bu kuruluşta tam yerini alması gerekmektedir. Daha önceki seçimlerde, referandumda bazı gruplar, özellikle Sünni gruplar seçimlere katılmamışlardır. Bu Meclis, Irak'ın geleceğini tayin edecek bir Meclis olacağı için, Irak'taki bütün unsurları, Irak halkını en iyi şekilde yansıtması gerekmektedir. Daha önceki seçime katılmayanların bu seçime katılıp siyasi mücadele içerisinde söyleyeceklerini söylemesi ve Irak'ın kuruluşunda rol alması gerekir. Biz Türkiye olarak bütün gruplarla yakın görüşme içindeyiz. Hiçbir ayrım yapmadan Irak'ın bütün unsurlarıyla Araplar, Şiiler, Sünniler, Türkler, Kürtler hiçbir ayrım yapmadan hepsiyle bu yakın temas içerisinde, hepsine bu vizyonumuzu anlatıyoruz. Bir süreden beri daha önce seçime katılmamış olan çeşitli Sünni gruplarla da görüşmeler yapılıp, onların da bu siyasi sürecin içerisine katılmalarıyla ilgili İstanbul'da çalışmalar yapılmaktadır." Bütün o farklı grupların İstanbul'da olduğunu, ancak onların temsilcisi olarak da Tarık Haşimi'nin burada bulunduğunu belirten Gül, Halilzad'ın dün akşam Bağdat'tan gelerek bu görüşmelere katıldığını ve bugün de bu görüşmelerin sürdüğünü söyledi. 
     Gül, "Bu süreç nasıl en iyi şekilde tamamlanır ve herkesin Irak'ın kuruluşunda en iyi şekilde temsil edilebilmeleri için seçimlere katılır, bunlar görüşülmüştür. Bizim bütün arzumuz Irak'ta bu acıların dinmesi, yeni Irak'ın, yani demokratik, siyasi birliğini, toprak bütünlüğünü muhafaza eden, kendi halkıyla ve komşularıyla barışık bir Irak'ın bir an önce en iyi şekilde yerini alması. Bu bir süreçtir. Bu sürece Türkiye olarak elimizden gelen katkıyı vermeye devam edeceğiz" dedi. 
     ABD'nin Bağdat Büyükelçisi Zalmay Halilzad, Iraklı liderlere Irak'taki tüm grupların önümüzdeki seçimlere katılmaları konusunda ABD'nin elinden gelen tüm gayreti gösterme kararlılığında olduğunu ilettiğini bildirdi. Halilzad, "Irak'ın geleceği Iraklılar tarafından belirlenecektir" dedi. 
     
     IRAK'IN, KOMŞULARININ DESTEĞİNE İHTİYACI VAR 

     Irak'ın zor bir geçiş döneminde olduğunu ve bu zor dönemde başarılı olabilmek için komşu ve bölge ülkelerinin desteğine ihtiyacı bulunduğunu belirten Halilzad, Gül'ün Türkiye'nin Irak'a önümüzdeki dönemde de yardımcı olacağı yönündeki açıklaması için de teşekkür ettiğini söyledi. 
     Halilzad, Irak'ın başarılı olabilmesi için sadece komşu ve bölge ülkelerinin desteğinin değil, aynı zamanda Irak içindeki unsunların da işbirliği yaklaşımında olması gerektiğini ifade etti. 
     
     GÖRÜŞMELERDE ELE ALINAN KONULAR 

     Bugünkü görüşmelerde, seçimlere ilişkin konuları ve ABD'nin Irak politikasını ele aldıklarını belirten Halilzad, "çok olumlu ve açık sözlü" görüşmeler olduğunu söyledi. 
     Halilzad, "Iraklı liderlere, başta daha önceki seçimlere katılamamış gruplar olmak üzere, Irak'taki tüm grupların önümüzdeki seçimlere katılmaları konusunda ABD'nin elinden gelen tüm gayreti gösterme kararlılığında olduğunu ilettim" dedi. 
     Bu görüşmelerin bir sürecin parçası olduğunu, bunu önümüzdeki günlerde ve haftalarda da sürdüreceklerini ifade eden Halilzad, şunları kaydetti 
     "Biz kendi ayakları üzerinde durabilecek bir Irak'ın bir an önce ortaya çıkmasını istiyoruz. Bunun olabilmesi için de en başta Irak'ın üç ana unsurunun, yani Sünni Araplar, Şii Araplar ve Kürtlerin önümüzdeki döneme yönelik bir yol haritası üzerinde işbirliği ve anlayış birliği sağlamaları gerekir. Tüm Iraklıların insan haklarına saygı duyulması gerekir. Yeterlilik düzeyine ulaşmış, tüm Iraklıların güvenini kazanmış ulusal güvenlik kurumlarının yerleşmesi gerekir. Tüm Irak halkına yeni ekonomik fırsatlar sunmak gerekir. ABD Irak'ta başarıya ulaşma konusunda kararlıdır. Irak'ın başarısı için kararlıdır. Sadece Irak'ın iç barışının değil, komşularıyla olan münasebetlerinin de iyileşmesi yönünde kararlıdır." 
     
     "300 IRAKLI TUTUKLU SERBEST BIRAKILDI" 

     Halilzad, Irak'ta kalıcı askeri üsler öngörmediklerini, Irak'ın doğal zenginliklerinin tüm Irak halkının olduğunu düşündüklerini ifade ederek, "Irak'ın başarısının bizim başarımız olduğu inancındayız. Başarılı olmuş bir Irak, dünyanın geleceği açısından da büyük önemi olan Genişletilmiş Ortadoğu Projesi'nin başarısı açısından da önem taşımaktadır" dedi. 
     Bugün yaklaşık 300 Iraklı tutukluyu serbet bıraktıklarını da bildiren Halilzad, bunun koalisyon ile Irak hükümeti arasında alınmış bir karar olduğunu söyledi. 
     Halilzad, sözlerini "Irak'ın geleceği Iraklılar tarafından belirlenecektir" diyerek tamamladı. 
     
     SEÇİMLERDE ADAYIZ 

     Irak Sünni Toplum Temsilcisi Tarık Haşimi, Irak'ta yapılacak seçimlere katılacaklarını açıkladı. 
     Haşimi, Dışişleri Bakanı Abdullah Gül ve ABD'nin Bağdat Büyükelçisi Zalmay Halilzad'ın düzenlediği ortak basın toplantısında yaptığı konuşmada, sağladığı yapıcı ve yararlı görüşmeler, konukseverlik ve Irak halkının yaşadığı zorlu dönemde verdiği destekten dolayı Türk Hükümeti'ne teşekkür etti. 
     Bugünkü görüşmelerde çok önemli konuları ele aldıklarını, bunların başında da güvenlik konusunun geldiğini ifade eden Haşimi, ''Biz görüş ve taleplerimizi çok açık biçimde ortaya koyduk. Kapsamlı harekatlara bir an önce son verilmesini istiyoruz. Çünkü bu harekatlar nedeniyle her gün çok sayıda masum insanın hayatını kaybettiğine inanıyoruz'' dedi. 
     Haşimi, ikinci olarak İçişleri Bakanlığı'nın kontrol altına alınması konusunu ele aldıklarını belirterek, ''Çünkü Irak halkı ve Sünni Araplar, İçişleri Bakanlığı'nın uygulamalarından zarar görmektedir. Çeşitli askeri unsurların harekatlarında da aynı sorunları yaşıyoruz'' diye konuştu. 
     
     MİLLETVEKİLİ DAĞILIMI 

     Konuştukları diğer bir konunun da ''Irak Bağımsız Seçim Komisyonu''nun yapısı olduğunu belirten Haşimi, bu başlık altında ele alınan en önemli konunun Irak'ın çeşitli bölgelerinin milletvekili sayısı dağılımı olduğunu söyledi. 
     Haşimi, bu dağılımda derhal bir adalet sağlanması gerektiğini vurgulayarak, bu konuda Planlama ve Ticaret bakanlıklarının rakamlarının dikkate alınmasını istediklerini kaydetti. 
     Bunun çok önemli bir konu olduğunu ifade eden Haşimi, ''Bu Irak halkının çok ciddi bir endişe kaynağıdır'' dedi. 
     Haşimi, konuşulan konular arasında Seçim Komisyonu'nun çalışma sisteminin de yer aldığına işaret ederek, komisyonun adil, verimli ve hakkaniyete uygun bir şekilde çalışmasının kendileri için önem taşıdığını vurguladı. 
     
     ''IRAK'TAN ÇEKİLME TAKVİMİ'' 

     Kendileri tarafından dile getirilen 3. konunun ise Irak'tan çekilmeye ilişkin takvimin ortaya konulması olduğuna dikkat çeken Haşimi, ''Bu, Irak ordusunun yeniden yapılandırılması ve göreve başlamasına ilişkin bir takvimle ilişkilendirilebilir. Biz bu konunun bütün Irak meselesinin çözümü için çok büyük önem taşıdığını düşünüyoruz'' diye konuştu. 
     Haşimi, Büyükelçi Halilzad'ın görüşlerine gösterdiği açık yaklaşım ile görüş ve endişelerini bir an önce ele alma konusunda gösterdiği niyete teşekkür etti. 
     
     ''GÖRÜŞMELERİN DEVAMI BAĞDAT'TA'' 

     Bu görüşmelerin devamının Bağdat'ta sürdürüleceğini ifade eden Haşimi, şunları kaydetti 
     ''Umuyoruz ki tüm bu sorunlar kısa süre içinde bir çözüme kavuşur. Biz Irak halkının bir parçasıyız. Irak Sünni toplumunun temsilcileriyiz. Önümüzdeki 12 gün içinde gerçekleşecek seçimlere katılmak istediğimizi sizinle paylaşabilirim. Önümüzdeki dönemde oluşacak parlamentoda da temsil edilmek istiyoruz, bir sonraki hükümetin de bir parçası olmak istiyoruz. Siyasi süreçte hakkımıza uygun, önemli, özel bir rol sahibi olmak istiyoruz. Ama bütün bunların sağlanabilmesi için önce buna müsait bir ortamın oluşması gerekir. ABD yönetimi bizim endişelerimizi ve görüşlerimizi tam olarak anlayamadığı müddetçe, bu hedeflerimizin hiçbirisine ulaşmak mümkün olmayacaktır.'' Tekrar söz alan Dışişleri Bakanı Abdullah Gül de ''Bu bir süreç. İnşallah 15 Aralık'ta yeni seçimlerle birlikte yeni Irak'ın kurulması çok daha sıhhatli bir biçimde gerçekleşir'' dedi. 
     Görüşmede basın mensuplarının soru sormasına izin verilmedi. 
     
</TEXT>
</DOC>
