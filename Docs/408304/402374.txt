<DOC>
<DOCNO> 402374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sontur22.html </URL>
<DATE> 2005/12/10/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Şanlıurfa'da suçlar işlenmeden önlenmeye çalışılıyor... 
</HEADLINE>
<TEXT>

     Şanlıurfa Emniyet Müdürü Kutlay Çelik, Şanlıurfa polisinin, suçların işlenmeden önlenmesine yönelik çalışma gerçekleştirdiğini söyledi. 
     Çelik, ilde görev yapan basın mensuplarına polis evinde verdiği yemekte, Türkiye'nin en kalabalık illerinden biri olan Şanlıurfa'da, polisin planlı, programlı ve azimli çalışmaları sonucu asayiş olaylarının giderek azalma gösterdiğini belirtti. 
     Çelik, yılın 11 aylık bölümünde kaçak silah yakalama oranında Şanlıurfa'nın Türkiye genelinde ilk sırada yer aldığını bildirdi. 
     Bu sürede 268 tabanca, 50 uzun namlulu silah, 6 bin 173 kaçak merminin ele geçirildiğini, yol aramalarında da 108 ruhsatsız tabanca ve 2 uzun namlulu silahın yakalandığını belirten Çelik, ''2003 yılında meydana gelen 15 cinayetin 14'ü aydınlandı. 2004'te 19 cinayetten biri faili meçhul kaldı. Bu yıl da şimdiye kadar 15 cinayetten 14'ünün faili yakalanarak, adli mercilere teslim edildi'' dedi. Kentte 2003 yılında toplam 799, 2004 yılında 740, 2005'te ise 516 asayiş olayının yaşandığını ifade eden Çelik, ''Nüfus artışı ve olayların karmaşıklığına rağmen asayiş olayları gittikçe azalıyor. Bu da polisin planlı programlı ve azimli çalışmasından kaynaklanıyor'' diye konuştu. 
     Yeni Türk Ceza Kanunu'ndaki değişikliklerin ardından bazı olaylarda yakalanan faillerin ceza almamasına da değinen Çelik, sözlerini şöyle sürdürdü 
     ''Ancak Şanlıurfa polisi mazeret üretmeden üzerine düşeni yerine getirerek, suçluları adalete teslim etmeye devam ediyor. Şanlıurfa polisi üzerine düşeni hakkıyla yerine getirmek için suçların işlenmeden önce önlenmesine yönelik çalışmalar gerçekleştiriyor. Bir yerde polisin çalışıp çalışmamasını anlamak için yaşanan olayların faili meçhul kalıp kalmadığına bakmak lazım.'' 
     
     80 BİN ÇOCUĞA EĞİTİM 
     Şanlıurfa Emniyet Müdürlüğü'nün vatandaşların can ve mal güvenliğini sağlamanın yanı sıra kültürel ve sportif faaliyetler gerçekleştirdiğini de bildiren Çelik, 3 yıldan bu yana sokakta çalışan veya yaşayan ve ileri ki yıllarda suça meyilli olabilecek çocuklara yönelik eğitim çalışması gerçekleştirdiklerini kaydetti. 
     Bu kapsamda her hafta sonu bin 500 çocuğa polis evinde, kişisel bakım ve temizlik, insan, hayvan ve ağaç sevgisi gibi konularda eğitim verildiğini,sinema izlettirildiğini anlatan Çelik, bu şekilde çocukları topluma kazandırmaya çalıştıklarını söyledi. 
     Çelik, bu çalışmalar çerçevesinde şimdiye kadar yaklaşık 80 bin çocuğa eğitim verildiğini de sözlerine ekledi. 
     
</TEXT>
</DOC>
