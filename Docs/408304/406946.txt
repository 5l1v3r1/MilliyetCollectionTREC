<DOC>
<DOCNO> 406946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun17.html </URL>
<DATE> 2005/12/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Nükleer enerji, İngilizleri ikiye böldü 
</HEADLINE>
<TEXT>

     İngiltere'de hükümetin yeni nükleer tesisler yaparak nükleer santrallardan elde edilen enerjiyi artırma çabası halkı ikiye böldü. 
     The Guardian gazetesinin ICM araştırma kurumuna yaptırdığı araştırmanın sonuçlarına göre, İngilizlerin yüzde 48'i yeni nükleer tesis yapılmasına karşı çıkarken, yüzde 45'i bu fikri destekledi. Katılımcıların yüzde 7'si görüş belirtmedi. 
     Araştırmanın sonucu, nükleer tesis yapımına erkeklerin çok daha fazla destek verdiğini de gösterdi. Erkeklerin yüzde 57'si yeni nükleer tesislere ''Evet'' derken, bu oran kadınlar arasında yüzde 33'te kaldı. 
     Farklı partilerin yandaşlarının nükleer tesislere desteği de farklı sonuç verdi. Ana muhalefet Muhafazakar Parti'nin seçmeni arasında destek yüzde 56'ya çıkarken, iktidardaki İşçi Partisi seçmeninin desteği yüzde 48 olarak belirlendi. 
     İngiltere'de halen elektrik enerjisinin yüzde 19'u nükleer enerji santrallarında üretiliyor. Ülkedeki 14 nükleer tesisten bazıları eskidikleri için yakın zamanda üretimi durdurmak zorunda kalacak. Bu santralların kapatılmasıyla 2020 yılına kadar nükleer enerji oranının yüzde 7'ye gerileyeceği hesaplanıyor. Hükümet, yeni tesislerin yapımı için kamuoyunu ikna etmeye çalışıyor. 
     
</TEXT>
</DOC>
