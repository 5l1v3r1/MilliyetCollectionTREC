<DOC>
<DOCNO> 401094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonspo28.html </URL>
<DATE> 2005/12/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Milanlı Vieri, İtalya'da 'yılın en kötü futbolcusu' seçildi... 
</HEADLINE>
<TEXT>

     İtalya Birinci Futbol Ligi’nde Serie A , AC Milanlı Christian Vieri, "2005 yılının en kötü futbolcusu" seçildi. 
     İtalya radyo ve televizyon kanalı RAI’nin desteklediği ve Catersport Radyosu tarafından "2005 Golden Flop" adı altında düzenlenen oylamada yılın en başarısız futbolcuları belirlendi. 
     Radyo dinleyicilerinin oylarıyla yapılan oylama sonucunda 32 yaşındaki Vieri, "yılın en başarısız ve kötü futbolcusu" seçildi. 
     İnter Milan’dan transfer olduğu AC Milan’da kötü bir sezon geçiren ve oynadığı 12 maçta sadece 2 gol atabilen Vieri, 2 bin 992 oyla "2005 yılının en fiyasko futbolcusu" unvanını aldı. 
     Daha önce de Juventus’un eski savunma oyuncularından Nicola Legrottaglie ile Brezilyalı ünlü futbolcu Rivaldo, yılın en kötü futbolcusu seçilmişti. 
     
</TEXT>
</DOC>
