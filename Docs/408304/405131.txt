<DOC>
<DOCNO> 405131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur16.html </URL>
<DATE> 2005/12/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İstanbul'da "buzlanma" uyarısı... 
</HEADLINE>
<TEXT>

     Meteoroloji İstanbul Bölge Müdürü Mustafa Yıldırım, İstanbul’da bu gece en düşük sıcaklığın eksi 3 derece civarında olacağını belirterek, bu nedenle kentte don ve buzlanma beklediklerini bildirdi. 
     Yıldırım, AA muhabirine yaptığı açıklamada, kentte bugün ve yarın yağış beklemediklerini ifade ederek, şunları kaydetti 
     "22 Aralık Perşembe günü, İstanbul’da karla karışık yağmur ve kar yağışı bekliyoruz. Bugün 3 derece civarında olan hava sıcaklığı, yarın 5 dereceye yükselecek. Bu gece en düşük sıcaklık ise eksi 3 derece olacak, dolayısıyla don ve buzlanma bekliyoruz. Mevsim normallerinin altındaki soğuk hava, hafta sonuna kadar etkili olmaya devam edecek. Hava sıcaklığında önemli bir artış beklemiyoruz." Bu arada İstanbul Büyükşehir Belediyesi Afet Koordinasyon Merkezi’nden alınan bilgiye göre, gece saatlerinde 800 kişilik ekip, buzlanmaya karşı şehrin yüksek kesimlerindeki ana arter ve viyadüklerde tuzlama çalışması yaptı. 
     Kent ulaşımında normalin dışında bir değişikliğin olmadığını kaydeden yetkililer, gece yapılan çalışmalarda bin ton tuzun kullanıldığını bildirdiler. 
     İSKİ yetkilileri de, Cendere Yolu’nun bir bölümünün dere taşması sonucu su altında kalmasının ardından yaptıkları çalışmaların dün tamamlandığını, bugün ise ekiplerin yağmur suyu kanallarını temizlediğini söylediler. 
     
</TEXT>
</DOC>
