<DOC>
<DOCNO> 400612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/yazar/oztrak.html </URL>
<DATE> 2005/12/05/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Uluslararası konjonktür ve bütçe 
</HEADLINE>
<TEXT>


Son iki yıldır uluslararası sermaye piyasalarında yükselen piyasa ekonomileri ile ilgili aşırı olumlu ortamın ekonomiye etkilerini tartışıyoruz. Dünya piyasalarında yaşanan olumlu gelişmeler, hem gelişmiş ülke faizlerinin hem de bu faizlerle yükselen piyasa ekonomilerindeki faizler arasındaki farkın önemli ölçüde düşmesine yol açtı. 
Yine bu ortama bağlı olarak bazı yükselen piyasaların paraları ABD doları karşısında değer kazandı. Bu gelişmeler borç yükünü ve servislerini azaltarak yükselen piyasa ekonomilerindeki bütçe performansını olumlu etkiledi. 

Tassarruf artıyor 
Kasım ayında Uluslararası Para Fonu tarafından yayımlanan Hauner ve Kumar 1 tarafından yapılan bir çalışmada bu olumlu ortamın bütçe performansına etkileri ölçülmüş. 
Söz konusu çalışmada araştırmacıların 40 yükselen piyasa ekonomisini dört bölgeye ayırarak yaptıkları hesaplar, bu ekonomilerde 2002-2005 döneminde uluslararası konjonktür nedeniyle gerçekleşen bütçe tasarruflarının gayri safi yurtiçi hasılaya oranlarının oldukça yüksek olduğunu ortaya koyuyor. 
Bölgeler arasında en yüksek tasarruf Latin Amerika ve bizim de içinde yer aldığımız Yükselen Avrupa bölgesinde sağlanmış. Bir diğer dikkat çeken gelişme ise bu tasarrufların önemli bir bölümünün 2005 yılında sağlanmış olması. 

Gelişme dışımızda 
Uluslararası faizlerdeki gerilemesinin etkisinin en yüksek olduğu bölge Latin Amerika, bunu Avrupa izliyor.Yine kur etkisinin Afrika Ortadoğu ve Yükselen Avrupa bölgelerindeki yüksekliği de dikkat çekiyor. Bu bölgeler paraları dolar karşısında hızlı değer kazanan ülkeleri içeriyor. 
Çalışmada bu konjonktür nedeniyle en yüksek tasarrufu sağlayan ülkelerin dönem başında yabancı para cinsinden ve veya değişken faizli borcu en yüksek ülkeler olduğunun da altı çiziliyor. 
Makalede yükselen piyasa ekonomilerinin borçlanma faiz farklarında gözlenen düşmenin dörtte üçünün uluslararası likidite ve piyasalardaki dalgalanmalar gibi konjonktürel faktörlere, dörtte birinin ise bu ülkelerdeki yapısal iyileşmelere veya uluslararası yatırımcıların bu ekonomilere yönelik algılamalarındaki değişikliklere bağlı olduğuna da dikkat çekiliyor. 
Bir başka ifadeyle, hem bizde hem de bize benzeyen ekonomilerin bütçe dengelerinde gözlenen iyileşmenin önemli bir bölümü bizlerin yaptıkları veya yapmadıklarından değil uluslararası piyasalarda, bizim dışımızdaki gelişmelerden kaynaklanıyor. 

Kötüleşebilir de 
Bu ortam tersine döndüğü zaman dengelerin aynı hızla kötüleşmesi de söz konusu olabilir. 
Bu çerçevede siyasetçinin uluslararası konjonktürden kaynaklanan bütçe performansındaki iyileşmeyi seçmenine kendi eseriymiş gibi anlatmasını doğal karşılamak gerekir. Ancak buna kendi de inanırsa tehlike başlar. Çünkü kendi kontrolü altında olmayan uluslararası gelişmelerden kaynaklanan bütçedeki iyileşmeyi kalıcı hale getirmek için gereken yapısal reformları gerçekleştirme arzusu zayıflar. 
Türkiye, son dönemde yaşanan uluslararası konjonktürün, ekonomisinde yarattığı iyileşmeleri ve kırılganlıkları iyi analiz etmelidir. Bu dönemde ekonomideki başkalarının görmek istemediği kırılganlıkları görmek ve bunu düzeltmek için çaba harcamak gerekiyor. 

Ortam bozulursa... 
Siyaset bu dönemde elde edilen kazanımları ve uluslararası piyasalara ulaşabilme kabiliyetini konsolide edecek tedbirlerin sürdürülmesinin gereğine inanmalıdır. 
Aksi takdirde uluslararası ortamda yaşanacak bir bozulmanın bize geçmiş hayal kırıklıklarını yeniden yaşatması kaçınılmaz olur. Ne IMF ile stand-by, ne de AB ile müzakere masasına oturmuş olmamız bunu önlemez. 
1 Financial Globalization and Fiscal Perfomance in Emerging Markets, Hauner David, Kumar Manmohan S. , IMF, Working Paper No. 05 212 

ULUSLARARASI KONJONKTÜRÜN BÜTÇELERDE YARATTIĞI TASARRUF GSYH'ya Oran, 2005 2002-05 Asya Pasifik Faiz Etkisi 0,37 0,87 Kur Etkisi 0,00 -0,02 Toplam Etki 0,37 0,85 Afrika Ortadoğu Faiz Etkisi 0,57 1,40 Kur Etkisi 0,16 0,37 Toplam Etki 0,73 1,77 Yükselen Avrupa Faiz Etkisi 0,73 1,61 Kur Etkisi 0,12 0,29 Toplam Etki 0,85 1,90 Latin Amerika Faiz Etkisi 1,10 3,74 Kur Etkisi -0,34 -1,82 Toplam Etki 0,76 1,92 



</TEXT>
</DOC>
