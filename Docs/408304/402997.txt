<DOC>
<DOCNO> 402997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun15.html </URL>
<DATE> 2005/12/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Irak'ın kuzeyi eğleniyor, güneyi ağlıyor 
</HEADLINE>
<TEXT>

     CAN HASASU Süleymaniye DHA 

      IRAK’ta Kürt kontrolündeki kentlerle diğer bölgeler arasındaki ekonomik ve sosyal uçurum gittikçe büyüyor. 14 yıldır farklı bir atmosferde yetişen Kürt gençleri kendilerini artık Irak’a ait hissetmiyor. 
     Irak Kürdistan Yurtseverler Birliği IKYB gençlik kollarının Süleymaniye’de düzenlediği seçim konserine 6 bini aşkın genç katıldı. Konserde sahneye çıkan Zekeriya, Iraklı Kürt gençlerin büyük ilgi gösterdiği ’bölgesel’ bir pop star. 
     Kürtçe şarkılar konser alanını dolduranları coştururken, seçim afişleri de salonu süslüyor. Afişler geleneksel değerleri ve gençlerin gelecekle ilgili umutlarını öne çıkarıyor. Çoğu mermi sesi dahi duymadan yetişen bu gençlerin yaşantısı Irak’ın geri kalanından ayrılıyor. Konsere gelen bir Kürt genci şunları söylüyor "Süleymaniye’de gençlerin hayatı genel olarak çok güzel. Fikirlerimizi özgürce ifade edebiliyoruz. Duygularımızı rahatlıkla ortaya koyabiliriz. Ama güneyde yaşayan gençler terör yüzünden gençliklerini yaşayamıyor." 
     
     KÜRT GENCİ BEN IRAKLI DEĞİL, KÜRDİSTANLIYIM 
     Saddam dönemini hatırlayanlar, Irak parlamento seçimlerinin ülkeyi daha iyiye götürmesini umuyor. DHA’ya konuşan bir genç kadın, "Seçimlerden sonra Irak’ta hayatın daha iyi olmasını dilerim. Bizim kuşağın gençleri bir güzellik görmedi. Ama temenni ederiz ki sandıktan Irak ve gençlik için iyi bir yönetim gelir" dedi. 
     Irak Devlet Başkanı ve IKYB lideri Celal Talabani Irak’ın bütünlüğünden yana mesajlar verse de partili gençlerin beklentisi farklı. Bir Kürt genci, "Her Kürt gibi Irak’tan ayrılmak istiyoruz. Kürtlerin yarısı federalizmden hoşlanmıyor. Toplumumuzun yüzde 80’i diğer dünya insanları gibi özgür bir devlette yaşamak istiyor. Bence federalizmi isteyenlerin oranı yüzde 20 kadardır" derken bir diğeri de, "Benim şahsen Irak için bir dileğim yok. Çünkü ben Iraklı değilim. Kürdistanlıyım ve seçimlerde Kürt ittifakının kazanmasını isterim, hepsi bu" diye konuşuyor. 
     Şiddet ve korku Irak’ta hüküm sürerken Süleymaniye, Erbil ve Dohuklular gönüllerince eğleniyor. Gün geçtikçe aynı ülkenin gençleri, ’farklı dünyaların insanları’ haline geliyor. 
     
</TEXT>
</DOC>
