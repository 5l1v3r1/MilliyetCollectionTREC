<DOC>
<DOCNO> 406180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/siyaset/axsiy02.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savcı bizi de incelesin' 
</HEADLINE>
<TEXT>


Rektörler Komitesi ve Üniversitelerarası Kurul ÜAK , 28 Aralık'ta Teziç hakkında "yargıya müdahale ettiği" gerekçesiyle başlatılan incelemeyi de değerlendirecek. Rektörler Komitesi'nin "Teziç'e destek bildirisi" yayımlayacağı da ifade edildi 

Bahar Atakanı 


TÜSİAD ile DİSK arasında tarihi dayanışma doğuran Başbakan Recep Tayyip Erdoğan'ın çıkışı, üniversiteyi de harekete geçirdi. Rektörler, Ankara Cumhuriyet Başsavcılığı'nın, Başbakan'ın, "Yücel Aşkın'a reva görülen muamele ve uzun gözaltı süresi tasvip edilemez" diyen TÜSİAD Yüksek İstişare Konseyi Başkanı Mustafa Koç'un Anayasa suçu işlediğini iddia etmesinin ardından Koç'la ilgili başlattığı inceleme ile YÖK Başkanı Prof. Dr. Erdoğan Teziç'le ilgili soruşturma girişimine tepki gösterecek. Rektörler Komitesi ve Üniversitelerarası Kurul ÜAK , 28 Aralık'ta YÖK'te toplanacak. Toplantıda Teziç hakkında "yargıya müdahale ettiği" gerekçesiyle başlatılan incelemenin değerlendirileceği kaydedildi. Rektörler Komitesi'nin bu amaçla, "Teziç'e destek bildirisi" yayımlayacağı belirtildi. 

Aşkın bildirisi 
77 rektörün oluşturduğu Rektörler Komitesi'nce 19 Ekim'de yayımlanan bildiri doğrultusunda bütün isimlerin inceleme kapsamına alınması da eleştirildi. Rektörler, başsavcılığın, "Aşkın'a sahip çıkmak, Cumhuriyet'e sahip çıkmaktır" mesajını içeren bildiride imzası olanları incelemeye almasının ardından, "imzalarımızın arkasındayız" görüşünde birleşti. ÜAK Başkanı ve Dokuz Eylül Üniversitesi Rektörü Prof. Emin Alıcı, Teziç'in yargıya müdahale ettiği kanısında olmadığını belirtti. Rektörlerin görüşleri şöyle 
Prof. Dr. Baki Komşuoğlu Kocaeli Teziç, Anayasa profesörü olarak ne söylenmesi gerekiyorsa onu yaptı. Teziç, hukuku iyi bilen bir kişi. İnceleme gereksiz. Rektörler, Anayasa'nın 131. maddesine etki yapacak davranışta bulunmadı.Prof. Dr. Ural Akbulut ODTÜ Büyük üzüntü duyduk. Şık olmadı. Başbakan'ın işaret ettiği isimlere dokunulması yargıya güvende soru işareti yarattı. YÖK Başkanı üniversitelerin en üst düzeydeki yöneticisidir. Bir rektörün yargılanmasıyla ilgili görüş bildirmesi doğrudur.Prof. Dr. Ferit Bernay 19 Mayıs Bizler akademik hayat içinde olan insanlarız. Düşüncelerini ifade edenlere baskı uygulama yolu izleniyorsa rejimin adı demokrasi olmaz. Rektörler, özgür, çağdaş laik Cumhuriyet'e sahip çıkmaya devam edecek. 

Teziç Cevap vereceğim 
İsviçre'den dün gece dönen YÖK Başkanı Teziç, 'Aşkın davasıyla ilgili beyanlarıyla yargıyı etkilediği' gerekçesiyle hakkında başlatılan incelemeyi gazetelerden öğrendiğini söyledi. Rektörler Komitesi'nde yapılacak değerlendirmenin ardından açıklama yapılacağını belirten Teziç, "Gerekli cevapları vereceğim" diye konuştu. 


</TEXT>
</DOC>
