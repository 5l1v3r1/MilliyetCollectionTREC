<DOC>
<DOCNO> 400241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sondun24.html </URL>
<DATE> 2005/12/03/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Ukrayna'da kuş gribi alarmı... 
</HEADLINE>
<TEXT>

     Ukrayna'nın Kırım yarımadasında kuş gribine rastlanması üzerine, Devlet Başkanı Viktor Yuşçenko'nun talimatıyla bölgede acil durum ilan edildiği ve üst düzey önlemler alındığı bildirildi. 
     Tarım Bakanı Oleksander Baranivsky, düzenlediği basın toplantısında yaptığı açıklamada, kuş gribinin görüldüğü köyleri içine alan 3 kilometrelik bir karantina bölgesi oluşturulduğunu, bölgeye giriş ve çıkışların yasaklandığını söyledi. 
     Baranivsky, test sonuçlarına göre 5 köyde kuş gribinin tespit edildiğini, kuşlardan alınan örneklerin daha ileri tetkikler için İngiltere ve İtalya'ya gönderildiğini kaydetti. 
     Bölgede yaşayanların tümünün sağlık kontrolünden geçirileceği ve tüm kuşların itlaf edileceği de belirtildi. 
     Ukrayna Tarım Bakanı Oleksander Baranivsky, dün Kırım yarımadasında bin 621 ölü kuş bulunduğunu bildirmişti. 
     Kuş gribinin ölümcül H5N1 virüsünün 133 kişiye bulaştığı Asya'da şimdiye kadar 68 kişi öldü. Vietnam'da ise kuş gribine yakalanan 93 kişiden 42'si hayatını kaybetti. 
     
</TEXT>
</DOC>
