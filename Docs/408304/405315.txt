<DOC>
<DOCNO> 405315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sondun54.html </URL>
<DATE> 2005/12/21/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İngiliz çiftin KKTC'deki ev davasına itiraz edildi 
</HEADLINE>
<TEXT>

     İngiliz Elizabeth ve David Orams çifti aleyhine, Rum vatandaşı Meletiu Apostolidi tarafından Kuzey Kıbrıs Türk Cumhuriyeti'ndeki KKTC arazisi üzerine ev yaptırdıkları gerekçesiyle Rum kesiminde açılan ve İngiltere'ye taşınan davaya, İngiliz çift adına İngiltere Yüksek Mahkemesi nezdinde itiraz edildi. 
     Çiftin Türk avukatı Hasan Vahib, Cherie Blair, kendisi ve diğer 4 avukattan oluşan ekibin hazırladığı itiraz dilekçesini, bugün öğleden sonra yüksek mahkemeye sundu. 
     Dilekçenin yüksek mahkemeye sunuluşu sırasında avukat Hasan Vahib ile birlikte mahkeme binasına gelen Elizabeth ve David Orams çifti, ''hukuka ve KKTC hükümetine güvendiklerini'' vurguladı. 
     ''Buradan adalet çıkacağına sonsuz inancımız var'' diyen çift adına konuşan Elizabeth Orams, sorunun Kıbrıs'ta politik bir mesele haline getirildiğini, ancak İngiltere'de hukuk çerçevesinde ve sağduyulu olarak ele anılacağından emin olduklarını bildirdi. Mutlaka iyi bir sonuç alınacağını düşündüklerini belirten Orams, Cherie Blair'in davayı üstlenmesinden büyük memnuniyet duyduklarını, Bayan Blair'in alanında en başarılı isimlerden biri olduğunu bildirdi. Bu nedenle kendisini seçtiklerini de belirten Elizabeth Orams, Cherie Blair'in AB uzmanı bir avukat ve güvenilir bir hukukçu olduğuna dikkati çekti. Kendilerini Chreie Blair'in davalarını üstlenmesinden dolayı şanslı hissettiklerini de belirten Orams, KKTC'yi ve Kıbrıslı Türkleri çok sevdiklerini, Ada'da pek çok dostları olduğunu bildirdi. 
     KKTC hükümetine sonsuz güven duyduklarını ve hukuk mücadelesini sadece kendileri adına değil, KKTC'de mülk sahibi olan bütün diğer İngilizler adına da sürdürdüklerini belirten Elizabeth Orams, ''ömrümüz boyunca orada yaşamak istiyoruz'' dedi. 
     
     RUMLAR OLAYI POLİTİK HALE GETİRDİ 
     Davayı kaybetmek ihtimalini düşünmediklerini bile belirten Elizabeth Orams, Rumların yaptıkları baskıları hayal kırıklığıyla karşıladıklarını belirterek, şunları söyledi 
     ''Biz politikacı değiliz. KKTC'de sadece orayı çok sevdiğimiz için yaşıyoruz. Türkleri seviyoruz. Politikanın bu işle hiçbir ilgisi yok. Ama Rumlar maalesef olayı politik hale getirdi. Halbuki bizim sevdiğimiz bir yerde yaşamanın dışında bir amacımız yok.'' KKTC'li komşularını çok sevdiklerini ve onlardan büyük destek aldıklarını da belirten Orams, İngiliz halkına korkmadan KKTC'ye yatırım yapmaları yolunda tavsiyede bulunup bulunmayacağının sorulması üzerine de ''bunu söyleyecek pozisyonda değilim ama, bizim orayı çok sevdiğimizi söyleyebilirim'' dedi. 
     David Orams da davanın adil biçimde sonuçlanacağından emin olduklarını bildirdi. 
     
     LAHEY'E GİTMELİ 
     Rum vatandaşı Meletiu Apostolidi'nin açtığı ve Orams çiftinin İngiltere'deki mallarına el konulması talebiyle İngiliz Yüksek Mahkemesi'ne yapılan başvuru üzerine İngiltere'ye taşınan davaya itiraz dilekçesi veren avukat Hasan Vahib ise en erken ocak ayı sonu, en geç mart sonunda mahkemede ilk oturumun yapılabileceğine dikkati çekti. 
     İngiliz Yüksek Mahkemesi'nin, Rum kesiminde sürmekte olan davanın bitiminin beklenmesi yönünde karar verebileceğini ya da davayı Lahey'e gönderebileceğini belirten Hasan Vahib, kendi tercihlerinin davanın Lahey'de ele alınması yönünde olduğunu bildirdi. 
     Orams davasıyla ilgili itiraz dilekçesini, ekiplerinin başkanı durumunda bulunan Cherie Blair ile birlikte hazırladıklarını da belirten Hasan Vahib, davanın masraflarının ne olacağı yolundaki soruyuysa miktarın gelişmelere göre değişeceğini gerekçe göstererek yanıtsız bıraktı. 
     Meletiu Apostolidi adlı Rum vatandaşı, KKTC'nin Girne ilçesine bağlı Lapta bölgesinde 1974 öncesi sahibi olduğu eski mülküne ev inşa ettiği gerekçesiyle İngiliz çift David Charles Orams ve eşi Linda Elizabeth Orams aleyhine, Rum kesiminde tahliye ve tazminat davası açmış, Rum mahkemesi, İngiliz çiftin evi boşaltarak iade etmesini ve tazminat ödemesi yönünde karar almıştı. 
     İngiliz çiftin, Rum mahkemesinin verdiği kararı yerine getirmesi ve gerekirse çiftin oradaki malına haciz konulması amacıyla İngiltere'de de dava açılmış ve İngiltere Başbakanı Tony Blair'in avukat eşi Cherie, Orams çiftinin savunmasını üstlenmişti. 
     
</TEXT>
</DOC>
