<DOC>
<DOCNO> 407979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/soneko57.html </URL>
<DATE> 2005/12/30/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Bakan Tüzmen 2006'da ihracat hedefimiz 79 milyar dolar 
</HEADLINE>
<TEXT>

     Devlet Bakanı Kürşad Tüzmen, 2006 yılında Türkiye'nin ihracat hedefinin 79 milyar dolar olduğunu belirterek, ''Fakat biz bu rakamı biraz daha yukarı doğru zorlamaya çalışacağız'' dedi. 
     AK Parti Ankara İl Başkanlığı Siyaset Akademisi'nde ''Türkiye'nin Dış Ticaret Politikaları'' konulu ders veren Tüzmen, Türkiye'nin 1980'lerden itibaren ithal ikamesinden sıyrıldığını ve ihracata dayalı büyüme stratejisine geçtiğini söyledi. 
     Bu tarihten itibaren her geçen yıl ihracatın arttığını anlatan Tüzmen, 1980 yılında 2.9 milyar dolar olan ihracatın, 2004 yılında 63.1 milyar dolara, 1980 yılında 7.9 milyar dolar olan ithalatın da 2004 yılında 97.5 milyar dolara ulaştığını kaydetti. 
     Bakan Tüzmen, 2005 yılı sonunda Türkiye ihracatının 73 milyar dolara, ithalatının ise 115 milyar dolara ulaşacağını tahmin ettiklerini ifade etti. 
     Dünya Ticaret Örgütü'ne DTÖ göre, Türkiye'nin dünyanın en fazla ihracat yapan ülkeler arasında 22., ithalat yapan ülkeler arasında ise 14. sırada bulunduğunu belirten Tüzmen, ''Eskiden DTÖ toplantılarına gittiğimiz zaman randevu alabilir miyiz diye düşünürdük. Şimdi ülkeler bizden randevu almak için sıraya giriyor'' diye konuştu. 
     Sürdürülebilir bir ihracat artışı sağlamayı hedef edindiklerini ifade eden Tüzmen, bu amaca ulaşmak için çeşitli stratejiler, tanıtım, pazarlama programlarını uygulamaya koyduklarını anlattı. 
     2006 yılı ticaret hedefleri hakkında da bilgi veren Tüzmen, gelecek yıl ithalat hedefinin 124 milyar dolar, ihracat hedefinin ise 79 milyar dolar olduğunu belirterek, ''Fakat biz bu rakamı ihracat biraz daha yukarı doğru zorlamaya çalışacağız'' dedi. 
     Devlet Bakanı Tüzmen, Türkiye'nin Cumhuriyet'in 100. yılı olan 2023 yılında dünyada en fazla ihracat yapan ilk 10 ülke arasında yer alacağına inandığını sözlerine ekledi. 
     
</TEXT>
</DOC>
