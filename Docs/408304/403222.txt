<DOC>
<DOCNO> 403222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/ekonomi/eko07.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye örneği verilince bakışlar değişiyor' 
</HEADLINE>
<TEXT>


EKONOMİ SERVİSİ 

Devlet Bakanı ve Başmüzakereci Ali Babacan, bu yıl Türkiye'nin Maastricht tanımlı bütçe açığının gayri safi milli hasılanın GSMH yüzde 3'ünün altına ineceğini kaydetti. 
Babacan, Tempo Dergisi'nin yayın hayatına başlamasının 19. yılı dolayısıyla düzenlenen gecede yaptığı konuşmada, "Maastricht kriterlerinin ilkini bu yıl yakalayacağız o da bütçe açığı. Maastricht tanımlı bütçe açığımız bu sene GSMH'nin yüzde 3'ünün altına iniyor. Bu değer ABD'de 2 yıldır yüzde 5 civarında. AB üyesi Almanya, Fransa, İtalya ve İspanya'da bütçe açıkları yüzde 3'ün üzerinde. Biz bunu hangi uluslararası toplantıda söylesek toplantıdakilerin duruşu, bakışı değişiyor" dedi. 
Babacan, gelecek yıl borcun Maastricht kriterleri çerçevesinde GSMH'ye oranının yüzde 60'ın altına ineceğini kaydederek, "Önümüzdeki yıl borç açısından para birliği kriterlerini yakalamış bir Türkiye olacak" dedi. 


</TEXT>
</DOC>
