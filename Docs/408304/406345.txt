<DOC>
<DOCNO> 406345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/ekonomi/eko03.html </URL>
<DATE> 2005/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim affında Vade uzuyor, kapsam genişliyor 
</HEADLINE>
<TEXT>


BÜLENT SARIOĞLU ANKARA 

SSK ve Bağ - Kur'un toplam 21.3 milyar YTL'lik birikmiş prim alacağını yeniden yapılandıran tasarı, Plan - Bütçe Komisyonu'nda değiştirilecek. Bakanlar arasındaki uzlaşmaya göre, ödeme planındaki vade 36 aydan 48 aya çıkarılırken, kapsam da yasanın yürürlük tarihine çekilecek. 
TBMM'ye geçen ekimde sunulan tasarı ile ilgili olarak Çalışma Bakanı Murat Başesgioğlu ile Devlet Bakanı Ali Babacan ve Plan - Bütçe Komisyonu yöneticileri önceki akşam bir araya geldi. Tasarının yılbaşından hemen sonra çıkarılması kararlaştırıldı. 
Komisyonda verilecek önergeler üzerinde uzlaşma sağlandı. Prim borcunun ödenmesinde 36 ay olarak öngörülen taksit sınırı 48 aya çekilecek. Borcunu 12 ayda ödeyene yüzde 5, 24 ayda ödeyene yüzde 6, 36 - 48 ay arasında ödeyene yıllık yüzde 7 oranında faiz işletilecek. Tasarıda, 31 Mart 2005'e kadar ödenmeyen borçlar af kapsamına alınırken, bu tarih "yasanın yürürlük gününe" kadar uzatılacak. 

Sağlık hizmeti hakkı 
Bağ - Kur prim borçlarını ödemeyenlerin sağlık hizmetlerinden yararlanmasını engelleyen hüküm de değiştirilecek. 4 taksiti ödeyen Bağ - Kurlu, sağlık hizmetinden yararlanabilecek. Bağ - Kur'da tüm borçlar, SSK'da ise asıl borç miktarı 50 bin YTL altında olanlar için borç asılları 1998 sonuna kadar gecikme cezası, 1999'dan sonrası için enflasyon oranı uygulanarak yeniden hesaplanacak. SSK'da asıl borç tutarı 50 bin YTL'nin üzerinde olanlar için sadece mevzuat hükümlerine göre gecikme zammı uygulanacak. 
Borç aslı 50 bin YTL üzerinde olanlar için Maliye Bakanlığı'nca belirlenen 'likidite rasyosu' esas alınarak, işletmenin mali durumuna bağlı olarak, borcun yüzde 10, yüzde 20, yüzde 30'luk bölümü silinebilecek. 



</TEXT>
</DOC>
