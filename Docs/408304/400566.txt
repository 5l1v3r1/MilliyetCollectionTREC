<DOC>
<DOCNO> 400566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/siyaset/siy03.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taban, bizi PKK konusunda etkiliyor' 
</HEADLINE>
<TEXT>


Demokratik Toplum Partisi Eşbaşkanı Ahmet Türk, "Taban beni de orayı da biraz etkiliyor. Haklı talepler var. Talepler zaman zaman bana ve PKK'ya göre aynı noktaya gelebilir. Bu organik bağ var anlamına gelmemeli" diye konuştu 

ANKARA Milliyet 


Demokratik Toplum Partisi DTP Eşbaşkanı Ahmet Türk, "tabanın yapısının PKK konusunda kendilerini etkilediğini, örgütle buluştukları bazı noktalar olduğunu, ancak organik bir bağ bulunmadığını" söyledi. 
CNN Türk'te "Ankara Kulisi" programına katılan Türk, "Türkiye'nin bir gerçeği olan PKK'yı yok sayarak siyaset yapılamayacağını, ancak ayrışma isteyenlerin yüzde 10'u geçmeyeceğini, yüzde 90'ın Türkiye'de özgür ve eşit koşullarda yaşamak istediğini" anlattı. Türk, şöyle konuştu 
"PKK olayı silahlı mücadeleyi ilke edinmiş, böyle çıkmış bir siyaset anlayışı. Biz demokratik siyaseti hedefleyen bir anlayışız. Ama buluştuğumuz bazı yerler var. Çünkü tabanın belli bir yapısı var, o taban biraz beni de etkiliyor, orayı da etkiliyor, bu bir gerçek. Çok açık konuşmak lazım ve haklı talepler var. Bu talepler bana göre de, zaman zaman PKK'ya göre de aynı noktaya gelebilir. Bu organik bir bağ olduğu anlamına gelmemeli. Eğer bir sorun, bir talep varsa, mesela kimlik, ana dilde eğitim genel bir istektir. Bunu ben de zaman zaman dile getiriyorum, farklı gruplar da söylüyor. Bunda organik bir bağ aramamak lazım." 
Terörist Abdullah Öcalan'ın yakalanmasından sonra devletin sorunun özüne inmediğini ve şiddetin yeniden gündeme geldiğini savunan Türk, "Bu kanın durdurulması konusunda bize ne görev düşüyorsa yapmaya hazırız. Mutlaka bu silahların susması gerekiyor" dedi. Bu durumda birilerinin, "Peki bu silahları bırakıp gelip 20 yıl mı yatalım " diye soracağını belirterek af beklentisini dile getiren Türk, bu konuda ciddi bir diyalog geliştirilmesi gerektiğini vurguladı. 

'Ciddi çaba gerekli' 
Hükümetin, kafasındaki çözüm formülünü açıklaması durumunda daha aktif ve etkin rol oynayabileceklerini belirten Türk, "Kandil Dağı'na gerekirse giderim" sözünün anımsatılması üzerine şöyle konuştu 
"Arabuluculuktan çok bir niyetin ifadesidir. Bu kanın durdurulması için ne gerekiyorsa yapmaya hazırız. Bir siyasetçi, bir aydın olarak bu konuda herkese bir adım attırabilirsek mutluluk duyarım. Adres ne olursa olsun, mutlaka birilerinin ciddi bir çaba içinde olması gerekli. Bu partinin genel başkanı, bir insan olarak Ahmet Türk de kanın akmasından rahatsızlık duyuyor. Ama ciddi arayış yoksa çok başarılı olma şansımız yok. Mutlaka birilerinin bu niyetle ortaya çıkması gerekiyor ki, birileri etkili olabilsin." 
Türk, Kuzey Irak'taki Kürt federe yapılanmasının Türkiye'de huzurun sağlanmasına katkıda bulunacağını da sözlerine ekledi. 


</TEXT>
</DOC>
