<DOC>
<DOCNO> 404242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/son/sondun06.html </URL>
<DATE> 2005/12/17/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
AB'de bütçe krizi çözüme bağlandı... 
</HEADLINE>
<TEXT>

     AB devlet ve hükümet başkanları, Brüksel zirvesi sonunda 2007-2013 bütçesi üzerinde mutabakat sağladı. 
     AB dönem başkanı İngiltere’nin Başbakanı Tony Blair, zirve sonunda düzenlediği basın topantısında, 7 yıllık dönem için 862 milyar 363 milyon avroluk bütçe belirlendiğini, bunun AB’nin gayri safi milli hasılasının yüzde 1,045’ine denk geldiğini söyledi. 
     İngiltere’nin, AB bütçesinden alacağı geri ödeme miktarından 10 milyar avro kadar taviz verdiği belirtiliyor. 
     Blair, zirvede "son derece zor müzakereler" olduğunu ancak dayanışma ortamı sağlandığını anlattı. 
     Tony Blair ile birlikte basın toplantısına katılan AB Komisyonu Başkanı Jose Manuel Durao Barroso, "Avrupa’nın felç durumundan çıkıp tekrar harekete geçtiğini", "varılan uzlaşmada komisyonun tüm talep ve beklentilerinin yanıt bulmadığını" ancak sonuçtan memnun olduklarını söyledi. 
     Onaylanan bütçenin Avrupa Parlamentosu’nun da onayını alması gerektiğini hatırlatan Barroso, bunun mümkün olabileceğini düşündüğünü belirtti. 
     Blair, fazla taviz verdiği gerekçesiyle özellikle İngiliz gazetecilerin yoğun soru ve eleştirilerine hedef olduğu basın toplantısında, devlet ve hükümet başkanları tarafından onaylanan bütçenin Avrupa Parlamentosu’ndan da geçmesini temenni etti. 
     Bütçeye ilişkin sorular sırasında Makedonya’ya adaylık statüsü verilip veirlmediğinin sorulması üzerine Blair, yanındaki Komisyon Başkanı Barroso’ya, "Yanlış bir şey söylemeyeyim, verildi, değil mi" diye sorduktan sonra Makedonya’nın AB’nin genişleme sürecinde önemli bir yer alacağını söylemekle yetindi. 
     "Uzlaşma sağlamasaydık müthiş bir kriz yaşayacaktık" diyen Blair, 31 Aralık’ta son bulacak olan İngiliz Dönem Başkanlığı’nın çok eleştirilmemesi gerektiğini, Türkiye ve Hırvatistan ile müzakerelerin başlatılması ve bütçe gibi zor dosyaları sonuca ulaştırdıklarını, başarılı olduklarını söyledi. 
     Barroso da, İngiliz Dönem Başkanlığı’nın Türkiye ve Hırvatistan adımları, bütçe onayının sağlanması çerçevesinde kutlanması gerektiğini belirtti. 
     Avrupa Parlamentosu Başkanı Josep Borrell, zirve başlangıcında yaptığı konuşmada, AB Dönem Başkanı İngiltere’nin 2007-2013 bütçesine ilişkin son önerisini Avrupa Parlamentosu’nun kabul etmeyeceğini, dolayısıyla AB zirvesinde bu öneri çerçevesinde boşuna vakit kaybedilmemesi gerektiğini söylemişti. 
     Borrell, İngiltere Başbakanı Tony Blair’in "uzlaşmazlıklardan korkmadığını" belirterek, "AB çözüm değil sorun üretiyor, buna son vermek lazım" demişti. 
     
</TEXT>
</DOC>
