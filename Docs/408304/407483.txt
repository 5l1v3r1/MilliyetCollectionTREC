<DOC>
<DOCNO> 407483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/gun01.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evlilik Rehberi'ne iptal 
</HEADLINE>
<TEXT>


AKP'li Altındağ Belediye Başkanı Tiryaki, "Evlilik Rehberi"nin dağıtımını önce savundu, sonra "İçerik uygun görülmedi" deyip dağıtımını durdurdu, ardından da faturayı bürokrata kesti 

HABER MERKEZİ 

AKP'li Altındağ Belediye Başkanı Veysel Tiryaki, daha önce kadınları rencide etmediğini savunduğu "Evlilik Rehberi"nin dağıtımını "içerik olarak uygun görülmediği" gerekçesiyle durdurdu, ardından ilgili bürokratı görevden aldı. 
Erkeklere dindar, başka erkek yüzü görmemiş kadınları seçmelerinin tavsiye edildiği kitapçığın arkasında olduklarını belirten Tiryaki, "Yüzde doksanı Müslüman bir toplumuz, değerlerimize sahip çıkalım. Kadını aşağılayan bir ifade yok" sözleriyle savunduğu kitapçığın dağıtımını, gelen tepkiler üzerine durdurduğunu açıkladı. 
Tiryaki, dün yaptığı yazılı açıklamada da, kitapçığı hazırlayan Basın Yayın Halkla İlişkiler Müdürü İsmet Kiremitçi'nin de görevden alındığını belirtti. 
Okuyanları şaşırtan ifadelerin yer aldığı rehberin "Kutadgu Bilig'den Evlenecek Adaylara Öğütler" başlıklı bölümünde erkeklere, "Alacaksan el değmemiş ve senden başka erkek yüzü görmemiş bir aile kızını almaya çalış" tavsiyesinde bulunuldu. 

Tüyler ürpertici ifadeler 
Kadın kuruluşları da, "Nik h ve Evlilik Rehberi"ne sert tepki gösterdi. Kadın Dayanışma Vakfı Genel Sekreteri Nurşen Ayaz, erkeklere verilen "evleneceksen kendinden aşağı derecede biriyle evlen" türündeki tavsiyelerin "tüyler ürpertici" olduğunu belirtti. 



</TEXT>
</DOC>
