<DOC>
<DOCNO> 400574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/spo02.html </URL>
<DATE> 2005/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir adım öndeyiz' 
</HEADLINE>
<TEXT>


PSV Eindhoven Teknik Direktörü Hiddink, yarın oynanacak kritik maçta Fenerbahçe forvetinden çekindiğini söyledi. Tecrübeli hoca, "İki takım için de ya tamam, ya devam sınavı olacak. Evimizde olduğumuz için bir adım öndeyiz" dedi 

SENAD OK DHA 


Milan'a farklı yenilerek Şampiyonlar Ligi'nde tur umudunu tüketen Fenerbahçe'nin, Avrupa'daki yoluna UEFA Kupası'ndan devam etmek için yarın Hollanda'da devirmek zorunda olduğu PSV Eindhoven, kritik maça kilitlendi. Kırmızı-beyazlı ekibin Teknik Direktörü Guus Hiddink, karşılaşmanın iki takım için de önemli olduğuna dikkat çekerek Fenerbahçe'ye göre bir adım önde olduklarını söyledi. 
Ligde önceki akşam NAC Breda'yı 3-0 mağlup ettiklerini hatırlatan Hiddink, "İlk yarı golsüz bitince 2. devrede tempoyu artırıp farka gittik. Fenerbahçe maçı nedeniyle NAC Breda'ya karşı kendimizi zorlamadık. Çok ilginç bir gruptayız. Bütün takımlar son maçlarına kazanmak için çıkacak. Sahamızda oynayacağımız için bir adım öndeyiz. Ancak Fenerbahçe'nin etkili bir forvete sahip olduğunu biliyoruz. Anelka, Alex, Tuncay ve Nobre'yi durdurmak zor. Bu maç için özel bir taktik düşünmüyoruz" diye konuştu. 

Hesselink - Cocu iddialı 
PSV'nin yanı sıra, baraj turunda Uruguay'ı eleyerek 2006 Dünya Kupası'na katılma hakkı elde eden Avustralya Milli Takımı'nı da çalıştıran Hiddink bu durumunun kendisini zorlamadığını vurguladı. Başarılı teknik adam, "Çünkü maç takvimi çakışmıyor. Daum'un da böyle teklifler aldığını duyuyorum. Bu tip şeyler Dünya futbolunda artık doğal" ifadesini kullandı. 
PSV'nin tecrübeli kaptanı Cocu ve yıldız golcüsü Hesselink ise ikinci tura çıkmak için Fenerbahçe'yi yenmek zorunda olduklarını söyledi. Cocu, "Salı gecesi, gününde olan ve iyi futbol oynayan istediğini alır" dedi. Kadıköy'deki maçta kırmızı kart gören Hesselink ise "Rakibi baskı altında tutarsak istediğimizi alırız. Sadece 3 puanı düşünüyoruz" dedi. 

Appiah UEFA'ya kalmak yetmez 

Stephen Appiah, taktik disiplin ve üst seviyede motivasyonla PSV Eindhoven'ı rövanşta da yenebileceklerini belirterek, iddialı açıklamalar yaptı. Kulübün resmi internet sitesine konuşan başarılı futbolcu, "Sakatlıklar ve cezalar bazen istediğiniz sonuçları almanızı engeller. Ancak yenilgiler olduğu zaman hiç kimse bunun yorumunu yapmaz. Çünkü önemli olan sonuçtur. PSV'yi yeneceğiz, ancak galibiyet bize yetmiyor. UEFA'da puanlar alıp bir sonraki torbada olmalıyız" ifadesini kullandı. Bu arada Appiah'ın açıklamalarını İtalyanca yapması Tuncay'ı kahkahalarla güldürdü. 

Anelka korkusu 

YUSUF KOBAL 

Sarı - lacivertli takımda, PSV Eindhoven karşılaşması öncesi Nicolas Anelka endişesi yaşanıyor. Fenerbahçe'nin, Trabzonspor'la cuma günü oynadığı maçta ayağına darbe alan Fransız futbolcunun dün MR'ı çekildi. Kulüp doktoları MR'ın temiz çıktığı açıklarken, Anelka'nın kesin durumunun maç günü belli olacağı bildirildi. Tecrübeli oyuncudan gelen sürpriz sakatlık haberi Teknik Direktör Christoph Daum'un moralini bozdu. Alman hocanın, kulüp doktorlarına Anelka'yı maça mutlaka yetiştirmeleri talimatı verdiği vurgulandı. 

Hakem Poulat 

Fenerbahçe'nin yarın PSV ile oynayacağı maçın hakemi belli oldu. Philips Stadı'nda 21.45'te başlayacak mücadeleyi Fransız Eric Poulat yönetecek. Aynı ülkeden Nelly Viennot ve Lionel Dagorne yardımcılık yapacak. Bu arada Fenerbahçe bu sabah özel uçakla Hollanda'ya gidecek. Fenerbahçe maçın son çalışmasını Philips Stadı'nda yapacak. 

PSV dersi 

Fenerbahçe basına kapalı yaptığı antrenmanla PSV maçı hazırlıklarını sürdürdü. Teknik Direktör Daum idman öncesi futbolcularıyla toplantı yaparak PSV hakkında bilgiler aktardı. Sarı-lacivertliler toplantı ardından taktik ağırlıklı çift kale maçlar oynadı. Ameliyat olan Selçuk dışındaki tüm oyuncuların katıldığı çalışma 1 saat 50 dakika sürdü. 


</TEXT>
</DOC>
