<DOC>
<DOCNO> 401875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/ekonomi/aeko.html </URL>
<DATE> 2005/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışındaki parasını kayda getirene vergi yok 
</HEADLINE>
<TEXT>


Hükümet kayıt dışı ekonomiyi önleme paketiyle yurtdışındaki parasını getirenlere bir kereye mahsus olarak vergi alınmayacağı güvencesi verecek. Pakette kaçakçılıktan, 2B arazilerine kadar pek çok konu yer alacak 

Kadife Şahin 

Hükümet kayıt dışı ekonomiyi önleme programında kapsamlı bir paket hazırlıyor. 'Kayıt dışı ekonomiyi önleme' ya da 'vergide devrim' adını alacağı belirtilen pakette 'kayıt dışılık', vergi konuları dışında da çok geniş bir perspektifte ele alınarak sistemin tamamını bir bütün olarak düzeltecek düzenlemeler getirilecek. 
Hükümetin vergi sistemiyle birlikte toplumsal bir konsensüs içinde kamuoyuna duyurmayı hedeflediği uygulamalar için bir arama konferansı da yapılması planlanıyor. Hükümetin koordinasyonunda Maliye Bakanlığı ve Vergi Konseyi tarafından yürütülen çalışmalar içinde atılacak olan adımlardan biri Türklerin yurtdışındaki tasarruflarına vergi affı getirmek. 

İtalya örnek oldu 
Hükümet 50 - 60 yılın sorunu olarak gördüğü ve mali milad uygulamasıyla önemli boyutlara ulaştığına inandığı yurtdışı tasarrufların ülkeye kazandırılması için, "Size güvence veriyorum. Bir kereye mahsus olmak üzere, tasarruflarınızı getirin, vergi almayacağım" diyecek. 
Kayıt dışı paketinin getireceği uygulamada tasarrufların kara para, uyuşturucu ve benzeri suç unsurları ile ilişkisinin araştırılması sonucunda tasarruflar normal kazançlardan elde edilmiş ise çok küçük oranda vergi alınacak. Şayet tasarruf doğrudan işletme sermayesi olarak kullanılacaksa tasarruf sahibi hiçbir vergi ödemesinde bulunmayacak. 

120 milyar dolar 
Bu uygulama ile Türkiye'nin 2008'de geçeceği Basel II standartları ile zorlanacağı belirtilen KOBİ'lerin küçük ve orta ölçekli şirketler sermayelerinin güçlenmesi de amaçlanıyor. 
Hükümet bu uygulamada 40 milyar euroluk tasarrufu ülkesine geri kazandırdığı belirtilen İtalya'yı örnek alıyor. 
Türklerin yurtdışındaki tasarruflarına ilişkin yabancı bankaların ilgili birimlerinin private banking yaptığı tahmin 120 milyar dolar civarında. 

2B tekrar geliyor Kayıt dışı paketinde 2B arazilerinin satışı da tekrar gündeme geliyor. Daha önce Cumhurbaşkanı Ahmet Necdet Sezer'in iki kez veto ettiği orman vasfını yitirmiş arazilerin sisteme geçirilmesi planlanıyor. Hükümet, kirası alınmayan, satışı yapılmayan arazilerden önemli oranda gelir elde etmeyi hedefliyor. Kaybın 20 milyar dolar olduğu tahmin ediliyor. 

Tapuda da beyaz sayfa Tapu Kadastro Müdürlükleri ile yapılacak çalışma ile Türkiye'deki gayrimenkullerin gerçek tapu bilgilerinin sisteme geçirilmesi isteniyor. Bir tarihe kadar belirlenecek süre içinde kişilerin gayrimenkullerinin gerçek bilgilerini tapuda düzeltmeleri istenecek. 
Türkiye'de 100 lira değerde olan emlak alım satımının genellikle 30 lira alım satım işlemi yapılarak devletin büyük oranda vergi kaybına uğratıldığı ifade ediliyor. Mortgage yasasının da yürürlüğe girmesi ile bu alanda yaşanacak muhtemel kaybı önleyecek düzenlemeler de pakette yer alacak. 

Kaçak içkiye ağır ceza Kayıt dışı ekonomiyi önlemede kalpazanlık ve kaçak üretim ve satış cezalarını ağırlaştırarak sistemin önünü kesmeye hazırlanan hükümet, alkollü içecek ve sigaranın kaçak üretim ve satışına ağır para ve hapis cezaları getirecek. Cezaların altı kata varan oranda artırılması öngörülüyor. 
Vergi cezasında Anayasa Mahkemesi'nin kararı yönünde düzenleme getirilecek. Anayasa Mahkeme'sinin iptal ettiği Vergi Ziyaı Cezaları'nda getirilecek bir düzenleme ile vergi ziyanında kayıp tutarı, yani bir katı kadar ceza alınacak, ayrıca bir faiz cezası kesilmeyecek. 


</TEXT>
</DOC>
