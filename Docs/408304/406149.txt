<DOC>
<DOCNO> 406149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/ekonomi/eko05.html </URL>
<DATE> 2005/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyasından TÜSİAD'a destek 
</HEADLINE>
<TEXT>


AYFER YILDIZ 

ATO Başkanı Sinan Aygün 
"Yargıya kimsenin müdahale etmemesi lazım. Ama son günlerde gördüğünüz gibi Başbakan'dan tutun siyasi parti genel başkanlarına, yazarlara kadar herkes yargıya müdahale ediyor. Ancak, sayın Mustafa Koç düşüncesini açıkladı. Bu yargıya müdahale olarak algılanmamalı." 

TİM Başkanı Oğuz Satıcı 
"Sivil toplum örgütleri ve sivil toplum örgütlerinden bağımsız kanaat önderleri Türkiye'deki tüm gelişmelerle ilgili konuşabilmeli. Bu tür sınırlamalar olmaması gerekiyor. Türkiye'yi gerilimlere sokacak konuşmalardan kaçınılması lazım. Bu konuda dikkatli olmak gerekiyor. Olay, büyütülecek bir olay değil." 

İzmir Ticaret Odası Başkanı Ekrem Demirtaş 
"Biz ekonomik konularda görevli kurumlarız. Ancak ekonominin siyasetle ilgisi son derece balık sırtı bir dengedir. Siyasi istikrarsızlık önce ekonomiyi olumsuz etkiler. Siyasi konularda zaman zaman görüş ifade etmek zorunda kalabiliyoruz. Ama dileğimiz o ki biz işimize bakalım, siyasetçi işine baksın." 

MÜSİAD Başkanı Ömer Bolat 
"Olmaması gereken bir durum. Sükunete ve istikrara ihtiyacımız var. Biz kendi işimizi yapıyoruz. Siyaseti siyasetçiler yapacak. Ekonomi ve iş dünyası ile işadamları ilgilenecek. Yargının işine karışmamak lazım. Sivil toplum kuruluşlarının ülke meselelerine yönelik görüş vermeleri, kendi kulvarları doğrultusunda açıklamaları normal. Herkes kendi işini yapmalı" 

'Talimatla açmadık' GÖKÇER TAHİNCİOĞLU Ankara 
Başbakan Recep Tayyip Erdoğan'ın Prof. Dr. Yücel Aşkın davasıyla ilgili yorum yapanlara karşı savcıları göreve çağırmasının ardından tüm açıklamaları incelemeye aldıklarını söyleyen Ankara Cumhuriyet Başsavcısı Hüseyin Boyrazoğlu yanlış anlaşıldığını söyledi. Boyrazoğlu, rutin görevleri arasında bulunan incelemenin Erdoğan'ın sözlerinden önce başladığını belirterek, "Yargı talimat almaz" dedi. 
Erdoğan, TÜSİAD Yüksek İstişare Konseyi Başkanı Mustafa Koç'un "Aşkın'a reva görülen muameleyi ve uzun gözaltı süresini tasvip etmek mümkün değil" sözleri üzerine savcıları göreve çağırmış, Boyrazoğlu da önceki gün Aşkın davasına ilişkin tüm açıklamalarla ilgili inceleme başlatıldığını söylemişti. 

Rutin görevimiz 
Milliyet'e dün, Ankara Başsavcılığı'na bağlı Basın Savcılığı'nın her gün basına yansıyan tüm haberleri düzenli olarak incelediğini anımsatan Boyrazoğlu, "YÖK Başkanı Erdoğan Teziç hakkındaki soruşturma bir hafta önce başlatıldı. TÜSİAD'ın toplantısında konuşulanlar basına yansır yansımaz incelenmeye başlandı. Bu bizim rutin görevimiz" dedi. 
Boyrazoğlu, "İncelemenin Sayın Başbakan'ın sözleriyle ilgisi yok. Biz bunu zaten yapıyoruz. Rutin incelemede suça rastlanırsa gereken yapılır" diye konuştu. 

Savcı incelemede 
Aşkın davasına ilişkin açıklamaları basın savcılarından Kürşat Kayral'ın inceleyeceği, diğer basın savcılarının da zaman zaman çalışmaya destek verecekleri bildirildi. Savcılar ilk aşamada, bugüne kadar basına yansıyan açıklamaları ve bunların tam metinlerini edinecekler. Açıklamalarda suç unsuru bulunursa, açılacak soruşturmalar TCK'nın 'yargıyı etkileme' ve 'adil yargılamayı etkilemeye teşebbüs' başlıklı 277 ve 288. maddelerine göre davaya dönüşebilecek. 



</TEXT>
</DOC>
