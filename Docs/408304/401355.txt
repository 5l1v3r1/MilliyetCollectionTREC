<DOC>
<DOCNO> 401355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/soneko18.html </URL>
<DATE> 2005/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vergi Konseyi Cemaatler, vergi kanununa 1963'te eklenmiştir 
</HEADLINE>
<TEXT>

     Vergi Konseyi Başkanı Mustafa Uysal, ''Cemaatler''e ilişkin hükümlerin Kurumlar Vergisi Kanunu'na 1963 yılında eklendiğini, yeni Vergi Taslağında da cemaatler konusunda sadece madde değişikliğine gidildiğini belirtti. 
     Uysal, Vergi Konseyi'nce son şekli verilen Kurumlar Vergisi Taslağında, cemaatlere, 'vakıf statüsü' verilerek, tarikat şeyhlerine vakıf ve iktisadi işletme başkanı sıfatı kazandırılacağı yolundaki haberler üzerine yazılı bir açıklama yaptı. 
     Cemaatlerin, kurumlar vergisi mükellefleri arasında sayılmasından ibaret olan bu düzenlemenin, yasada ilk defa yer almadığını kaydeden Uysal, ilgili hükmün 1963 yılında İnönü Hükümeti döneminde, Kurumlar Vergisi Kanunu'na eklendiğini vurguladı. 
     O tarihten bu yana söz konusu Kanunda 40 dolayında değişiklik yapıldığını, ancak aynı hükmün muhafaza edildiğini ifade eden Uysal, açıklamasında şu görüşlere yer verdi 
     ''Nitekim, halen yürürlükte bulunan 5422 sayılı Kurumlar Vergisi Kanunu'nun 1. maddesinin 3. fıkrasında, ...Cemaatler vakıf hükmündedir düzenlemesi, açıkça yer almaktadır. Cemaatler, Kurumlar Vergisi Kanunu dışında diğer Vergi Kanunlarında da zikredilmektedir. 
     Aynı hüküm, hazırlanmakta olan taslakta da yer almakta, ancak teknik açıdan daha uygun olacağı gerekçesiyle, mükellef tanımları nı içeren 2. maddeye taşınmaktadır. Düzenlemenin bunun dışında yeni herhangi bir özelliği yoktur. 
     Cemaatler, Türk Hukuku'nda Lozan Anlaşması ile tanımlanmış ve belirlenmiştir. Kurumlar Vergisi Kanunu'nda ve hazırlanan taslakta yer alan hüküm, cemaatlere Lozan Anlaşması ile verilen hakların kullanımı sırasında ortaya çıkan vergisel sorunların çözümüne yöneliktir.'' 
     
</TEXT>
</DOC>
