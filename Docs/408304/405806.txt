<DOC>
<DOCNO> 405806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur43.html </URL>
<DATE> 2005/12/22/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Muğla'da, pasajda patlama meydana geldi 2 yaralı 
</HEADLINE>
<TEXT>

     Muğla'da DSP ve MHP il başkanlıklarının bulunduğu işhanının ikinci katında meydana gelen patlamada 2 kişinin hafif şekilde yaralandığı bildirildi. 
     AA muhabirinin aldığı bilgiye göre, kent merkezinde MHP ve DSP il başkanlıkları, Kamu-Sen ve Türk-Eğitim Sen'in şube başkanlıkları ile özel bir dershanenin bulunduğu işhanının ikinci katında akşam saatlerinde meydana gelen patlamada yaralanan ve öğrenci oldukları belirtilen 2 kişi, Muğla Devlet Hastanesi'nde yapılan tedavilerinin ardından taburcu edildi. 
     Bu arada polis ekipleri, patlamanın meydana geldiği pasaja giriş ve çıkışı yasakladı. Pasajda bulunanların polis tarafından ifadeleri alınıyor. 
     Olay sonrasında pasaja gelen MHP İl Başkanı Osman Güven, polis yetkililerinin patlamanın nedeni hakkında bilgi vermediğini belirterek, ''Patlamanın olduğu sırada parti binasında kimsenin bulunmaması büyük bir şans'' dedi. 
     DSP Muğla İl Başkanı Levent Özkan ise patlamanın olduğu yerde polis ekiplerinin şu anda inceleme yaptığını ifade ederek, şöyle konuştu 
     ''Patlamanın asansörün içinde mi yoksa dışında mı olduğu konusunda kesin bir bilgi yok. Bu akşam yerel bir televizyon kanalında kentte bulunan siyasi parti temsilcileri ile birlikte bir programa katılacaktık. Programı arkadaşlarımız partide izleyeceklerdi. Olay esnasında partide kimsenin bulunmaması büyük bir şans.'' Öte yandan polis ekipleri, olayın görgü tanığı olduğu iddia edilen 2 kişiyi ifadelerine başvurmak üzere polis merkezine götürdüler. 
     
</TEXT>
</DOC>
