<DOC>
<DOCNO> 403334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun40.html </URL>
<DATE> 2005/12/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
'Tanrı'ya gönderilmek üzere' yine mektup yağdı 
</HEADLINE>
<TEXT>

     Güney Amerika'dan Rusya'ya, İspanya'dan Endonezya'ya, dünyanın her ülkesinden Tanrı'ya dileklerini ileten yüzlerce kişinin mektupları, İsrail Posta İdaresi'nce toplanarak, Kudüs'te, Yahudilerin en kutsal mekanı Ağlama Duvarı'na yerleştirildi. 
     İsrail Posta İdaresi sözcüsü İzak Rabihia, bu kez son 6 aylık dönemde gelen 400'e yakın mektubu getirdiklerini belirtti. Rabihia, her insanın Tanrı'dan bir isteği, beklentileri ve hayali olduğunu belirterek, ''Genelde dileklerin çoğu insanların ortak, belli dilekleri. Biz bu mektupları okumuyoruz. Sadece adrese teslim ediyoruz'' dedi. 
     Hindistan, Malezya ve Endonezya gibi ülkeler dahil dünyanın her yerinden mektuplar geldiğini kaydeden Rabihia, Güney Amerika ve Rusya'nın en fazla mektup gönderen ülkeler arasında bulunduğunu kaydetti. 
     Zarfların üzerine genelde ''Allaha, Ağlama Duvarı-Kudüs'' adresi yazılan mektupların bazıları basına da gösterildi. 
     Küçük bir kız tarafından yazılan mektupta, ''Önünde saygıyla eğiliyorum. Seni ne kadar sevdiğimi biliyorsun. İyi bir küçük kız olmama yardımcı ol'' ifadeleri kullanılırken, mektupların çoğunda para, sağlık ve bebek sahibi olma dileklerinin yer aldığı dikkati çekti. 
     Ağlama Duvarı Baş Hahamı Şmuel Rabinovitz tarafından alınan mektuplar, Ağlama Duvarı'nın taşları arasında hazırlanan dar gediklere yerleştirildi. 
     İsrail posta İdaresi, geçen Haziran ayında da aynı mektuplardan birikenleri, Ağlama Duvarı'na yerleştirmişti. 
     
</TEXT>
</DOC>
