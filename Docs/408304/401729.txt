<DOC>
<DOCNO> 401729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonsiy20.html </URL>
<DATE> 2005/12/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İnsan Hakları Komisyonu'nda "rapor" tartışması 
</HEADLINE>
<TEXT>

     TBMM İnsan Haklarını İnceleme Komisyonu’nda, "rapor" tartışması yaşandı. 
     Gündemindeki çeşitli konuları görüşmek üzere toplanan komisyonda, Başkan Mehmet Elkatmış ile üyeler arasında tartışma çıktı. 
     AA muhabirinin aldığı bilgiye göre, toplantıda, boşalan başkanvekilliği için seçim yapıldı. CHP Diyarbakır Milletvekili Mesut Değer, başkanvekilliğine seçildi. 
     Seçimin ardından gündeme geçilirken söz alan CHP İzmir Milletvekili Ahmet Ersin, komisyon raporlarını gündeme getirerek, Başbakan Recep Tayyip Erdoğan’a yönelttiği iki soru önergesinde "Raporlarımız ne oluyor" diye sorduğunu ancak, yanıt alamadığını söyledi. 
     TBMM İnsan Haklarını İnceleme Komisyonu kuruluş kanununda, hazırlanan raporların bilgi ve gereğinin yapılması için Başbakanlık, ilgili bakanlıklar ve birimlere gönderilmesi hükmünün yer aldığını hatırlatan Ersin, Komisyon Başkanı Elkatmış’a, "Bu raporlar ne oluyor Dört duvar arasında mı kalıyor yoksa gittiği yerde hasıraltı mı ediliyor Şemdinli’ye zaten 15 gün geç gittik, gideli de 15 gün oldu. Zaten konu yargıda. Rapor ne oldu " dedi. 
     Elkatmış’ın, "Raporları göndermiyoruz" demesi üzerine tartışma çıktı. Raporların neden gönderilmediği sorusuna Elkatmış, uzman yokluğunu gerekçe göstererek, "Çeşitli tarihlerde TBMM Başkanlığı’na başvurarak uzman istedim. Ama uzman verilmedi" yanıtını verdi. 
     Elkatmış’ın sözlerine Komisyon üyeleri tepki gösterdi. CHP’li Ersin’in, "Taleplerimize rağmen uzman verilmiyorsa istifa edelim. Biz konu mankeni miyiz Bu Komisyon, hem Avrupa hem de kamuoyu nezdinde önemlidir. Raporlarımız ilgili yerlere gönderilmiyorsa niye çalışıyoruz" eleştirisine, AK Parti Diyarbakır Milletvekili İhsan Arslan ile diğer AK Parti’li üyeler de katıldı. 
     Elkatmış, eleştirilere, "Raporlarımızı ilgili yerlere göndermesek de kamuoyu oluşturuyor" karşılığını verdi. 
     Tartışmaların ardından, TBMM Başkanı Bülent Arınç ile görüşülerek, uzman sıkıntısının giderilmesinin istenmesine karar verildi. 
     Öte yandan, komisyonda, Aralık ayında çeşitli illerde incelemelerde bulunması kararlaştırıldı. Hangi illere gidileceğinin Komisyon başkanlık divanı tarafından belirleneceği öğrenildi. 
     
</TEXT>
</DOC>
