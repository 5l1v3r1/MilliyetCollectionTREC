<DOC>
<DOCNO> 400311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sontur19.html </URL>
<DATE> 2005/12/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP'li Bayındır'ın oğlu toprağa verildi... 
</HEADLINE>
<TEXT>

     Tevfik Işık bildiriyor 

CHP Kırşehir Milletvekili Hüseyin Bayındır'ın vefat eden oğlu Deniz Bayındır, memleketi Kırşehir'de toprağa verildi. 
     Cacabey Camisi'nde düzenlenen törene, Deniz Bayındır'ın yakınları, TBMM Başkanı Bülent Arınç, Tarım ve Köyişleri Bakanı Mehdi Eker, CHP Genel Başkanı Deniz Baykal, partililer ve kalabalık vatandaş topluluğu katıldı. 
     Arınç, Baykal ve Hüseyin Bayındır, cenaze namazı öncesi taziyeleri kabul etti. Bu arada, Deniz'in tabutunun üstüne, üzerinde ''Deniz Başkan'' yazılı Galatasaray forması konuldu. 
     Kılınan namazın ardından Deniz Bayındır'ın cenazesi, Mucur İlçesi'ne bağlı Karacalı Köyü'ndeki aile mezarlığında toprağa verildi. Bayındır'ın tabutunun üstüne örtülen Galatasaray forması da mezara konuldu. 
     Cenaze namazının ardından Polisevi'ne geçen TBMM Başkanı Bülent Arınç, gazetecilere yaptığı açıklamada, üzüntüsünün sonsuz olduğunu dile getirerek, ''Hem Deniz'e Allah'tan rahmet, hem de ailesine başsağlığı ve sabır diliyoruz. Kırşehir halkına da taziyelerimizi sunuyoruz. Ölüm hak. Allah'tan geldik, O'na döneceğiz. Buna hepimizin imanı var. Çok acı da olsa büyük bir sabırla bu acıyı göğüsleyeceğiz'' dedi. 
     
     DENİZ'İN YAŞAM MÜCADELESİ 
     Geçen Şubat ayında aniden rahatsızlanarak önce sinüzit sanılan ardında da beyin kanseri teşhisi konulan Deniz Bayındır, zorlu bir tedavi sürecine girmişti. CHP Kırşehir milletvekili Hüseyin Bayındır ve Nurcan Bayındır'ın tek çocuğu olan Deniz'i, ünlü beyin cerrahı Gazi Yaşargil iki kez ameliyat etti, ancak beyninde tekrar tümör oluşmasına engel olunamadı. 
     20 gün önce durumu iyice ağırlaşan Deniz için ''Tıbbın yapabileceği başka bir şey kalmadı'' denmesine rağmen Bayındır ailesi, son ümit olarak İsrail'de kök hücre nakli yaptırmaya karar verdi. Deniz, Tel Aviv'deki Hadassa Ein Kerem Hastanesi'ne getirilerek babasından alınan kan hücreleri nakledildi. ''İmmino terapi'' tedavisinde sonuç alabilmek için 3 haftalık bekleme süresi gerekiyordu, ancak bu sırada Deniz'in beyin ölümü gerçekleşti. Buna rağmen Bayındır Ailesi bu 3 haftalık süreyi bekleme kararı aldı. 
     İsrailli doktorların, Türkiye'deki yoğun bakım şartlarının yeterli olduğunu belirtmesiyle de Deniz, özel bir ambulans uçakla, Ankara Bayındır Hastanesi'ne getirildi. Bu süre içinde makineye bağlı olarak yaşatılan Deniz, dün sabah yaşama gözlerini yummuştu. 
     
</TEXT>
</DOC>
