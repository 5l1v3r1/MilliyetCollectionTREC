<DOC>
<DOCNO> 406551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/ekonomi/eko06.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ödenmeyen bakiyeye faiz olmaz' 
</HEADLINE>
<TEXT>


ANKARA AA 

Erciyes Üniversitesi Hukuk Fakültesi öğretim görevlisi, Avukat Dr. Şükran Ekecik, kredi kartlarında ödenmeyen bakiyeye aylık bileşik faiz uygulamasının Türk Ticaret Kanuna aykırı olduğunu belirterek, bunun kaldırılması gerektiğini söyledi. 
Kredi kartlarında ödenmeyen bakiyeye bir aylık devreler itibari ile faiz hesaplanarak, bunun dönem sonunda anapara olarak talep edilmesinin de Türk Ticaret Kanunu'na aykırı olduğunu kaydeden Ekecik, "Borçlar Kanunu'nun 19 ve 20. maddesi gereğince kanunun amir hükümlerine aykırı maddeler batıl boş - çürük olduğundan, kredi kartı sözleşmelerinde aylık bileşik faiz uygulamasına neden olan maddeler batıldır" dedi. 
Ekecik, kredi kartlarında, yapılan harcama tutarı ile bir önceki dönemden ödenmeyen harcama miktarı ve yine bir önceki dönemden ödenmeyen harcama miktarına yürütülen faize tekrar faiz yürütülmesi nedeniyle tüketicinin borcunun kar topu gibi büyüdüğünü kaydetti. Ekecik, "Hukuk sistemimizde borçlunun temerrüdünden sonra işleyen faiz temerrüt gecikme faizidir. Borçlar Kanununu gereğince gecikme faizine, faiz yürütülmez" dedi. 



</TEXT>
</DOC>
