<DOC>
<DOCNO> 405761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo26.html </URL>
<DATE> 2005/12/22/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
TFF'den açıklama Kamusallaşmak için birçok proje geliştirildi 
</HEADLINE>
<TEXT>

     Futbol Federasyonu, Türk futbolunun kurumsallaştırılması hedefiyle birçok proje geliştirildiğini, önceden başlamış projelerin de devam ettirildiğini bildirdi. 
     Federasyondan yapılan yazılı açıklamada, kurumsal bir kimlik olarak devamlılığın esas alındığı belirtilerek, ''Futbol Federasyonu, hiçbir zaman geçmiş dönemi karalamamıştır. Hiçbir projeyi reddi miras yaklaşımıyla değerlendirmeyen federasyonumuz, kişilerle değil projelerle ilgilenmiştir. Türk futbolunu kurumsallaştırmayı hedefleyen federasyonumuz, bu amaçla birçok proje geliştirmiş, önceden başlamış bazı projeleri de devam ettirmiştir'' denildi. 
     UEFA tarafından geliştirilen ve tavsiye edilen ''Futsal'', ''Bayan Futbolu'' ve ''Grassroots'' gibi geçmişte başlayan projelerin geliştirilmesi için federasyon tarafından yeni projeler hazırlandığı ifade edilen açıklamada, şu bilgilere yer verildi 
     ''UEFA bünyesindeki antrenör eğitimini standartlaştırmayı amaçlayan ve 1998 yılında Avrupa düzeyinde örgütlenmesine başlanan JIRA Konvansiyonu'na, Türkiye Futbol Federasyonu'nun B, A ve Pro düzeylerinde üye olma süreci devam etmektedir. Ülkemizin, 2006 yılının sonuna kadar B ve A düzeylerinde ve 2007 yılı içinde de Pro düzeyinde bu konvansiyona üye olması UEFA ile karşılıklı olarak planlanmaktadır. Bazı çevrelerce iddia edildiği gibi UEFA, bugüne kadar hiçbir zaman Türkiye Futbol Federasyonu'nu JIRA Konvansiyonu'na B düzeyinde üye olarak kabul etmemiş ve ne A, ne de Pro Lisans konusunda bir taahhütte bulunmuştur.'' 
     
</TEXT>
</DOC>
