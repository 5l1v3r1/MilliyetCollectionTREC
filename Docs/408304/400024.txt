<DOC>
<DOCNO> 400024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonspo02.html </URL>
<DATE> 2005/12/02/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İnönü'de önce polis taraftar sonra Ruslarla meşale savaşı 
</HEADLINE>
<TEXT>

     UEFA Kupası 2. tur H Grubu'ndaki 3. maçında İstanbul'da Rusya'nın Zenit St. Petersburg takımıyla 1-1 berabere kalan Beşiktaş, gruptan çıkma umutlarını adeta mucizelere bıraktı. 
     2 puanda kalan 4. sıradaki siyah-beyazlılar, gruptaki 4. ve son maçını 14 Aralık Çarşamba günü deplasmanda Portekiz'in Vitoria Guimaraes takımıyla yapacak. Bu akşamki maçta İspanya'da Sevilla'ya yenilen Portekiz takımı 1 puanda kaldı ve gruptan çıkma şansını yitirdi. 
     Beşiktaş'ın turu geçmesi için deplasmanda Portekiz'in Vitoria Guimaraes takımını en az 3 farklı skorla yenip, Bolton Wanderers'ın da kendi evinde Sevilla'ya yenilmesi gerekiyor. 
     Bu akşamki sonuçların ardından H Grubu'nda Rusya'nın Zenit St. Petersburg ile İspanya'nın Sevilla takımları bir üst tura çıkmayı garantiledi. 
     Rus takımı maç sonunda BJK İnönü Stadı'ndan alkışlarla ayrıldı. 
     
     POLİS-TARAFTAR KAVGASI 

     Karşılaşmanın ikinci yarısında kapalı tribünde polis ile taraftarlar arasında kavga yaşandı. 
     Maçta 68. dakika oynanırken bir grup polis, kapalı tribünün ortasındaki grubun arasına girdi. Bu sırada, bu bölümdeki taraftarlarla polis arasında olaylar yaşandı. Taraftarlar ''Emniyet dışarı'' diye tempo tutarken, bazı taraftarların da polislerin üzerine oturma koltuklarını attıkları gözlendi. Polisin tribünden ayrılmasıyla olaylar yatıştı. 
     
     MEŞALE SAVAŞI 

     Karşılaşmayı izlemek için İstanbul'a gelen yaklaşık bin kadar Rus taraftar, maçın sonlarına doğru yaktıkları meşalelerin bazılarını Beşiktaşlı taraftarların bulunduğu tribüne atınca gerginlik yaşandı. 
     Beşiktaşlı taraftarlar da üzerlerine gelen meşaleleri geri gönderdiler. Polis devreye girerek gerginliğin büyümesini önledi. 
     
</TEXT>
</DOC>
