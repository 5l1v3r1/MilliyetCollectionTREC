<DOC>
<DOCNO> 402813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo38.html </URL>
<DATE> 2005/12/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Yattara Hocamızın bizi eleştirmesi doğaldır... 
</HEADLINE>
<TEXT>

     Trabzonspor'un Gineli futbolcusu İbrahima Yattara, Ankaraspor maçında şanssız bir yenilgi aldıklarını söyledi. 
     Lotto ile Polat Champions Bar'da sponsorluk anlaşması imzalayan İbrahima Yattara, imza töreninin ardından gazetecilerin sorularını yanıtladı. Ankaraspor karşısında karşılaşmaya çok iyi başladıklarını ifade eden Yattara, ''İkinci yarıda çok iyi organize olamadık. Gol atmak için çok uğraştık, iki net gol pozisyonuna girdik, ama şansımız olmadı. Fatih ve ben çok fırsat kaçırdık. Sonuçta onlar girdikleri 2-3 pozisyonu değerlendirip, maçı kazanmasını bildiler'' dedi. 
     Yattara, karşılaşma sonrası teknik direktör Vahid Halilhodzic'in açıklamalarıyla ilgili bir soru üzerine, ''Yenilgi olduğu zaman herkes kusur arar. Hocamızın bizi eleştirmesi doğaldır. Kendisine çok saygı duyuyorum. Tek sorunumuz şanssız olmamızdı'' diye konuştu. 
     
     ''BAZEN YALNIZ KALIYORUM'' 
     İbrahim Yattara, ''İstikrarsız olduğu ve zaman zaman kötü oynadığı'' eleştirilerine katılmadığını bildirdi. 
     Maçlarda elinden geleni yaptığını belirten Yattara, şöyle devam etti 
     ''Takımda, bazen maçlarda yalnız kalıyorum, o nedenle de zorlanıyorum. Futbolcu arkadaşlarım da elinden geleni yapıyorlar, ama yeterli olmuyor. Bazı maçlarda, son dakikalarda yediğimiz gollerle çok kolay kaybediyoruz. Sezon başında takımda bazı sorunlar oldu. Sakatlıklar ve bazı oyuncuların oynayamaması yüzünden kötü sonuçlar aldık. Şimdi kötü oynadığımızı düşünmüyorum.'' Bir gazetecinin, ''Halilhodzic Benim burada ne işim var dedi. Sen de öyle düşünüyor musun'' sorusuna Yattara, ''Ben Trabzon'da neden bulunduğumu biliyorum. Ne yaptığımı da biliyorum'' yanıtını verdi. 
     Trabzonspor ile 2009 yılına kadar sözleşmesi bulunduğunu ve burada bulunmaktan mutlu olduğunu ifade eden Yattara, gelecekte Avrupa'da oynayabileceğini söyledi. 
     Trabzonspor'da 3. sezonunu yaşadığını hatırlatan Gineli futbolcu, ilk kez böyle kötü bir sezon gördüğünü, bu sezon şampiyonluğun zor, kötü oynamaya devam ederlerse de imkansız olacağını kaydetti. 
     
     SPONSORLUK ANLAŞMASI 
     İbrahim Yattara, spor giyim firması Lotto ile 1 yıllık bireysel sponsorluk sözleşmesi imzaladı. 
     Lotto Satış Koordinatörü Bülent Karabıçak'ın da hazır bulunduğu imza töreninde, Yattara'nın özel yaşamında giyeceği tüm spor giysilerinin Lotto tarafından karşılanacağı, Gineli futbolcunun maçlarda da Lotto marka krampon giyeceği bildirildi. 
     Lotto'nun, Yattara ile birlikte, Turkcell Süper Ligi'nde oynayan toplam 29 futbolcu ile sponsorluk sözleşmesi yaptığı kaydedildi. 
     
</TEXT>
</DOC>
