<DOC>
<DOCNO> 402787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sonspo12.html </URL>
<DATE> 2005/12/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
NBA'de lige 4 maçla devam edildi... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 4 maçla devam edildi. 
     Günün en çekişmeli maçı Güneybatı Grubu lideri Miami Heat ile 2. sıradan takipçisi Washington Wizards arasında yapıldı. Uzatma dakikalarına taşınan maç, 104-101 Miami Heat lehine sonuçlandı ve Heat 11. galibiyetini, Wizards ise 11. mağlubiyetini aldı. 
     Maçta 41 sayı, 10 ribaunt, 8 asist, 4 top çalma ve 1 blokluk performansıyla double-double yaparak sezonun en yüksek rakamına ulaşan Dwyane Wade, hem takımını galibiyete taşıdı, hem de günün en skorer ismi oldu. 
     Gary Payton, 21 sayı, 7 ribaunt, 3 asist ve 2 top çalmayla Wade'i takip ederken 5 haftalık sakatlık döneminden sonra sahalara dönen Shaquille O'Neal, 10 sayı ve 11 ribauntla double-double yaparak galibiyete katkıda bulundu. 
     Wizards cephesinde ise, 28 sayıyla Caron Butler ile 26 sayıyla Chucky Atkins, sezonun en yüksek rakamlarına ulaştılar ancak bu, galibiyet için yeterli olmadı. Wizards'da ayrıca Gilbert Arenas, 24 sayıyla oynadı. 
     
     Günün diğer maçlarında şu sonuçlar alındı 
     Los Angeles Clippers-Detroit Pistons 101-109. 
     Portland Trail Blazers-Houston Rockets 86-100. 
     Sacramento Kings-New Orleans Hornets 110-100. 
     Lige, TSİ yarın sabaha karşı yapılacak 5 maçla devam edilecek. 
     
</TEXT>
</DOC>
