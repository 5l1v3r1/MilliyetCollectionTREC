<DOC>
<DOCNO> 408065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur35.html </URL>
<DATE> 2005/12/30/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Vali Güler İstanbul'da yılbaşı için alınan önlemleri anlattı... 
</HEADLINE>
<TEXT>

     İstanbul Valisi Muammer Güler, kentte yılbaşı için gerekli önlemlerin alındığını, vatandaşların yeni yıla en iyi şekilde girmesi için hem polisin hem de jandarmanın büyük fedakarlıklarla görev yapacağını belirterek, vatandaşların da güvenlik güçlerine yardımcı olması gerektiğini bildirdi. 
     Güler, Valilik Mavi Salon'da, yılbaşı önlemleriyle ilgili İl Emniyet Müdürü Celalettin Cerrah ve İl Jandarma Alay Komutanı Kurmay Albay Ünal Karaosmanoğlu'nun da katılımıyla değerlendirme toplantısı yaptı. 
     Toplantının ardından gazetecilere açıklamada bulunan Güler, İstanbul genelinde daha önce planlanan güvenlik önlemlerini yeniden gözden geçirdiklerini belirterek, şunları kaydetti 
     ''Vatandaşların yeni yıla sağlık ve huzur içinde girmeleri için bütün kamu kurum ve kuruluşları gerekli tedbirleri aldı. Bugün, hem emniyet tedbirlerini hem de önleyici zabıta tedbirlerini gözden geçiriyoruz. Yılbaşı nedeniyle belli yerlerde oluşabilecek kalabalıkların hem trafik sorunları hem de alışveriş merkezlerinde vatandaşların emniyet içinde bulunup, rahatça alışveriş yapması için her türlü suça karşı devriye hizmetlerimiz artırıldı. Emniyet görevlilerinin izinlerini, onların daha çok çalışacağı şekilde düzenledik. Büyükşehir Belediyesi'nin de elektrik, doğalgaz, su arızalarına karşı ekipleri hazır. Trafik, zabıta ve vergi denetim elemanlarıyla denetimler sürecek. Otogar ve özellikle de eğlence mekanlarında her türlü tedbir alınmış durumda. İstanbullulara yeni yılda sağlık, huzur ve güvenlik içinde bir yıl geçirmelerini, yeni yılın ülkemize, insanlığa hayırlar getirmesini diliyorum.'' 
     
     NİŞANTAŞI'NDAKİ KUTLAMALAR 
     Vali Güler, bir grup vatandaşın Nişantaşı'nda yapılan kutlamaların iptali için valiliğe başvurup başvurmadığına ilişkin soru üzerine, bu tür etkinliklerin izne tabi olmadığını söyledi. 
     Kendilerinin etkinlikle ilgili güvenlik önlemi aldıklarını anlatan Güler, şöyle devam etti 
     ''Yılbaşı nedeniyle Büyükşehir Belediyesi'nin Taksim'de, Şişli Belediyesi'nin Nişantaşı'ndaki Cumhuriyet Parkı'nda, Kadıköy Belediyesi'nin Suadiye Oteli önündeki otoparkta, Beşiktaş Belediyesi'nin Ortaköy'de, Beyoğlu Belediyesi'nin de İstiklal Caddesi'ndeki düzenlemeleri var. Bunların hepsi teamül gereği, adet gereği yapılan düzenlemelerdir, etkinliklerdir. Ancak eğlenen insanların gürültü ve çevre kirliliği olarak diğer vatandaşları rahatsız etmemesi gerekir. Bu ortamın sağlanması ve makul bir sürede devam etmesi göz önünde bulundurulacak.'' Gelecek yıl bu tür tartışmalara son vermek için belirli bir alan tahsis edilip edilmeyeceğine ilişkin soru üzerine de Güler, ''Kutlamalar dünya şehirlerinde belli alanlarda yapılıyor. Kentler yeni yıla büyük meydanlarda giriyor. İstanbul'da da Taksim'de bunu yapmak mümkün. Belki önümüzdeki yıllarda daha değişik alanlar seçilebilir'' dedi. 
     
     ALKOL UYARISI 
     Vali Muammer Güler, alkollü araç kullanma konusundaki trafik önlemlerine büyük önem verileceğini de dile getirerek, ''Sürücüleri alkollü araç kullanmamaları konusunda ikaz ediyoruz. Bu konuda hem kendilerine hem başkalarına zarar vermesinler'' diye konuştu. 
     Meteorolojinin tahminlerine göre, İstanbul'da havanın gündüz çok bulutlu ve yağmurlu, akşam ise parçalı bulutlu olacağını ifade eden Güler, gündüz sıcaklığın 9, gece ise 4 derece düzeyinde olacağını bildirdi. 
     Güler, yılbaşında nerede olacağına henüz karar vermediğini de belirterek, ''Vatandaşların yeni yıla en iyi şekilde girmesi için hem polisimiz hem de jandarmamız çok büyük bir fedakarlıkla görev yapacak. Vatandaşlardan da onlara yardımcı olmalarını diliyorum. Alınan tedbirlere riayet etsinler'' diye konuştu. 
     
</TEXT>
</DOC>
