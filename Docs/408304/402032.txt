<DOC>
<DOCNO> 402032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/soneko22.html </URL>
<DATE> 2005/12/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Alman "Frankfurter Rundschau" gazetesi Türk mucizesi... 
</HEADLINE>
<TEXT>

     Alman ''Frankfurter Rundschau'' gazetesi, Türkiye'deki ekonomik gelişmeleri ''mucize'' olarak değerlendirdiği bir ekonomi haberine yer verdi. 
     Gazetenin ekonomi sayfalarında ''Türk mucizesi'' başlığıyla yayınlanan haberde, Türkiye'nin son olarak 2001 yılında yaşadığı büyük ekonomik krizden sonra 4 yıl içinde ekonomisini çok hızlı bir şekilde düzeltmeyi başardığı ve bu süre içinde yüzde 30 oranında ekonomik büyüme sağladığı belirtildi. 
     Büyük ekonomik kriz sırasında çok sayıda bankanın iflas ettiği ve yaklaşık 1 milyon insanın bir anda işsiz kaldığı ifade edilen haberde, günümüzde ise İstanbul'da ekonomik büyümenin simgesi olarak ''Dubai Towers'' adında Türkiye'nin en yüksek ikiz binasının inşa edilmekte olduğuna işaret edildi. 
     Türkiye'deki en büyük yatırımcının Almanya olduğu, ancak Arap ülkelerinin yatırımlarının da hızla artmakta olduğu kaydedilen haberde, Dubai Holding'in sadece ikiz kuleler ve İstanbul'daki diğer bazı projeler için 5 milyar dolar vereceği, Arap Oger Group şirketinin de 6,55 milyar dolar karşılığında Türk Telekom'un hissedarı olduğu bildirildi. 
     Türk-Arap Sanayicileri Birliği Başkanı Mehmet Hadra'nın da, gelecek 3 yıl içinde Türkiye'ye Arap ülkelerinden yaklaşık 15 milyar dolar yatırım yapılmasını beklediklerini söylediği belirtildi. 
     
     ''EN ŞAŞIRTICI BAŞARI DEVLET BORÇLARININ KONTROL ALTINA ALINMASI'' 
     Türkiye'de enflasyonun 30 yıldan bu yana yüzde 7,6 ile en düşük seviyede bulunduğu, Türk Lirası'nın istikrar azandığı, kriz yıllarında kişi başına 2 bin 122 dolar olan GSMH'nın 4 bin 800'e yükseldiği anlatılan haberde, en şaşırtıcı başarının da devlet borçlarının kontrol altına alınması olduğu, bu şaşırtıcı gelişmelerden dolayı Morgan Stanley adlı yatırım bankasının bir ''Türk ekonomi mucizesinden'' söz ettiği belirtildi. 
     Uluslararası Para Fonu'nun IMF baskısıyla Türkiye'de geçen 5 yıl içinde ekonomik yapısal reformlar uygulandığı, Başbakan Recep Tayyip Erdoğan'ın reform politikasının da ekonomi çevreleri tarafından büyük takdir gördüğü kaydedildi. 
     Erdoğan'ın kararlı bir şekilde uyguladığı özelleştirme sayesinde bu yıl devlet kasasında yaklaşık 15 milyar dolar girdiği, bunun, geçen 20 yıl içindeki toplam gelirlerden daha fazla olduğu ifade edildi. 
     Türkiye'nin AB üyesi olup olmayacağının da yabancı yatırımcımları fazlaca ilgilendirmediği görüşüne yer verilen haberde, yatırımcılar için Türkiye'nin genç tüketim toplumuyla cazip bir pazar olduğu, ihracat merkezi olarak da gittikçe cazip hale geldiği belirtildi. 
     Türkiye'nin günümüzde hala tek eksiğinin büyük ekonomik gelişmelere rağmen, çalışanlara ödenen ücretlerin düşük olması olduğu kaydedildi. 
     
</TEXT>
</DOC>
