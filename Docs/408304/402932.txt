<DOC>
<DOCNO> 402932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/spor/axspo01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mahcup olmayayım' 
</HEADLINE>
<TEXT>


Beşiktaş çalıştırıcısı Tigana, yabancı kontenjanı açılmadan hiçbir yabancıyla temasa geçmeyeceğini savundu, "Şu an altı yabancımız var. Bu aşamada herhangi biriyle görüşürsem ve ona yer açamazsak, mahcup olurum" dediği öğrenildi 

BİLAL MEŞE 


Beşiktaş Teknik Direktörü Jean Tigana, yabancı transferine temkinli yaklaşıyor. Yurtdışında birçok öğrencisi bulunan ve birçok ünlüyü siyah - beyazlı ekibe kazandırabilecek olan Fransız çalıştırıcının, mahcup olmaktan çekindiği öğrenildi. 
Ara transferde yabancı oyuncu kontenjanının dolu olması nedeniyle bu tabloda arayışa girmenin sakıncalı olduğunu vurgulayan Tigana, "Kontenjanımız dolu. Şu aşamada herhangi bir yabancıyla bağlantıya giremem. Gelişmeleri beklemem gerekiyor. Aksi takdirde mahcup olurum" diye konuştuğu öğrenildi. 
Trabzonspor ile oynanacak ligin son maçının ardından yönetime takımla ilgili ayrıntılı bir rapor verecek olan Tigana'nın daha sonra tatile çıkacağı belirtildi. 
Fransız hocanın yönetime sunacağı bu raporda, kalacak ve gidecek oyuncuların ismini de vereceği vurgulandı. Beşiktaş Teknik Direktörü ayrıca, raporunda hem çalıştığı dönemin bir değerlendirmesini yapacak, hem de yeni sezon konusundaki planlamalarından bahsedecek. 

Kartal bugün yolcu 
Portekiz'in Vitoria Guimaraes takımıyla yarın UEFA Kupası H Grubu'ndaki son maçını oynayacak olan Beşiktaş, bugün Porto'ya gidecek. Buradan Guimaraes'e geçecek olan siyah - beyazlılar, akşam da maçın oynanacağı Afonso Henriques Stadı'nda son çalışmasını yapacak. 

Mecburen kiralık 

Performansı ve Sivas maçında gördüğü kırmızı kartla Beşiktaş'ta "hedef adam" konumuna gelen Ailton için Borussia Dortmund nihayet siyah - beyazlıların kapısını çaldı. Brezilyalı futbolcuyu takımda görmek isteyen, ancak aşırı borçlanma nedeniyle kayyumun elinde olan Alman kulübü, kurallar gereği Ailton'u ancak kiralayabilecek. 
Dortmund'un bu teklifi, Teknik Direktör Jean Tigana'nın raporuyla netlik kazanacak. Tigana'nın onay vermesi halinde yönetimin Ailton'u Alman kulübüne kiralık vereceği de sızan haberler arasında. 
Alman basınında geçen hafta yer alan, Ailton'un, Dortmund'a gitmek istediği yolundaki haberler, Brezilyalı futbolcu tarafından yalanlanmış, sözleşmesi bitinceye kadar Beşiktaş'ta kalmak istediğini vurgulamıştı. 

Okan kadroda yok 

SERDAR SARIDAĞ 

Guimaraes maçının hazırlıklarını dün yaptığı tek antrenmanla sürdüren Beşiktaş, basına kapalı çalıştı ve kampa girdi. Ümraniye Tesisleri'nde yapılan idmana, sakatlıkları süren Tayfur, Ahmet Dursun, Gökhan, ile birlikte Galatasaray ile oynanan son karşılaşmada sakatlanan İbrahim Akın ile Mustafa Doğan katılmadı. 
Kulüp doktoru Ayhan Optur, Okan'ın tam hazır olmadığı için Teknik Direktör Jean Tigana ile konuşarak kamp kadrosuna alınmadığını söyledi. 
Fransız teknik adam, futbolcularına ısınma hareketinin ardından el topu oynattı, ardından da taktik çalışması yaptırdı. 
Doktor Optur, İbrahim Akın'ın tedavisinin sürdüğünü de ifade ederek, "Zor, ama Trabzonspor karşısında bir ihtimal oynayabilir" dedi. 

Guimaraes'te deprem 

UEFA Ligi'nde Beşiktaş'la birlikte H Grubu'nda mücadele eden Portekiz ekibi Guimaraes'te teknik direktör Jaime Pacheco'nun görevine son verildi. Daha önce Mallorca ve Porto gibi devleri de çalıştıran Portekizli teknik adam, ligde 13 maçta sadece 10 puan kazanmış, UEFA Kupası'ndan elenişi de engelleyememişti. Guimaraes'i Beşiktaş karşısında yardımcı antrenör Basilio Marques'in yönetmesi bekleniyor. Pacheco'nun kovulmasıyla bu sezon Portekiz Ligi'nde görevden ayrılan teknik direktör sayısı altıya çıktı. 

'Hemen alayım' 

Galatasaray derbisinin ardından Beşiktaş Teknik Direktörü Jean Tigana'nın tepki gösterdiği Youla'ya eski teknik direktörü Rıza Çalımbay sahip çıktı. Bu tenkitlerden Çalımbay da nasibini alırken, Rıza hoca, "Versinler, hemen alayım" açıklamasını yaptı. 
Gineli futbolcuyu, Beşiktaş Yönetimi'nden istediğini belirten Ankaraspor Teknik Direktörü Rıza Çalımbay, "Youla'yı versinler hemen alırım. Yabancı kontenjanımız dolu, ancak onun için hemen boşaltırım, yeter ki versinler" dedi. 
Çalımbay sözlerini şöyle sürdürdü "Youla iddia edildiği gibi kötü oyuncu değil... Malmö maçında süper oynadı. Fenerbahçe karşısında burnu kırıldı, bir dizi sakatlıklar geçirdi, verimli olamadı. Youla'nın kalitesini kimse tartışamaz. Ankaraspor'a başladıktan sonra Youla'yı resmen istedim. Menajeri Ceylan Çalışkan, 'Tigana onu çok seviyor, hem de iyi tanıyor' diyerek bu isteğime karşı çıktı. " 

Dizdar, Ayhan'ın peşini bırakmıyor 

Beşiktaşlı kongre üyesi Ali Rıza Dizdar, Galatasaraylı Ayhan Akman'ın peşini bırakmıyor. Geçen sezon iki takım arasındaki mücadelede, sarı - kırmızılı futbolcunun hareket yaptığını ileri sürüp, mahkemeye giden Dizdar, şimdi de yeni delilleri hakime sunacak. Hafta sonu oynanan son karşılaşmada da yine hareketlerine devam eden Ayhan'ın bu görüntülerini yayıncı kuruluştan isteyen Beşiktaş kongre üyesi, "Davamız sürüyor. Şişli Sulh Ceza Mahkemesi'nde gelecek ay duruşmamız var. Son maçtaki görüntülerini de delil olarak vereceğim. Özür dilese bile davamdan vazgeçmeyeceğim" dedi. 


</TEXT>
</DOC>
