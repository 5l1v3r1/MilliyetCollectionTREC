<DOC>
<DOCNO> 406254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/soneko05.html </URL>
<DATE> 2005/12/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tescilsiz Adana kebabına 2006'da son... 
</HEADLINE>
<TEXT>

     Aykut Ünlüpınar 

Adana'nın sembolü haline gelen kebabı korumak ve gelecek nesillere klasik lezzeti ile aktarmak için Türk Patent Enstitüsü'nden TPE ''Adana Kebabı''nı tescillendiren Adana Ticaret Odası, Ocak ayından itibaren denetimlere başlayacak. 
     Yurdun bir çok yerinde lokantaların menüsünü süsleyen Adana Kebabı'nı Türk Patent Enstitüsü'nce hazırlanan coğrafi işaret tescili olmadan satanlar hakkında para cezasından, 2-5 yıla kadar hapis cezası uygulanabilecek. 
     Geçen Ağustos ayında Adana Ticaret Odası, kebapçılar odası, büyükşehir ve ilçe belediyelerinin temsilcilerinden oluşturulan Kebap Denetleme Komisyonu, ikinci toplantısında ilk kararını aldı. 
     Adana Ticaret Odası Meclis Üyesi Cahit Sınmaz başkanlığında toplanan komisyon, tüm odalara bilgi verilmesinin ardından Ocak 2006'dan itibaren yurt genelinde denetimlere başlanmasına karar verdi. 
     Denetimlerde tescil standartlarına aykırı üretim ve satış yapanlar hakkında para cezasının yanı sıra 2'den 5 yıla kadar hapis cezası uygulanabileceği belirtildi. 
     Adana Ticaret Odası Başkanı Şaban Baş, AA muhabirine yaptığı açıklamada, denetlemelerle ilgili Türkiye'deki bütün odalar aracılığıyla bildiri gönderildiğini, bundan sonra tescil işareti olmamasına karşın menüsünde ''Adana Kebabı'' yazan işyerleri hakkında cezai uygulamaların yapılacağını vurguladı. 
     Baş, Adana kebabını korumak ve gelecek kuşaklara, klasik lezzeti bozulmadan teslim etmek amacıyla Türk Patent Enstitüsü'nden ''coğrafi işaret tescili'' aldıklarını anımsattı. 
     Türkiye'nin yanı sıra yurtdışında yaygın olarak bilinen, beğeniyle tüketilen Adana kebabının, tahrife ve taklide maruz kalmaması için bu tip bir girişimde bulunduklarını ifade eden Baş, şunları kaydetti 
     ''Adana dışındaki çok sayıda şehirde Adana Kebabı adı altında masamıza kebapla ilişkisi olmayan yiyecek getiriliyor. Adana'nın damak tadının yanlış tanıtımına neden olan bu kargaşayı önlemek için Türk Patent Enstitüsü'nden coğrafi işaret tescili alındı. Ticari bir kaygıyla bu işlemi gerçekleştirmedik. Amacımız, kimsenin işini zorlaştırmak değil, Adana kültürünün bir ürünü olan kebabı korumak. Kebapçılık ve lokantacılık yapan arkadaşlarımız ATO'ya başvurarak belirlenen kriterlerde kebabı tüketiciye sunmayı taahhüt eden sözleşme imzalayacaklar. Verilecek belge, işletmeler için bir prestij, bir ayrıcalık olacaktır. Bu nedenle herkesin denetimlere gerek kalmadan coğrafi işaret tescil belgesini alacağını umuyoruz.'' Baş, kent içinde başvuran 37 firmayla sözleşme imzaladıklarını, Adana dışından ise henüz talep gelmediğini dile getirdi. 
     
     TESCİLLE GELEN STANDARTLAR 
     Adana Ticaret Odası'nın girişimin ardından tescillenen Adana Kebabı için bir takım standartlar getirildi. 
     Buna göre, en az bir yaşında erkek koyun eti, yağ, sinir, damar ve zarlardan ayıklanacak, et, parçalar halinde bir gün dinlendirilecek, kıyılmış et ile kuyruk yağı binde 3 ile binde 8 arasında acı kırmızı biber ve tuz ilave edilerek yoğrulacak. Bir buçuk tabir edilen Adana kebabının eti 270-280 gramdan az olmayacak. 
     Malzemenin yanı sıra pişiriliş ve servis şeklinde de getirilen standartlara göre, hazırlanan şişler, alevsiz durgun, meşe kömürü ateşinde pişirilecek. Pişirme esnasında etler sık sık çevrilecek. Bu sırada etin yüzeyinde oluşan yağlar, kömüre akmaması için pidelerle alınacak. 
     Tescil sözleşmesinde, kebabın, eli yakmayacak kadar ısıtılmış kuru, geniş porselen ya da metal tabakta servis yapılacağı, yağlanmış ve sıcak pide ekmek, usulüne uygun keskin bıçakla kesileceği vurgulandı. 
     Geniş tabağın boş görünen bölümlerine, kebapla aynı anda ısıtılmış, yağlanmamış ekmek parçaları konulacağı yönünde uyarılarda bulunulan sözleşmede, ayrıca, ayrı ayrı küçük tabaklarda soğan, salata, ezme ve domatesin kebabın yanında verileceği anlatıldı. 
     
</TEXT>
</DOC>
