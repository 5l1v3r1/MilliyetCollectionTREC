<DOC>
<DOCNO> 401769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonspo23.html </URL>
<DATE> 2005/12/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Atay Aktuğ Başkanlığa yeniden aday değilim 
</HEADLINE>
<TEXT>

     Trabzonspor Kulübü Başkanı Atay Aktuğ, 17-18 Aralık tarihlerinde yapılacak seçimli mali genel kurulda, başkanlığa yeniden aday olmayacağını açıkladı. 
     Atay Aktuğ, AA muhabirine yaptığı açıklamada, Diyarbakırspor maçı sonrasında toplumdan gelen talepler doğrultusunda mali genel kurula seçim maddesi eklediklerini hatırlattı. 
     Genel kurulda başkanlığa aday olmayacağını ifade eden Aktuğ, ''Bugüne kadar kesin olarak aday olacağımı söylemedim. Açıklamalarım olabilirim, düşünüyorum şeklindeydi. Bunun da nedeni seçime kadar kulübü sağlam tutmaktı'' dedi. 
     Yapılacak seçimde belirlenecek yeni yönetime herkesin sahip çıkmasını isteyen Aktuğ, ''Halk, genel kurul üyeleri ve şehir göreve gelecek yönetimin arkasında dursun, kulüplerine, takımlarına ve futbolcularına sahip çıksınlar'' diye konuştu. 
     Aktuğ, seçilecek yönetim kurulu ve kentin teknik direktör Vahid Halilhodziç'e mutlaka sahip çıkması ve destek olması gerektiğini de kaydederek, ''Beni her ortamda destekleyen çalışma arkadaşlarıma teşekkür eder, tüm Trabzonsporseverlere genel kurulun hayırlı olmasını diliyorum'' dedi. 
     
</TEXT>
</DOC>
