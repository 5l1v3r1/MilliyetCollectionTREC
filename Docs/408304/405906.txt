<DOC>
<DOCNO> 405906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/yazar/bila.html </URL>
<DATE> 2005/12/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş'tan TBMM'ye çağrı 
</HEADLINE>
<TEXT>


TBMM'nin eski Senato, şimdi ise AKP Grup Salonu... 
Kürsüde KKTC'nin 1. Cumhurbaşkanı Rauf Denktaş... 
Salonun ön sıralarında TBMM Başkanı Bülent Arınç, 9. Cumhurbaşkanı Süleyman Demirel, CHP Genel Başkanı Deniz Baykal, MHP Genel Başkanı Devlet Bahçeli, SHP Genel Başkanı Murat Karayalçın, BCP Genel Başkanı Mümtaz Soysal, Hür Parti Genel Başkanı Yaşar Okuyan, Başkent Üniversitesi Rektörü Prof. Dr. Mehmet Haberal... 
Eski ve yeni milletvekilleri... 
Rauf Denktaş, CHP'nin davetlisi olarak TBMM çatısı altında Kıbrıs'taki son gelişmelerle ilgili konuşma yapıyor. 
CHP lideri Deniz Baykal ve yardımcısı Onur Öymen'in düzenlediği bu konferansa Başbakan Erdoğan, Dışişleri Bakanı Gül, bakanlar ve muhalefet liderleri de davetliydi. 
Başbakan Erdoğan ve Dışişleri Bakanı Gül'ün katılmadığı toplantıda başka bakan da yoktu. 
Eski başbakan Bülent Ecevit ile ANAP Genel Başkanı Erkan Mumcu'nun yokluğu dikkat çekti. Toplantıya katılamayan DYP lideri Mehmet Ağar ise, öğle yemeğinde hazır bulundu. 

Denktaş'a saygı 
Konferansın TBMM çatısı altında yapılmasının "Denktaş'a saygı" anlamı taşıdığı açıktı. 
Son dönemlerde olanak bulduğu her yerde görüşlerini açıklayan KKTC'nin kurucu Cumhurbaşkanı Rauf Denktaş'tan ilginin esirgendiği biliniyor. 
CHP'nin, konferansı özellikle TBMM çatısı altında düzenlemesinin bu tespitten kaynaklandığını söyleyebiliriz. TBMM Başkanı Bülent Arınç'ın Senato Salonu'nu tahsis etmesini de yine bu saygının bir ifadesi olarak algılamak gerekir. 
Düzenleyici olarak Onur Öymen, yaptığı açış konuşmasında TBMM Başkanı Bülent Arınç'a bu tutumu nedeniyle teşekkür etmeyi ihmal etmedi. 

Duygusal anlar 
Denktaş'ın konuşması duygu yüklüydü. 
Zaman zaman gözleri doldu. Denktaş, "Kıbrıs şehitleri"nden söz ettikçe TBMM Başkanı Bülent Arınç'ın da sık sık gözleri doldu... 
9. Cumhurbaşkanı Süleyman Demirel ise, Denktaş konuşurken sık sık not aldı. 
Salonu dolduran lider ve milletvekillerinin ortak yönü, Kıbrıs konusunda taşıdıkları kaygıydı. Denktaş'ı izlemeye, gelişmelerden memnun olmayan eski ve yeni parlamenterler gelmişti. 

'Suratlarına atın' 
Denktaş, son gelişmeleri değerlendirirken, en sert tepkiyi "ek protokol" konusunda verdi. 
Ek protokolün imzalanmasının Güney Kıbrıs Rum Yönetimi'ni tanımak anlamına geldiğini vurgulayan Denktaş, TBMM'ye seslenirken, "Kıbrıs elden gidiyor, eğer, ek protokolü suratlarına atmazsanız" dedi. TBMM üyelerinden oybirliğiyle karar almalarını ve ek protokolü reddetmelerini istedi. 
Rumların bugüne kadar zerre kadar taviz vermeden geldiklerini, Avrupa Birliği'nin Rumların arkasında durduğunu ve durmaya devam edeceğini belirten Denktaş, bu gidişi ancak TBMM'nin partilerüstü bir anlayışla göstereceği kararlılığın önleyebileceği mesajını verdi. 
Denktaş, sık sık Cumhurbaşkanı Ahmet Necdet Sezer'in, ifade ettiği gibi, çözümü ancak iki kesimli, iki halklı, iki demokrasili, iki devletli bir formül içinde vurguladı. Bu temele dayanmayan formüllerin, Kıbrıs Türklerini, mevcut Rum yönetimine bağlayan ve azınlık konumuna getiren bir süreç olacağı uyarısında bulundu. 
Bu süreç durdurulmazsa, Kıbrıs'ın kaderinin de Girit gibi olacağını, Kıbrıs sorununun son satırlarının yazılmakta olduğunu belirtti. 
Denktaş, Rumların, ENOSİS hedefinden vazgeçemediklerini ve Kıbrıs'ta hedeflerine çok yaklaştıklarının da unutulmaması gerektiğini kaydetti. 



</TEXT>
</DOC>
