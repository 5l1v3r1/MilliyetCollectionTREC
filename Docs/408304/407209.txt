<DOC>
<DOCNO> 407209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/aspo.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim konseyi 
</HEADLINE>
<TEXT>


Galatasaray'da, Beyazıt formülü herkes tarafından onay görürken, aday olması beklenen Ali Dürüst ile Yiğit Şardan'ın da bu oluşuma katılmayı kabul ettikleri belirtildi 

Halil ÖZER 


Cim-Bom'un geçtiğimiz hafta sonunda Riva projesi ile ilgili yapılan genel kurulunda nisan ertelemesi gerçekleşirken, mart ayındaki seçimler için yeni oluşumların planlandığı öğrenildi. Galatasaray camiasının ileri gelenlerinin, geleceği kurtarmak adına bu seçimlerden "sıfır hata" ile geçilmesi için söz birliği yaptığı ve Selahattin Beyazıt önderliğinde bir yönetim oluşturulması konusunda anlaşmaya vardığı bildirildi. 
Sarı-kırmızılı kulübün kulislerinde hazırlanan ve planlama aşamasını bile geçen operasyona göre, Selahattin Beyazıt başkanlığında kurulucak ve uzman kişiler tarafından oluşturulacak yönetim, iki yıl boyunca kulübü borç batağından kurtarmaya çalışacak. Bu dönem sona erdiğinde işler, seçilecek yeni yönetime devredilecek. 

Tur başlıyor 
Sarı-kırmızılı camiada kulaktan kulağa dolaşan plana herkesin olumlu baktığı, hatta seçimde aday olması beklenen Ali Dürüst ile Yiğit Şardan'ın bile Selahattin Beyazıt önderliğinde olan bir yönetime girmeye hazır oldukları ifade edildi. 
Beyazıt için ikna turlarına hazırlanan plan sahiplerinin, bu oluşum için cazip teklifleri olduğu da bildirildi. Beyazıt'ın, Riva kongresinin nisana ertelenmesinde başrolü oynaması ve uzun süre sonra bu etkinlikte ortaya çıkması yüzünden, görevi geri çeviremeyeceği de belirtiliyor. Ancak Selahattin Beyazıt baskılara rağmen "Hayır" derse, başka bir aday arayışına girişilecek. 

Neden Beyazıt 

Son kongrede yaptığı konuşma ile üyeleri çok etkiledi ve camia liderliğini hemen ele geçirdi.Başkan olması halinde alacağı radikal kararların camiada tartışma yaratmayacağı ortaya çıktı.Galatasaray, spor ve iş çevrelerindeki güven veren kişiliği ile herkesin takdirini kazandı.Başkan adayı olması halinde Özhan Canaydın'ın bile adaylıkta ısrar etmeyeceği anlaşıldı. 

Beyazıt kimdir 
Galatasaray camiasının en önde gelen isimleri arasında yer alıyor. Sarı - kırmızılı kulüpte iki ayrı dönem halinde 1969-73 ve 1975-79 toplam 8 yıl başkanlık koltuğunda oturdu. Bugünkü değeri minimum 100-150 milyon dolar olan, 1 milyon 175 bin metrekare büyüklüğündeki Riva arazisini 1972 yılında kulübe kazandırdı. 


</TEXT>
</DOC>
