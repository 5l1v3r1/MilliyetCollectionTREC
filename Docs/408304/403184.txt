<DOC>
<DOCNO> 403184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur39.html </URL>
<DATE> 2005/12/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Lale Mansur, patlayan bomba için ifade verdi 
</HEADLINE>
<TEXT>

     Oyuncu Lale Mansur, Fatih'teki bir antikacıya bıraktığı eski top mermisinden yapılma lambanın patlaması ve bir kişinin yaralanmasına ilişkin polis merkezinde ifade verdi. 
     Fatih İlçe Emniyet Müdürlüğü Şehit Tevfik Fikret Erciyes Polis Merkezi'nde konuya ilişkin ifade veren Mansur, buradan ayrılırken basın mensuplarının sorularını cevaplandırdı. 
     Patlamaya neden olan top mermisinden yapılma lambanın, eşinin babaannesinden kalma olduğunu ifade eden Mansur, ''80 yıldır ailede olan bir lambaydı. Ben 24 yıldır evliyim ve 24 yıldır adadaki evde şöminenin üzerinde duran, pirinç bir lamba zannettiğim bir şeydi'' dedi. 
     İyi işlemeyen lambayı tamir edilmesi için Horhor'daki Antikacılar Çarşısı'na götürdüğünü anlatan Mansur, ''Temassızlık vardı açıkçası. Tamir ederken böyle bir kaza meydana gelmiş ve onunla ilgili soruyorlar. Evde silah bulundurmaya falan giriyor anladığım kadarıyla. Benim için bu bir lambaydı. Tahkikattan daha çok benim için yaralanan arkadaşın sağlık durumu önemli. Onu da takip ediyorum'' şeklinde konuştu. 
     Lambanın içinin boş olduğunu, kendisinin de bunu gördüğünü ifade eden Mansur, ''İçinde duyu falan olan, bildiğimiz bir abajurdu. İçinin de boş olduğu görünüyordu. Eski bir top mermisinden yapılmış 80 sene, 100 sene kadar önce. Ben de tam tarihini bilemiyorum, ama 80 yıldır ailede bulunan bir lamba bu'' dedi. 
     Yaralının sağlık durumu da sorulan Mansur, ''Dün ameliyatı yapan doktoruyla görüştüm. İnşallah kötü bir şey olmayacağını belirtti'' diye konuştu. 
     Olayı ilk duyduğunda çok şaşırdığını ifade eden ve ''görünmez bir kaza olduğunu'' belirten Mansur, hakkındaki hukuki sürecin ne olacağının sorulması üzerine de ''Şimdi herhalde savcılığa gidecek. Savcı karar verecektir, bunun bir kasıt taşıyıp taşımadığına... Ki zannedersem gayet açık ve ortada'' dedi. 
     Horhor Antikacılar Çarşısı'ndaki bir antikacıda dün meydana gelen patlamada, burada çalışan Salih Karataş gözünden yaralanmıştı. 
     
</TEXT>
</DOC>
