<DOC>
<DOCNO> 402993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sondun10.html </URL>
<DATE> 2005/12/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fare beyninde insan nöronları... 
</HEADLINE>
<TEXT>

     Fare ceninlerinin beynine şırınga edilen insana ait kök hücreler, normal şekilde çalışan beyin hücreleri olarak gelişti. 
     Amerikan Bilimler Akademisi'nin yıllığında yayımlanan makaleye göre, Amerikalı ve Japon bilimadamlarının elde ettiği sonuçlar, beynin gelişimi ve parkinson gibi insanlara özgü beyin hastalıklarının incelenmesi bakımından çok yararlı bir hayvansal örnek oluşturulmasını sağlayabilecek. 
     Araştırma ekibine başkanlık eden Fred Gage, daha önce de insandan alınıp fare beynine nakledilen kök hücrelerin beyin hücresi olarak geliştiğinin tespit edildiğini hatırlattı ve kendi yaptıkları deneylerin, bu hücrelerin normal şekilde çalıştığını ilk kez gösterdiğini belirtti. 
     Önceki deneylerde, insan hücreleri ya tümör geliştirmiş ya da farelerin bağışıklık sistemince reddedilmişti. Son araştırma ise bu hücrelerin tamamen operasyonel olduğunu gösterdi. 
     Araştırmacılar, 14 günlük fare ceninlerinin beyinlerine yaklaşık 100 bin insan cenini kök hücresi yerleştirdi. Fareler, beyinlerinde binde bir oranında insan hücresiyle dünyaya geldi. İnsan kök hücreleri, nakil işleminden iki ay sonra beynin değişik bölgelerinde yerlerini aldı. Bu insan nöronlarının, nakil işleminin üzerinden 18 ay geçtikten sonra da normal elektriksel faaliyete sahip olduğu belirlendi. 
     Fareler, genetik bakımdan insana yüzde 97.5 oranında benziyor. 
     
</TEXT>
</DOC>
