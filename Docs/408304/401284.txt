<DOC>
<DOCNO> 401284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun05.html </URL>
<DATE> 2005/12/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Washington'da restoranlarda sigara yasaklanıyor 
</HEADLINE>
<TEXT>

     ABD'nin başkenti Washington'da restoran, bar ve kafeler gibi kamuya açık ticari yerlerde sigara içilmesi yasaklanıyor. 
     Kent belediye konseyinde yapılan oylamada, sigara yasağı önergesi 1'e karşı 12 oyla kabul edildi. Mevzuata göre, konuya ilişkin nihai bir oylamanın Ocak ayında yapılması öngörülüyor. Ancak bu oylamada da sigara yasağının üyelerin çoğunluğu tarafından destekleneceğine kesin gözüyle bakılıyor. 
     Kamuya açık ticari yerlerde en rahat sigara içilebilen Amerikan kentleri arasında üst sıralarda yer alan Washington'da, bu yasağın beklendiği gibi kabul edilmesi durumunda restoran, bar ve kafelerde yeni duruma uyum sağlanması için biraz zaman tanınacak. Ancak her durumda en geç Ocak 2007'den itibaren sigara yasağı tam kapsamıyla uygulanmaya başlayacak. 
     ABD'de daha öncede sigaraya savaş açarak restoran, bar ve kafelerde sigarayı yasaklayan önemli kentler arasında New York, Los Angeles ve Boston bulunuyor. 
     ABD'de son yapılan araştırmalar, sigara içme oranının yüzde 20'lere kadar indiğini gösterdi. Siyahlar ve Latinolar arasında sigara içme oranı daha yüksek seyrediyor. Sigara içme oranları, ülke boyunca da güneyden kuzeye doğru ilerledikçe azalıyor. 
     
</TEXT>
</DOC>
