<DOC>
<DOCNO> 405692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/soneko45.html </URL>
<DATE> 2005/12/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Tüketici kredileri geçen yıla oranla yüzde 110 arttı... 
</HEADLINE>
<TEXT>

     Tüketici kredileri, 16 Aralık tarihi itibarıyla geçen yıl sonuna göre yüzde 110.2 oranında artış göstererek 27 milyar 174.4 milyon YTL'ye çıktı. 
     Merkez Bankası verilerine göre, tüketici kredileri 2004 yılı sonu itibarıyla 12 milyar 924.6 milyon YTL idi. 
     Aynı dönemde, tüketici kredileri içinde en yüksek artış yaklaşık yüzde 338.2 ile konut kredilerinde yaşandı ve bu krediler 16 Aralık 2005 tarihi itibari ile 11 milyar 575.5 milyon YTL'ye yükseldi. Konut kredileri 2004 yılı sonu itibarı ile 2 milyar 641.2 milyon YTL düzeyindeydi. 
     Bu sürede taşıt kredileri yaklaşık yüzde 31.4 artarak 5 milyar 860.1 milyon YTL'ye, diğer krediler de yüzde 63.3 oranında yükselerek 9 milyar 738.9 milyon YTL'ye çıktı. 
     Söz konusu krediler, 2004 yılı sonu itibarı ile sırasıyla 4 milyar 321.8 milyon YTL ve 5 milyar 961.6 milyon YTL olmuştu. 
     
     KREDİ KARTI KULLANIMI 
     Bireysel kredi kartı kullanımı geçen bir hafta içinde 272.1 milyon YTL artarak 16 milyar 723.3 milyon YTL'ye çıktı. 
     16 Aralık 2005 tarihi itibarıyla bireysel kredi kartı kullanım tutarında 2004 yılı sonuna göre, yaklaşık yüzde 21.5 oranında artış yaşandı. Kredi kartı kullanımı 31 Aralık 2004 tarihinde 13 milyar 752.9 milyon YTL olmuştu. 
     Aynı dönemde tasfiye olacak tüketici kredileri ve bireysel kredi kartları toplamında yüzde 117.2 oranında artış yaşanarak, 681.7 milyon YTL'den 1 milyar 481.2 milyon YTL'ye çıktı. 
     
</TEXT>
</DOC>
