<DOC>
<DOCNO> 401393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonsiy03.html </URL>
<DATE> 2005/12/07/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Erdoğan Melbourne'deki Türk toplumuna konuşma yaptı 
</HEADLINE>
<TEXT>

     Bilal Yakınbaş bildiriyor 

Başbakan Recep Tayyip Erdoğan, Avustralya'nın Victoria eyaleti Başbakanı Steve Bracks ile görüştü ve Türk toplumuna hitap etti. 
     Başbakan Erdoğan, Avustralya ziyaretinin ilk durağı olan Melbourne'de, Victoria Ulusal Galerisi'nde Victoria Eyaleti Başbakanı Bracks ile baş başa görüştü. 
     Görüşmenin ardından iki başbakan salona geçerek Türk toplumuna ve öteki davetlilere seslendiler. Eyalet Başbakanı Bracks yaptığı konuşmada, 7 Aralık'ın Çanakkale Savaşları'nda Avustralya birliklerinin geri çekilmesinin yıldönümü olduğunu söyledi. Savaşların ardından Atatürk'ün, ''Sizin oğullarınız bizim oğullarımızla huzur içinde yatmaktadır. Onlar da huzur içinde, bizim de evlatlarımız oldular'' sözünü anımsatan Başbakan Bracks, Avustralyalıların kutsal kabul ettikleri Türkiye topraklarına her 25 Nisan tarihinde Anzak törenleri için geleceğini söyledi. 
     Türkiye'nin Avrupa ile Asya arasında bir köprü olduğunu dile getiren Bracks, 1915 yılında başlayan ilişkilerin bundan sonra daha da güçlenerek devam edeceğini kaydetti. 
     Başbakan Erdoğan da yaptığı konuşmada, bir savaşın sadece düşmanlıkların değil, dostlukların da oluşturabileceğinin göstergesi olan Türkiye-Avustralya ilişkilerinin mükemmel düzeyde seyrettiğini bildirdi. 
     Artık ekonomik ve kültürel ilişkilerin daha ileri bir seviyeye çıkması gerektiğini anlatan Başbakan Erdoğan özellikle Melbourne'nin farklı zenginleri yansıtan bir şehir olduğunu söyledi. 
     Tasavvufta ''Çokluktan birlik'' anlayışının önemine işaret eden Erdoğan, Melbourne'de Türklerin de aralarında yer aldığı farklı etnik toplulukların bulunduğunu ve karşılıklı anlayış içerisinde yaşadıklarını anlattı. 
     Avustralya'daki Türklerin iş dünyasında önemli başarılar elde ettiğini görmekten mutluluk duyduğunu ifade eden Erdoğan, iki ülke arasında pek çok alanda işbirliği imkanı bulunduğunu dile getirdi. 
     Erdoğan daha sonra buradaki Türklerle hatıra fotoğrafı çektirdi. 
     
</TEXT>
</DOC>
