<DOC>
<DOCNO> 403090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy08.html </URL>
<DATE> 2005/12/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yargıtay Başsavcısı, Özkan ve Önal'ın mahkum edilmelerini istedi 
</HEADLINE>
<TEXT>

     Yargıtay Cumhuriyet Başsavcısı Nuri Ok, eski Devlet Bakanı ve Başbakan Yardımcısı Hüsamettin Özkan ve eski Devlet Bakanı Recep Önal’ın, Türkiye Halk Bankası’nı zarara uğrattıkları iddiasıyla Yüce Divan’da yargılandıkları davada esas hakkındaki görüşünü bildirdi. 
     Davanın bugünkü duruşmasına daha önce duruşmalardan vareste tutulan Özkan ve Önal katılmazken, avukatları hazır bulundu. 
     Duruşmaya, Yargıtay Cumhuriyet Başsavcısı Ok, Yargıtay Cumhuriyet Başsavcı Vekili Abdurrahman Yalçınkaya ve Yargıtay Cumhuriyet Savcısı Aydın Kuyucu ile müdahil Halk Bankası avukatları da katıldılar. 
     Duruşmada Ok, esas hakkında görüşünü bildirdi. Ok, her iki sanığın da Türkiye Halk Bankası eski Genel Müdürü ve yönetim kurulu üyelerini koruma kastıyla hareket ettiklerini ileri sürdü. 
     Ok, sanıkların suçunun zincirleme olarak işlendiğini belirterek, sanıklar hakkında lehe hükümler içermesi nedeniyle 765 sayılı TCK’nın görevi kötüye kullanma suçunu düzenleyen 240. maddesinin 1 ve 3. fıkraları ile yine yasanın zincirleme suçta cezada artırımı öngören 80. maddesinin uygulanmasını talep etti. 
     TCK’nın 240. maddesinin 1. fıkrası "1 yıldan 3 yıla kadar hapis", 3. fıkrası ise "memuriyetten kısmen veya süreli men" cezalarını öngörüyor. 
     Yargıtay Cumhuriyet Başsavcısı Nuri Ok, eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal’ın, görevlerini zincirleme biçimde, kasti olarak kötüye kullandıklarını öne sürdü. 
     Yüce Divan’daki duruşmada, davaya müdahil olarak katılan Halk Bankası avukatları da esas hakkındaki iddialarını yazılı olarak mahkeme heyetine sundular. 
     Avukatların esas hakkındaki iddiasında sanıklar, Özkan ve Önal’ın Türk Ceza Kanunu’nun TCK görevi kötüye kullanma fiilini düzenleyen 240. maddesine göre mahkum edilmelerini istedikleri öğrenildi. 
     Duruşmada esas hakkında görüşünü bildiren Başsavcı Ok, sanık Özkan hakkında 2 suçlama bulunduğunu belirtti. Bunlardan birisinin, bankalar yeminli murakıpları raporlarının geciktirilerek, Halk Bankası eski genel müdürü ve yönetim kurulu üyelerinin korunduğu, imza yetkilerinin kaldırılmadığı, diğer iddianın ise eski yöneticiler hakkında soruşturma için takibat izni verilmediği olduğunu anımsattı. 
     Söz konusu raporlarda, Halk Bankası’ndan usulsüz kredi verildiğini belirten Ok, bu raporların gereğinin yapılması konusunda sanık Özkan’ın yetkili olduğunu kaydetti. 
     
     -"BİLİNÇLİ VE KASTEN GECİKTİRDİ" 

     Özkan’ın bu konuda takdir yetkisinin sınırsız ve mutlak olmadığını, bu yetkinin kamu yararı doğrultusunda kullanılması gerektiğini ifade eden Ok, sanık Özkan’ın bu raporlar hakkında işlem yapılmasını "bilinçli ve kasten" geciktirdiğini ileri sürdü. 
     Raporlardaki suçlamalara rağmen, Halk Bankası eski yöneticileri hakkında kovuşturma izni verilmesinin geciktirildiğini ifade eden Ok, banka yöneticilerinin imza yetkilerinin kaldırılması konusunda da Bakanın takdir hakkının bulunmadığını hatırlattı. 
     Bu konudaki yetkinin sanık Özkan’a ait olduğunu söyleyen Ok, Hazine Müsteşarlığı’nın ilgili olduğu Devlet Bakanlığı’nın bu konuda yetkisi bulunmadığını kaydetti. Ok, "Tanık Güneş Taner’in de dediği gibi, sanığın eylemleriyle banka yöneticilerini koruduğu ve kolladığı anlaşılmaktadır" dedi. 
     Başsavcı Ok, sanık Önal hakkındaki iddialara ilişkin esas hakkındaki görüşünü bildirirken de, Önal’ın, bankalar yeminli murakıpları raporlarının yeniden incelenmesi için teklifte bulunduğunu ve soruşturmayı geciktirdiğini, böylece bankanın zarara uğratıldığını söyledi. 
     
     "DEVLETİN YARGILAMA HAKKI ORTADAN KALKTI" 

     Ok, bankayı zarara uğratanlar hakkında zamanında işlem yapılmaması nedeniyle takibat yapılamadığını, böylelikle devletin yargılama hakkının ortadan kaldırıldığını belirterek, bir kısım iddialarla ilgili zamanaşımı süresi dolduğu için soruşturma yapılamadığını anlattı. 
     Sanıkların her ikisinin de "bilinçli ve kasti olarak zincirleme biçimde görevlerini kötüye kullandıkları" sonuç ve kanaatine varıldığını ifade eden Ok, sanıkların ceza yargılaması açısından kamu görevlisi olduklarını söyledi. 
     Ok, sanık Özkan’ın bankalar yeminli murakıpları raporunu yeniden incelenmesini isteyerek, bu raporlardaki iddialarla ilgili işlem yapılmasını 1 yıl 10 ay 16 gün geciktirdiğini kaydetti. Bunun yerleşmiş usuller ve yasalara aykırı olduğunu vurgulayan Ok, bu dönemde bankanın zararının arttığını, usulsüz kredilerin verilmesine devam edildiğini, bu kredilerden sadece yüzde 15’inin tahsil edilebildiğini anlattı. 
     
     "ESKİ TCK DAHA LEHE" 

     Yürürlükten kaldırılan 765 sayılı TCK’daki görevi kötüye kullanma ve görevi ihmal suçları ile 1 Haziran 2005’te yürürlüğe giren 5237 sayılı TCK’daki aynı suçların hukuki yönden irdelemesini yapan Ok, sanık Özkan hakkındaki en son yapılan işleme göre suç tarihinin 20 Ekim 2000 olduğunu, görevi kötüye kullanma suçunun unsurlarının oluştuğunu ve bu suçun zincirleme şekilde işlendiğini anlattı. 
     Ok, sanık Önal’ın da bankaya ilişkin 1996, 1997 ve 1998 yılı temenni raporlarının gereğini zamanında yapmayarak, banka yöneticilerini korumak amacıyla kasti olarak görevi kötüye kullanma suçunu işlediğini öne sürdü. Ok, "Sanıkların ortak amacı, banka yöneticilerini korumak ve kollamaktır" dedi. 
     Yargıtay Cumhuriyet Başsavcısı Nuri Ok, sanıklar hakkında daha lehe hüküm içermesi nedeniyle suç tarihini de dikkate alarak, 765 sayılı TCK’nın, "görevi kötüye kullanma" suçunu düzenleyen 240. 
     maddesinin 1 ve 3. fıkralarına göre hüküm kurulmasını istedi. Söz konusu maddenin birinci fıkrası, 1. yıldan 3 yılı kadar hapis, 3. 
     fıkrası ise süreli veya temelli memuriyetten yoksun bırakmayı öngörüyor. 
     Ok, ayrıca aynı yasanın, zincirleme suçta cezanın 6’da 1’den yarıya kadar artırılacağını öngören 80. maddesinin de uygulanmasını talep etti. Başsavcı Ok, bu madde yönünde sanıklara ek savunma hakkı tanınmasını da istedi. 
     Sanık avukatları esas hakkındaki görüşe karşı, esas hakkındaki savunmalarını yapmak için süre talebinde bulundular. 
     Ara kararı açıklayan Yüce Divan Başkanı Tülay Tuğcu, sanıkların gelecek duruşmaya çağrılarak ek savunmalarını yapmalarına karar verildiğini belirtti. Tuğcu, ayrıca sanıklar ve avukatlarının esas hakkındaki savunmalarını yapmaları için süre tanındığını söyleyerek, duruşmanın 6 Şubat 2006’ya bırakıldığını bildirdi. 
     Duruşmanın ardından, banka zararın tazmininin neden sanıklardan talep edilmediği yönündeki soruya karşılık Başsavcı Nuri Ok, bankayı zarara uğratan diğer kişiler yönünden ilgili davaların sürdüğünü hatırlattı. 
     
</TEXT>
</DOC>
