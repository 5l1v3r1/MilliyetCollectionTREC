<DOC>
<DOCNO> 400768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo32.html </URL>
<DATE> 2005/12/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bild gazetesi Baştürk ve Marcelinho, Hertha'yı mutlu günlere taşıyor 
</HEADLINE>
<TEXT>

     Alman Bild gazetesi, Hertha BSC Berlin'in dün Bayer Leverkusen'i 2-1 yendiği maç ile ilgili haberi, ''Baştürk ve Marcelinho, golleriyle Hertha'yı mutlu günlere taşıyor'' başlığıyla verdi. 
     Hertha BSC Berlin'in, Yıldıray Baştürk ve Marcelinho'nun golleriyle, 4 maç sonra ligde yeniden galibiyet aldığına dikkat çekilen haberde, Hertha BSC Berlin Teknik Direktörü Falko Götz'ün, ''Yıldıray'ın uzun süren sakatlığından sonra yeniden eski formuna kavuşması sevindirici'' yorumuna da yer verildi. 
     Haberde ayrıca, Yıldıray'ın, ''Performansımdan memnunum. İyi bir takım olduğumuzu gösterdik. İlk yarının bitimine kadar durumumuzu düzeltmeliyiz. Çünkü ligin ilk 3 sırası bizden bir hayli uzakta. Şampiyonlar Ligi hakkında ancak daha sonra konuşabiliriz'' ifadeleri yer aldı. 
     Hertha BSC Berlin, Almanya Birinci Futbol Ligi'nde Bundesliga 5. sırada bulunuyor. 

     
</TEXT>
</DOC>
