<DOC>
<DOCNO> 404931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/yasam/ayas.html </URL>
<DATE> 2005/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yine sular altında 
</HEADLINE>
<TEXT>


İki gündür etkili olan yağışlar yüzünden İstanbullular yine zor anlar yaşadı. Taşan dereler nedeniyle çok sayıda vatandaş evlerinde ve işyerlerinde mahsur kaldı. Kadıköy'de ise boş bir bina çöktü 

ŞAKİR AYDIN, MUTLU BOZDAĞ İstanbul 

İstanbul'da iki günden beri etkili olan yağışlar nedeniyle Kemerburgaz ve Ayazağa'da su baskınları yaşandı. Taşan dereler nedeniyle mahsur kalan 10 kişi kurtarıldı. Başbakan Recep Tayyip Erdoğan'ın "altyapısı yok" dediği Kemer Country'nin bazı bölgeleri de yağıştan etkilendi. 
Kemerburgaz-Göktürk yolu kenarındaki Cendere Deresi'nin taşması sonucu önceki akşam 23.00 sıralarında evlerinin alt katını su basan Kar Ailesi, mahsur kaldı. Çağrılan Sivil Savunma ekipleri, yaklaşık 1.5 metre yükselen suya indirdikleri botla, ailenin bulunduğu binaya ulaştı. Ekipler, Sezai Kar, eşi Meryem ve çocukları Kübra ile Semra Kar'ı, botla kurtardı. 

4 kişi botla kurtarıldı 
İtfaiye ekipleri de, aynı bölgede bir takside mahsur kalan 2 kişiyi kurtardı. Ayazağa'da ise, Cendere Deresi'nin taşması sonucu, Eker Süt Ürünleri Fabrikası'nda mahsur kalan 4 işçi, yine itfaiye ekiplerince botla kurtarıldı. Etkili olan yağışlar Kadıköy İzzet Sokak'taki boş bir binanın da çökmesine neden oldu. 
Bu arada Meteoroloji Müdürlüğü'nden alınan bilgiler çerçevesinde dün okullar tatil edildi ancak etkili yağış olmadı. İstanbul Valisi Muammer Güler, bugün olumsuz hava koşulları öngörülmediği için okulların tatil edilmeyeceğini açıkladı. 


</TEXT>
</DOC>
