<DOC>
<DOCNO> 405982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/soneko21.html </URL>
<DATE> 2005/12/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Akbank 500 milyon dolarlık dış finansman kredisi sağladı 
</HEADLINE>
<TEXT>

     Akbank T.A.Ş. 500 milyon dolarlık dış finansman ve 400 milyon dolar tutarında sendikasyon kredisi sağladı. 
     Akbank'tan 500 milyon dolarlık dış kredi ile ilgili olarak İMKB'ye yapılan açıklamada, Akbank'ın, HSBC Bank Plc ve ABN Amro Bank ile 22 Aralık tarihinde yeni bir anlaşma imzalayarak, yurtdışı kredi kartı alacaklarına dayalı, 8 yıl vadeli 500 milyon dolar tutarında bir dış finansman sağladığı kaydedildi. 
     Açıklamada, söz konusu işlemin 400 milyon dolarlık kısmının MBIA ve XLCA tarafından sigortalandığı belirtildi. 
     Akbank'tan yapılan bir başka açıklamada ise Akbank'ın uluslararası piyasalardan 400 milyon dolar tutarında sendikasyon kredisi sağladığı, genel amaçlı kullanılacak olan kedinin faizinin libor artı yüzde 0.90, vadesinin de 3 yıl olarak belirlendiği kaydedildi. Sendikasyon kredisine, toplam 8 ülkeden 11 banka eş düzenleyici olarak katıldı. 
     
     2005'TE YURTDIŞINDAN TOPLAM 5.3 MİLYAR DOLAR KREDİ SAĞLADI 

     Söz konusu iki kredi ile birlikte Akbank'ın, 2005 yılında yurtdışından sağladığı toplam kredi tutarı 5.3 milyar dolara ulaştı. 
     Akbank Genel Müdürü Zafer Kurtul, bankanın yurtdışından sağladığı bu tür kredileri reel sektöre aktardığını belirterek, "Söz konusu bu krediler de müşterilerimizin genel amaçlı ihtiyaçlarını karşılamak için kullanılacak. Akbank, 2005 yılında sektörde en fazla kredi kullandıran banka olup, kredilerdeki liderliğine ve müşterilerine en büyük desteği vermeye devam edecektir" dedi. 

     
</TEXT>
</DOC>
