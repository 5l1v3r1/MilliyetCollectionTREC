<DOC>
<DOCNO> 403626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sondun26.html </URL>
<DATE> 2005/12/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rehn Mahkemede yargılanacak Orhan Pamuk değil, Türkiye'dir 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, yazar Orhan Pamuk'un yargılanması konusunda, ''mahkemede yarın yargılanacak olanın Orhan Pamuk değil, Türkiye olduğu'' görüşünü savundu. 
     Rehn, Orhan Pamuk'un yargılanmasıyla ilgili yaptığı açıklamada, mahkemenin alacağı kararın ''ifade özgürlüğü ve gerçekleştirdiği reformlar kapsamında Türkiye için bir test'' olacağını öne sürdü. Rehn, ''Mahkemede yarın yargılanacak olan Orhan Pamuk değil, Türkiye'dir'' dedi. 
     ''Umarım Türkiye, Avrupa İnsan Hakları Sözleşmesi'ne ve Kopenhag siyasi kriterlerine uygun davranır'' diyen Rehn, Orhan Pamuk davasından çıkacak sonucun, ifade özgürlüğüyle ilgili Türkiye'de açılan çok sayıdaki diğer davalar için de ''olumlu emsal'' olma fırsatı sunduğunu ifade etti. 
     Son zamanlarda açılan davalar dikkate alındığında Türkiye'de yürürlüğe giren yeni ceza yasasının ifade özgürlüğüne yeterince koruma sağlamadığının görüldüğünü savunan Rehn, Komisyon olarak Türk hükümetinden beklentilerinin ''ülkedeki hakim ve savcıların, 301. maddenin Avrupa İnsan Hakları Sözleşmesi'ne uygun şekilde yorumlamalarını açık hale getirmesi'' olduğunu kaydetti. Rehn, hükümetten ayrıca yasadaki ''kısıtlı yorumlamayı mümkün kılan açıkların kapatılmasını'' istediğini söyledi. 
     ''Şiddete başvurmadan görüşlerini açıklayan bir roman yazarının yargılanmasının Türkiye'nin AB üyelik müzekerelerine gölge düşüreceği'' ifadesini kullanan Rehn, müzakerelerde ilerleme sağlamanın reformların tam olarak uygulanmasına bağlı olduğunu sözlerine ekledi. 
     
</TEXT>
</DOC>
