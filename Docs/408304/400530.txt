<DOC>
<DOCNO> 400530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/son/sontur29.html </URL>
<DATE> 2005/12/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Şanlıurfa-Gaziantep karayolu kontrollü olarak ulaşıma açıldı 
</HEADLINE>
<TEXT>

     Şanlıurfa kent merkezinde devrilen ve soğutma çalışmaları devam ederken alev alan LPG yüklü tankerin, olay yerinden çekilmesinin ardından Şanlıurfa-Gaziantep karayolu kontrollü olarak ulaşıma açıldı. 
     Alınan bilgiye göre, Mehmet Sait Ö'nün kullandığı 47 KN 360 plakalı LPG yüklü tankerin, öğle saatlerinde Şanlıurfa Otogarı yakınlarında devrilmesi sonucu çıkan yangın, olay yerine gelen itfaiye ekiplerince söndürüldü. 
     Tankerin olay yerinden çekilmesinin ardından Şanlıurfa-Gaziantep karayolu kontrollü olarak ulaşıma açıldı. 
     Olayı protesto ederek, yolu ulaşıma kapatmak isteyen bir grup, güvenlik güçleriyle bir süre tartıştıktan sonra dağıldı. 
     Bu arada, tankerin devrildiği Karakoyunlu Mahallesi Fevzipaşa Sokak'ta İbrahim Halil Arpacık'a ait evde gaz birikmesi nedeniyle yangın çıktı. Polis ekipleri ve çevredeki vatandaşlarca söndürülen yangında, ev sahibi Arpacık yaralandı. Yüzünde yanıklar oluşan Arpacık, hastaneye kaldırıldı. 
     Yetkililer, yangının, olayın ardından evde sıkışan gazlardan kaynaklanmış olabileceğini belirterek, çevredeki evlerin havalandırılmasını ve bir süre ateş yakılmamasını istediler. 
     Olayın ardından kaçan tanker sürücüsü yakalandı. 
     
</TEXT>
</DOC>
