<DOC>
<DOCNO> 403304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sondun10.html </URL>
<DATE> 2005/12/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Pentagon, ABD yanlısı haberler için 400 milyon dolar ayırdı... 
</HEADLINE>
<TEXT>

     ABD Savunma Bakanlığı Pentagon, çeşitli ülkelerde basın-yayın organlarında Amerikan yanlısı mesajlar çıkmasını sağlamak dahil, psikolojik savaş için 400 milyon dolarlık bir bütçe ayırdı. 
     USA Today gazetesinde, programdan sorumlu bir askeri yetkiliye dayanılarak verilen habere göre, yürütülecek bir kampanyayla, ''terörist ideoloji'' hedef alınacak ve yabancı okuyucu ve izleyicilerin ''ABD politikalarını desteklemeleri'' hedeflenecek. 
     ABD Özel Operasyonlar Komutanlığı'na bağlı psikolojik savaş uzmanlarınca hazırlanan program, ABD'nin müttefiki ülkeler ile, ABD'nin çatışma halinde olmadığı ülkeler de dahil olmak üzere, bütün dünyada uygulanacak. Verilecek mesajlarda, ''ABD hükümet kaynaklarına'' atıf yapılmayacak. 
     Kampanya üç firma üzerinden yürütülecek. Bu firmalar arasında, Irak basınında Amerikan yanlısı haberler çıkması için bu ülkenin gazetelerine para vermesi üzerine Pentagon tarafından soruşturma altına alınan Lincoln Group da yer alıyor. 
     Askeri yetkililer, amaçlarının, ''el altından dağıtılacak yanlış haberlerin, dünya basınında çıkmasını sağlamak olmadığını'' vurguluyor. Kampanyayla ilgili olarak USA Today'e bilgi veren Psikolojik Operasyonlar Destek Birimi başkan yardımcısı Mike Furlong, ''Ürün üzerinde elbette 'Made in USA' ibaresi yer almayacak. Gazeteciler bir soru yönelttiklerinde bizim yanıtlarımız oldukça dürüstçe, doğru olacak'' dedi. USA today, Furlong'un, ''ürün''ün ne olduğuna ilişkin belirli örnekler vermekten kaçındığını, bunların ''makaleler, reklamlar ve kamusal hizmet ilanlarını'' da kapsayacağını belirttiğini kaydetti. 
     
</TEXT>
</DOC>
