<DOC>
<DOCNO> 405528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/guncel/agun.html </URL>
<DATE> 2005/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanığa göre önlem 
</HEADLINE>
<TEXT>


Emniyet, Mardin'de Ahmet Kaymaz ve oğlu Uğur Kaymaz'ı öldürdükleri iddiasıyla 4 polisin yargılandığı dava için 1400 polis görevlendirdi. Pamuk davasında sadece 173 polis görev yaptı 

ANKARA Milliyet 

Mardin Kızıltepe'de düzenlenen operasyonda kamyon şoförü Ahmet Kaymaz ile oğlu Uğur Kaymaz'ı 13 öldürdükleri gerekçesiyle yargılanan 4 polisin Eskişehir'deki duruşmasını izlemek isteyenlere karşı 1400 polis önlem alırken, İstanbul'da görülen Orhan Pamuk davası için sadece 173 polisin görevlendirildiği ortaya çıktı. 
Pamuk davasının ilk duruşması sırasında Şişli Adliyesi'nde yaşanan olaylar, diğer toplumsal olaylarda aşırı tedbir almak ve sert davranmakla suçlanan polisi, bu kez aksi yöndeki eleştirilerle gündeme taşıdı. 16 Aralık'taki duruşma öncesi, Pamuk'u protesto etmek isteyen bazı gruplar ellerinde yumurtalarla adliye önüne gelmişti. 
Bazı protestocuların adliye girişinde fiili saldırılarda bulundukları, AB parlamenterlerinden Denis Mac Shane'in yumruklandığı iddia edilmişti. 

Aksu Güvenlik zaafı yok 
İçişleri Bakanı Abdülkadir Aksu ise Sabah gazetesine yaptığı açıklamada olayların güvenlik zaafından kaynaklanmadığını kaydetti. Pamuk davasında 173 polisin görev yaptığını açıklayan Aksu, "Kimseye, AB parlamenterlerine bile bir fiske vurulduğu yok" dedi. 

Eskişehir'de 'kuş uçamadı' 
Buna karşın, izleyicileri arasında sivil toplum örgütleri temsilcileri ve gazeteciler dışında kimsenin bulunmadığı Kaymaz davasında ise olağanüstü güvenlik önlemleri alındı. Dört sanık polisin ilk duruşması Mardin'de yapılmış, dava güvenlik nedeniyle Eskişehir'e alınmıştı. Emniyet, hafta başında görülen duruşmada tam 1400 polisi görevlendirdi. 

Kendini Pamuk'la kıyasladı 

BURSA DHA 
Uludağ'da, 1995'te eski eşi Uğur Kılıç'ı öldürttüğü iddia edilen Alaattin Çakıcı, yargılanması için Fransa'daki adli makamlardan izin alınması gerektiğini savunarak, "Bu ülkede '30 bin Kürt, 1 milyon Ermeni' katledildi diyen yazar için herkes ayağa kalktı, bizim hakkımızı kimse aramayacak mı " dedi. 
Çakıcı, Bursa 1. Ağır Ceza Mahkemesi'ndeki duruşmada, yargılanabilmesi için Avusturya ve Fransa'dan izin gerektiğini söyledi. Mahkeme Başkanı Ali Rıza Bir, gerekli izinlerin olduğunu belirterek, sanığın savunmasının alınmasında engel bulunmadığı sonucuna vardı. Bunun üzerine Çakıcı, "Benim için mahkeme bitmiştir. Ne karar verirseniz saygı duyarım. Ancak duruşmadan "vareste" tutulmak istiyorum" dedi. Çakıcı'nın talebini kabul eden mahkeme heyeti duruşmayı erteledi. 



</TEXT>
</DOC>
