<DOC>
<DOCNO> 400781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo45.html </URL>
<DATE> 2005/12/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
G.Saray'da Gerets ile Hakan Şükür'ün hararetli görüşmesi dikkat çekti 
</HEADLINE>
<TEXT>

     Galatasaray, Beşiktaş ile 10 Aralık Cumartesi günü oynayacağı derbi maçın hazırlıklarına, bir günlük iznin ardından yaptığı antrenmanla başladı. 
     Teknik direktör Eric Gerets yönetiminde, Florya Metin Oktay Tesisleri'nde bir saat süren antrenmana, sakatlığı nedeniyle Hasan Şaş, Saidou, Cihan ve Uğur ile A Milli Takım'ın Antalya'daki geniş tabanlı kampında yer alan kaleci Aykut katılmazken, sakat olan Song ve Altan koşuyla antrenmanı tamamladı. 
     Teknik direktör Gerets, antrenmanda futbolcularına fazla yüklenmezken, koşu ve pas çalışması yaptırmakla yetindi. 
     Sarı-kırmızılılar, Beşiktaş maçının hazırlıklarını yarın yapacakları çift antrenmanla sürdürecek. 
     
     HASAN ŞAŞ, MÜNİH'TE 
     Fenerbahçe ile oynanan derbi maçta belindeki sakatlığı nükseden ve ağrıları geçmeyen Hasan Şaş, muayene olmak üzere Almanya'ya gitti. 
     Münih'te, uzman bir doktor tarafından kontrol edilecek olan Hasan Şaş'ın, burada tedavi göreceği öğrenildi. 
     Sarı-kırmızılılarda, diğer sakat oyunculardan Saidou ve Song'un arka adale problemi yaşadığı, Cihan ve Altan'ın sakatlıkların sürdüğü, Uğur'un da sol kasığında ödem bulunduğu açıklandı. 
     Kulüp doktoru Murat Çevik, sakat futbolcuların tedavilerinin sürdüğünü, bu oyuncuların Beşiktaş maçına yetişememe olasılığının bulunduğunu söyledi. 
     
     HAKAN ŞÜKÜR-GERETS GÖRÜŞMESİ 
     Galatasaray'ın, Ankaraspor ile oynadığı maçta yedek soyunan Hakan Şükür'ün, antrenman öncesinde teknik direktör Gerets ile bir süre görüşmesi dikkat çekti. 
     Soyunma odasından antrenman sahasına kadar Gerets'e İtalyanca bir şeyler anlatan Hakan, antrenman sahasında da bir süre Belçikalı hoca ile konuştu. Hakan'ın, el kol hareketleriyle bir şeyler anlatmaya çalıştığı gözlendi. 
     
     CANAYDIN, BASIN TOPLANTISI YAPACAK 
     Galatasaray Kulübü Başkanı Özhan Canaydın, son haftalarda düzenlemeye alıştığı basın toplantılarının bir yenisini, 8 Aralık Perşembe günü yapacak. 
     Canaydın, Mecidiyeköy'deki kulüp binasında saat 12.00'de düzenleyeceği basın toplantısında, gündemdeki konularla ilgili medyayı bilgilendirecek. 
     
</TEXT>
</DOC>
