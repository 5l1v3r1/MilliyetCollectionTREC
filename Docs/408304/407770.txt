<DOC>
<DOCNO> 407770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas12.html </URL>
<DATE> 2005/12/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kağıt uçak biletleri kalkacak... 
</HEADLINE>
<TEXT>

     Kağıt uçak biletlerinin en fazla 2 yıllık ömrü kaldığı, havayolu şirketlerine milyarlarca dolarlık tasarruf sağlayacak gelişme sayesinde, elektronik biletlerin kağıt biletlerin yerini alacağı belirtildi. 
     Dünyada satılan uçak biletlerinin bugün itibarıyla yüzde 38'inin internet aracılığıyla satıldığı kaydedildi. Uluslararası Hava Taşıma Birliği'nin Iata , üyesi olan 265 şirketten en fazla 2 yıl içinde bu oranı yüzde 100'e çekmesini istediği kaydedildi. 
     Dünyadaki yolcu trafiğinin yüzde 90'ını gerçekleştiren şirketlerin üye olduğu Iata'nın Genel Müdürü Giovanni Bisignani, ''Bu hedef bir zorunluluktur. Her yıl yaklaşık 350 milyon bilet basıyoruz. 2007'de ise tek bir tane bile basmayacağız'' dedi. 
     Sadece biletlerin kağıda basılmamasının, sektörün her yıl 3 milyar dolar tasarruf etmesine olanak sağlayacağı, elektronik sistemin yolcuların kayıt işlemleri ya da bagaj işlemlerinde yaygınlaşmasının ise daha çok tasarruf sağlayacağı belirtiliyor. 
     Bisignani, ''Söz konusu olan devrim niteliğindeki bir teknoloji ya da yeniden icat edilmesi gereken bir teknoloji değil. Bu teknolojiler hali hazırda var olan ve her yıl 6.5 milyar dolar tasarruf sağlayıp, yolcuların seyahatlerini daha hoş kılacak teknolojiler'' ifadesini kullandı. 
     Iata, gelecekte, bilet kayıt gişelerinin önündeki kuyruklarının ortadan kalkmasını ve valizler üzerine yapıştırılacak küçük elektronik etiketler sayesinde de kayıp bagaj sayısının önemli oranda azalacağını umuyor. 
     Elektronik bilet ilk kez, maliyetlerini düşürmek isteyen İngiliz British Midland havayolu şirketi ile hava taşımacılığında uzmanlaşmış İsviçreli bilgisayar şirketi Sita arasındaki temasların ardından 1995'te ortaya çıkmıştı. 
     British Midland'ın hedefi, bilet dağıtım masraflarını azaltmak ve yolcularına seyahat acentalarını kullanmaksızın doğrudan bilet satmaktı. 
     İlk internet sitesi 11 Aralık 1995'te sisteme girmiş ve sistemi kullanarak kendisine bir Paris-Londra bileti ayırtan ilk kullanıcıya bir şişe şampanya hediye edilmişti. 2005'te biletini internetten alanların sayısının 400 milyona çıktığı belirtiliyor. 
     Iata, Avrupa ve ABD'nin internet aracılığıyla bilet alan yolcular bakımından ilk sırada yer aldığını, bunu yüzde 39'la Afrika ülkelerinin takip ettiğini, ardından yüzde 11'le kuzey Asya ile yüzde 2'lik oranla Ortadoğu ülkelerinin geldiğini ifade ediyor. 
     
</TEXT>
</DOC>
