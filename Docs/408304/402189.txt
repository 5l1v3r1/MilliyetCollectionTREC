<DOC>
<DOCNO> 402189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonyas19.html </URL>
<DATE> 2005/12/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
5 milyon dolarlık 'votka müzesi' ABD'ye taşınacak 
</HEADLINE>
<TEXT>

     Rusya'nın başkenti Moskova'da, yıllardır biriktirdiği değişik votkaları sergileyecek müze bulamayan ünlü Rus tarihçi Aleksandr Viktoroviç Nikişin, koleksiyonu Amerikalı bir işadamına satacağını, ancak teklif gelmesi halinde Türkiye'ye göndermeyi tercih edeceğini söyledi. 
     Nikişin, ''Rus votka tarihinin müzesi'' adını verdiği koleksiyonunu sergilemek için Moskova'da yer bulamamaktan yakınarak, ''Moskova Belediye Başkanı Yuri Lujkov'a kadar birçok kişiyle görüştüm ve Rusya'nın milli içkisi olan votkanın tarihini yansıtan koleksiyonumun sergilenmesi için bina istedim. Ancak bana yer vermek yerine fiyatları 3 ile 5 milyon dolar arasında değişen binaları satın almamı teklif ettiler'' dedi. 
     Votkanın vatanının Rusya olduğunu herkesin bildiğini ve Rusya'ya gelen turistler için votka müzesinin öneminin çok büyük olduğunu belirten Nikişin, ''Piyasada satılan votkaların şisesi üzerinde votkanın tarihi hakkında hiçbir bilgi verilmez. Ben koleksiyonumun Rusya'da sergilenmesini çok istedim ve bunun için elimden geleni yaptım'' dedi. 
     Ancak yetkililerden hiçbir cevap almayınca koleksiyonunu ABD'ye satma kararı aldığını kaydeden Nikişin, 40 binden fazla örneğin bulunduğu koleksiyonuna Amerikalı bir işadamının 5 milyon dolar önerdiğini söyledi. 
     Nikişin, ünlü Rus votka üreticisi Pyotr Smirnov'un oğlu Vladimir Smirnov'un Rusya'dan sürgün edildikten sonra İstanbul'a sığındığını ve beş parasız gittiği bu kentte ''Smirnov'' votkasının üretimini kurarak babasının işini devam ettirdiğini kaydetti. Nikişin, ''Bir Türk işadamı koleksiyonumu satın alarak Smirnov'un İstanbul'daki evinde sergilerse çok sevinirim'' dedi. 
     Türkiye'yi çok beğendiğini, siyasi ve ekonomik gelişiminden futbol takımlarının yükselişine kadar birçok konuda takdir ettiğini belirten Nikişin, ''Hatta koleksiyonumda Türkiye ile ilgili birçok örnek de var. Bu gördüğünüz votka şişesi, Türk-Rus savaşından sonra üretilen votkanın örneği. İsmi ''Davulda Oturan Türk'' olarak geçmekte. Bundan başka Rusya'daki devrimden sonra birçok Rus mülteciye kucağını açan İstanbul'a büyük saygı duymaktayım'' diye konuştu. 
     
</TEXT>
</DOC>
