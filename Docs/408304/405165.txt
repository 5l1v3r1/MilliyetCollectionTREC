<DOC>
<DOCNO> 405165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonyas12.html </URL>
<DATE> 2005/12/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Coca Cola ve Pepsi, sanık sandalyesinde... 
</HEADLINE>
<TEXT>

     ABD'de sigara üreticileri ve ''fest-fut'' şirketlerinden sonra Pepsi Cola ile Coca Cola şirketleri de sanık sandalyesine oturtuluyor. Pepsi ve Cola, Amerikan gençlerini obeziteye özendirmekle suçlanıyor. 
     Avukat Richard Daynard, iki şirket aleyhinde yakında Massachusetts eyaletinde dava açılacağını bildirdi, ancak takvim vermedi. 
     Coca Cola ve Pepsi şirketleri aleyhindeki davaya katılacak avukatlar arasında, sigara firmalarıyla McDonald's aleyhindeki davalara bakan deneyimli avukatların da bulunduğu belirtildi. Bu davanın konusu da diğerleriyle aynı Sağlığa zararlı etkiler. 
     Avukat Daynard, Pepsi ve Coca Cola davalarında özellikle okullara yerleştirilen meşrubat otomatlarını gündeme getireceklerini belirtti. Avukat, ''Bu makineler, gençler arasında obezite ve aşırı kilonun yayılmasının baş müsebbibi...'' dedi. 
     Davaya itiraz edenler ise avukatları ''yeni sağmal inek aramakla'' suçluyor. 
     Tüketim özgürlüğünü savunma grubundan Dan Mindus, sigara sektörüyle mücadelede ''milyonlar kazanan'' avukatların şimdi başka bir ''gelir kaynağı'' peşinde olduklarını iddia etti. 
     Mindus, ''Bu konuda yanlış bilgiye sahipler. Meşrubat otomatlarından alınan kalori, bir çocuğun günlük kalorisinin yüzde biri bile değil'' dedi. 
     Coca Cola ve Pepsi'yi temsilen konuşan Susan Neely de açılacak davanın ''komik'' olduğunu söyledi. Neely, ''Gazlı içecekler sigaraya benzetilemez. Aynı şey değil'' dedi. 
     ABD'de obeziteden mustarip gençlerin oranı 1980'den bu yana üç kat arttı. 
     
</TEXT>
</DOC>
