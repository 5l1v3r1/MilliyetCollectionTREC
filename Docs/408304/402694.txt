<DOC>
<DOCNO> 402694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/sondun37.html </URL>
<DATE> 2005/12/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Şiilerden Bağdat'ta seçim gösterisi... 
</HEADLINE>
<TEXT>

     Irak'ta binlerce Şii, seçimlere üç gün kala, başkent Bağdat'ın Sadr Kenti mahallesinde gösteri yaptı. 
     Güvenliğin olmadığı Irak'ta pek olağan sayılmayan bu dev gösteride Şiiler, İslam'dan yana ve direniş karşıtı sloganlar attı. 
     Dini liderler, parlamento üyeleri, aşiret yetkilileri ve siyasetçilerin katıldığı gösteride, Irak bayrakları ve dini liderlerin resimlerini taşıyan kalabalık, ''İslam'a evet'', ''Irak'a evet'' ve ''Dini liderliğe evet'' şeklinde sloganlar attı. 
     Irak'ın en büyük Şii siyasi hareketi Irak İslam Devrimi Yüksek Konseyi'nin üst düzey yetkilisi Ammar El Hekim, kalabalığa hitaben, ''Bağdat'ın önemli bir kesimini oluşturuyorsunuz. Bu standartlarla yaşamanız adil değil. Yeni hükümetten Sadr Kenti'nin yeniden inşasını önceliği yapmasını istiyoruz'' diye konuştu. 
     El Hekim, terörizmle mücadeleye devam edeceklerini de belirtti. 
     Sıkı güvenlik önlemleri altında başkentin bu fakir mahallesinde yapılan gösteriye katılmak isteyen herkesin, intihar eylemcileri korkusu yüzünden tek tek arandığı bildirildi. 
     Şimdiki parlamentoda sandalyelerin çoğunluğuna sahip olan Şii Birleşik Irak İttifakı'nın, Perşembe günü yapılacak seçimlerde bu sayıyı artırması bekleniyor. 
     
</TEXT>
</DOC>
