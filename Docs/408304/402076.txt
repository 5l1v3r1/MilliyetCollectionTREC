<DOC>
<DOCNO> 402076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sonsiy07.html </URL>
<DATE> 2005/12/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan kordon kanı uyarısı... 
</HEADLINE>
<TEXT>

     Sağlık Bakanlığı’nca aileler kordon kanı konusunda uyarılarak, bu konuda hareket noktası belirlemeden önce, doğru, sağlıklı ve kişisel kaygılardan uzak bilgilere ulaşılmasının önemine işaret edildi. 
     Uyarıda, "Bilimsel gerçeklere dayanmayan ve aileleri adeta baskı altına alan tanıtım faaliyetlerinden insanlarımızın doğru bilgilerle donatılarak korunması önem arz etmektedir" denildi. 
     Sağlık Bakanlığı Tedavi Hizmetleri Genel Müdürlüğü’nden yapılan yazılı açıklamada, kordon kanının en önemli kök hücre kaynaklarından biri olduğu belirtilerek, günümüzde hangi hastalıkları tedavi edebildiğinden çok, gelecekte hangi hastalıkların tedavisinde kullanılabileceğinin önemli olduğu, dünyanın konuya ilgisinin de bu alanda yoğunlaştığı bildirildi. 
     Kordon kanı konusunda ailelerin hareket noktalarını belirlemeden önce doğru, sağlıklı ve kişisel kaygılardan uzak bilgilere ulaşmalarının önemli olduğu vurgulanarak, tüm dünyada kordon kanı bankalarının "kamu" ve "özel sektör" olarak ikiye ayrıldığı belirtildi. 
     
     ETİK SINIRLARI ZORLAYAN REKLAM VE KAMPANYALAR 
     Kamu kökenli bankaların devlet finansmanı ile kurulduğu ve ihtiyacı olan başka bir hastada kullanılmak üzere "allojenik" kordon kanı sakladığı kaydedilerek, özel bankaların ise finansman ihtiyacını ailelerden karşıladığı, bu nedenle de çoğu zaman etik sınırları zorlayan reklam ve tanıtım kampanyalarıyla kordon kanı toplamaya çalıştıkları ifade edildi. 
     Açıklamada şöyle denildi 
     "Geçtiğimiz dönemde bebek bekleyen aileler, bu baskı altında bebeklerinin kordon kanlarını saklatmak için her türlü fedakarlığı yapmaya hazır hale getirilmiştir. 
     Bilimsel gerçeklere dayanmayan ve aileleri adeta baskı altına alan tanıtım faaliyetlerinden insanlarımızın doğru bilgilerle donatılarak korunması ve her şeye rağmen bebeğinin kordon kanını saklatmaya karar vermiş ebeveynin, bir gün gelip de saklanmış kordon kanının kullanılabileceği bir hastalıkla yüz yüze gelinmesi durumunda mağduriyetin önlenmesi bakanlığımız açısından önem arz etmektedir." 
     
     KORDON KANI BANKACILIĞI YÖNETMELİĞİ 
     Bakanlık tarafından yayımlanan "Kordon Kanı Bankacılığı Yönetmeliği" ile bu alanda yaşanan mevcut boşlukların giderilmesinin hedeflendiği ifade edilerek, Yönetmelikte, kordon kanı bankalarının asgari bina ve personel standartlarının tanımlandığı, saklanan kordon kanlarının ileride tedavi amacıyla kullanılabilmesi için kordon kanı bankalarının Avrupa Birliği’nde her türlü tıbbi ürünün imalinde vazgeçilmez olan GMP şartlarına ve standart uygulama yöntemlerine sahip olması koşulu getirildiği kaydedildi. 
     Yönetmelikle ayrıca, bu merkezlere yüzde 20 oranında allojenik saklama şartı getirildiği, 12 yılın sonunda ebeveyne saklanan kordon kanını genel kullanıma açma hakkı tanındığı, saklanan kordon kanları için sigorta şartı konulduğu, bunların kullanılamaz hale gelmesi durumunda ise tedaviyi sağlayabilecek alternatif kök hücre kaynağının, dünyanın herhangi bir yerinden temini suretiyle hastanın tedavisinin karşılanmasının güvence altına alındığı bildirildi. 
     "Bilgilendirilmiş Olur Formu"nun Yönetmelik eki olarak yayımlanmasının da önemli olduğu belirtilerek, "Burada verilmesi gereken bilgiler aileye sunularak onayı alınmakta, kordon kanı saklama kararını sağlıklı bir zeminde vermeleri temin edilmektedir" denildi. 
     
</TEXT>
</DOC>
