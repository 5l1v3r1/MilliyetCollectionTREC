<DOC>
<DOCNO> 402592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/ekonomi/eko04.html </URL>
<DATE> 2005/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'daki arazi skandalına 'TMSF yoldan habersizdi' savunması 
</HEADLINE>
<TEXT>


Şener, TMSF'nin sattığı arazinin 5.5 katı fiyatla kamulaştırılmasında etkili olan Karadeniz otoyolu projesinden TMSF'nin haberi olmadığını söyledi 


Başbakan Yardımcısı Abdüllatif Şener, Milliyet'in ortaya çıkardığı, TMSF'nin 1.5 yıl önce 440 bin YTL'ye sattığı Giresun'daki arazinin Karadeniz otoyolu için bu yıl 2.2 milyon YTL'ye kamulaştırılmasında hata olmadığını savundu. 
DYP Milletvekili Mehmet Eraslan'ın soru önergesini, TMSF Başkanı Ahmet Ertürk'ün yazıyla yanıtlayan Şener, söz konusu taşınmazın "günübirlik turistik tesis alanı" olarak görünmesi nedeniyle satışına karar verildiğini kaydetti. 425 bin YTL muhammen bedelle satışa sunulan taşınmaza sadece Sema Turizm'in teklif verdiğini belirten Şener, fon kurulunun taşınmazın 440 bin YTL karşılığında devrine karar verdiğini belirtti. 
Değer tespitine esas olan değerleme raporu kapsamında Giresun Tapu Sicil Müdürlüğü'nce verilen yazıya göre tapu kaydında herhangi bir kaydın olmadığını belirten Şener, "Söz konusu taşınmazın Karadeniz Otoyolu Projesi içinde kaldığına ilişkin resmi bir bilgi, satış işleminin gerçekleştirilmesinden önce TMSF'ye ulaşmamıştır" dedi. Şener bu nedenle TMSF'nin bir hatası bulunmadığını savundu. 



</TEXT>
</DOC>
