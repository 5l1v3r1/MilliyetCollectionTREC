<DOC>
<DOCNO> 404019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/soneko48.html </URL>
<DATE> 2005/12/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Aygün Avrupalı parlamenterler niye şehit cenazesine gelmedi 
</HEADLINE>
<TEXT>

     Ankara Ticaret Odası ATO Başkanı Sinan Aygün, Yazar Orhan Pamuk'un yargılandığı dava için Avrupalı parlamenterlerin Türkiye'ye gelmesini eleştirerek, ''Biz 30 bin şehit verirken niye bir tane şehit cenazesine Avrupalı parlamenter gelmedi'' diye sordu. 
     Kadın ve Gençlik Platformu Derneği'nin gerçekleştirdiği ''Kadınlara Meslek Edindirme Programı'' çerçevesinde takı tasarım sertifikası almaya hak kazan 120 kursiyere sertifikaları törenle verildi. 
     ATO Toplantı Salonu'ndaki törenin açılışında konuşan Aygün, yazar Orhan Pamuk'un yargılandığı mahkemenin ilk duruşmasında çıkan olayları değerlendirdi. Pamuk'un arabasına yumurta atılmasının doğru olmadığını belirten Aygün, ancak Pamuk'un duruşmasına çok sayıda Avrupalı parlamenterin gelmesini de eleştirdi. 
     Pamuk'un '1 milyon ermeni ile 30 bin Kürt'ün Türkler tarafından öldürüldüğünü' öne sürdüğünü belirten Aygün, bu sözler üzerine Pamuk hakkında dava açıldığını, ancak bu kez Avrupa'nın ayağa kalktığını söyledi. 
     Aygün, ''Biz 30 bin şehit verirken niye bir tane şehit cenazesine Avrupalı parlamenter gelmedi'' diye sorarken, yine Van Üniversitesi Rektörü Yücel Aşkın'ın tarihi eser kaçakçılığı yaptığı gerekçesiyle yargılanırken de bir tek Avrupalı parlamenterlerin bu duruşmaya katılmadığını, Aşkın'ın ise söz konusu davada beraat ettiğini kaydetti. 
     
     KALİFİYE ELEMAN YETERSİZLİĞİ 
     Aygün, Türkiye'de işsizlik bulunmasına karşın kalifiye eleman bulunmamasını eleştirdi. 
     Ankara'da mermer ustası, fayansçı sıkıntısı bulunduğunu belirten Aygün, alüminyum ustası konusunda da sıkıntılar yaşandığına işaret etti. 
     ATO olarak günde 40-50 kişiye iş bulduklarını anlatan Aygün, Türkiye'nin en büyük sıkıntılarından birisinin markalaşamaması olduğunu kaydetti. Aygün, Türkiye'nin markalaşması halinde çağ atlayacağını bildirdi. 
     
     ÇALIŞMA BAKANLIĞI MÜSTEŞARI YETER 
     Çalışma ve Sosyal Güvenlik Bakanlığı Müsteşarı Enis Yeter de işsizlik Sigortası Fonu'nda biriken ciddi bir para bulunduğuna işaret ederek, bu paranın bir kısmıyla bu tür aktif iş gücü programlarını desteklemeyi düşündüklerini söyledi. 
     Yeter, Türkiye'de işsizliğin yüksek olduğunu vurgulayarak, bu sorunun çözümlenmesi için bir çok sektörde çalışma yapacaklarını bildirdi. 
     Kadın ve Gençlik Platformu Derneği Başkanı Rüveyde Akbay da derneklerinin Avrupa'dan 4 projesi ile destek alan tek dernek olduğunu söyledi. 
     120 kursiyerin takı tasarım projesi kapsamında eğitildiğini belirten Akbay, bunların yüzde 10'unun şimdiden iş bulduğunu ifade etti. 
     Proje Koordinatörü Prof. Dr. Semiha Aydın ise ''Kuyumculuk, Takı Tasarımı, ve İş Eğitimleri Merkezi Projesi'' kapsamında yaptıkları çalışmalar hakkında bilgi verdi. 
     Konuşmaların tamamlanmasının ardından kursiyerlere sertifikaları verildi. 
     
</TEXT>
</DOC>
