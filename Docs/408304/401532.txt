<DOC>
<DOCNO> 401532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/guncel/gun02.html </URL>
<DATE> 2005/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğulu 'gece baskını' istemiyor 
</HEADLINE>
<TEXT>


Güneydoğu'da incelemelerde bulunan Yurttaşlar Heyeti adına açıklama yapan Prof. Gençay Gürsoy, halkın kar maskeli görevlilerin gece baskınlarının son bulmasını istediğini kaydetti 

İSTANBUL Milliyet 

Hakk ri, Şemdinli, Yüksekova ve Van'da meydana gelen olayların ardından bölgeye giden Yurttaşlar Heyeti adına açıklama yapan İstanbul Tabip Odası Başkanı Prof. Dr. Gençay Gürsoy, Şemdinli'deki bombalama olayının derinlere indiğine inandığını belirterek, Türkiye'yi hukuk devleti olmaktan uzaklaştıran ilişkilerin kamuoyuna açıklanmasını istedi. 

'Baskılar kalksın' 
Aralarında Hak - İş Genel Başkanı Sami Uslu ve Sosyal Demokrasi Vakfı SODEV Onursal Başkanı Ercan Karakaş'ın da bulunduğu 30 akademisyen, yazar, sanatçı ve gazeteciden oluşan Yurttaşlar Heyeti, dün Green Park Otel'de düzenledikleri basın toplantısında incelemeleri hakkında bilgi verdi. Gürsoy, şunları kaydetti 
"Hakk ri, Şemdinli, Yüksekova ve Van'da yurttaşlarla yaptığımız toplantılarda öncelikli talep, boğulan seslerini bütün Türkiye'ye duyurmamızdı. 'Bölücü, ayrılıkçı ve terörist olmadıklarını, Kürt kimlikleriyle Türkiye Cumhuriyeti Devleti'nin eşit yurttaşları olarak barış içinde yaşamak istediklerini' dile getiriyorlardı. Bölge insanları Kürt kimliklerinin tanınması, Kürt dili üzerindeki her türlü baskı ve engellemenin kalkması, Kürtçe yayın ve eğitim üzerindeki kısıtlamaların son bulması taleplerini ısrarla dile getirdi. Dünyayı kendi dillerinden izleyebilecekleri televizyon, radyo gibi yayın organlarının yayın yapabilmesinin sağlanmasını istediler." 
Gürsoy, halkın son bir yıl içinde yeniden rutin hale gelen kar maskeli görevlilerin evlere gece baskınları yapmalarının, keyfi gözaltıların, kamu görevlilerinin yerel esnafı boykot etmelerine yönelik emirlerin son bulmasını istediğini de kaydetti. 

Baykal Güneydoğu turunda 

ANKARA Milliyet 
CHP Genel Başkanı Deniz Baykal, Dünya Global Forumu'nun bugün İspanya'da düzenleyeceği, "küreselleşme ve demokrasi" panelinde konuşma davetini geri çevirerek, Güneydoğu turuna çıkmayı tercih etti. Bu sabah özel uçakla Van'a gidecek olan Baykal, Hakk ri, Şemdinli ve Yüksekova'da, vatandaşlarla ve bazı sivil toplum örgütleriyle görüşecek. Daha sonra yeniden Van'a dönecek olan Baykal, Rektör Yücel Aşkın'ı hastanede ziyaret edecek. Baykal, yarın da Malatya'ya geçerek, ishal vakalarıyla ilgili olarak yetkililerden bilgi alacak. 



</TEXT>
</DOC>
