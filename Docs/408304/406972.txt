<DOC>
<DOCNO> 406972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko01.html </URL>
<DATE> 2005/12/27/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Marul satıcılığından holding patronluğuna... 
</HEADLINE>
<TEXT>

     Kibar Holding Yönetim Kurulu Başkanı Asım Kibar, "Bugün ülkede istikrar mevcut, güven sağlandı. Güven ortamında yabancı ortaklar, gerçek yatırımcılar ülkeye gelmeye başladı" dedi. 
     Kibar, Kocaeli Aktif Sanayici ve İşadamları Derneği’nce KASİAD 
     düzenlenen "Girişimcilik" konulu toplantıda, çocukluğunda sebze ve meyve satarak ticaret hayatına atıldığını söyledi. Kibar, okul dönemlerinde başarılı bir öğrenci olmadığını, liseyi bitirdikten sonra ise üniversiteye gitmediğini ve 1964 yılında ailesinin ortağı bulunduğu şirketin yönetim kurulu üyeliğine getirildiğini belirtti. Bu dönemde babasının arkadaşları ile aynı şirkette yöneticilik yaptığı için çok büyük zorluklarla karşılaştığını, ancak bundan yılmadığını anlatan Kibar, "Üniversite okumadığım için 6-8 ay çok zorlandım. İşi öğrendikten sonra fabrikayı 2.5 kat büyüttük, ihracatı artırdık. 6 yıl bu fabrikayı idare ettim" dedi. Çocuklarının büyümesiyle İstanbul’a gitmek zorunda kaldığını ve burada inşaat demiri alıp sattığını belirten Kibar, sanayiciliğe 1972 yılında adım attığını, 1980 yılında ithalat ve ihracata başladıklarını kaydetti. 1998 yılına kadar geçen süre içinde, Alüminyum Yassı Haddeleme Tesislerini, Assan Hyundai Çelik Servis Merkezi’ni, Prefabrik Yapı Elemanları Kontinü Hattını ve Alüminyum Folyo Üretim Tesisleri’ni kurduklarını anlatan Kibar, şunları kaydetti "Marul, erik satıcılığı ile başladığım ticaret hayatımda, inşaat demiri satarak bugünlere geldim. Yatırımcılık öyle bir illet ki, kumarbazlığa benziyor, bir türlü bırakamıyorsunuz. Bu yatırımı da yapayım, şunu da, onu da yapayım diyorsunuz, bir türlü yakanızı kurtaramıyorsunuz. Tabii bu yatırımları hep imkanlarınız ölçüsünde yapıyorsunuz. Önünüzü görerek yapıyorsunuz. Ülkede yaşanan ekonomik krizlerde çok zorlandık. Ancak, sağladığımız güveni hiç zedelemedik. Güven zedelendi mi hiçbir şey yapamazsınız. Bugün ülkede istikrar mevcut, güven sağlandı. Güven ortamında yabancı ortaklar, gerçek yatırımcılar ülkeye gelmeye başladı. Avrupa Birliği’nin kapısının arasına Türkiye olarak ayağımızı koyduk. 10 yıl içinde AB’ye gireceğimize inanıyorum. AB, hürriyet, demokrasi, kalite demek. Herşeyin bir standardı var. AB’ye girmek demek, yaşamın her aşamasında insanca yaşamak demektir." Kibar, toplantıda ayrıca, KASİAD’a üye olan 5 işadamına KASİAD katılımcı belgesi verdi. 
     
</TEXT>
</DOC>
