<DOC>
<DOCNO> 403741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonspo06.html </URL>
<DATE> 2005/12/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bursaspor’un eski futbolcusu Mussisi öldü 
</HEADLINE>
<TEXT>

     Bursa DHA 

      BURSASPOR’un unutulmayan oyuncularından Ugandalı Majit Mussisi’nin memleketi Uganda’da böbrek yetmezliği sonucu hayatını kaybettiği bildirildi. 
     Bursaspor taraftarlarının çok sevdiği, efsane futbolcular arasına giren, yeşil- beyazlı takımda oynadığı sırada attığı gollerin sevincini yaşarken yaptığı timsah yürüyüşü’ ile tüm Türkiye'nin tanıdığı Mussisi’nin ölümü Bursaspor camiasında büyük üzüntüyle karşılandı. Bursaspor Yönetim Kurulu yarın yapacağı toplantıda, unutulmaz oyuncunun kaybıyla ilgili bir açıklama yapacak. Bursaspor’un pazar günü Sakaryaspor’la oynayacağı maça siyah bantla çıkması bekleniyor. 
     Majit Mussisi, 1994-95, 1995-96 ve 1996-97 sezonlarında Bursaspor formasını giymişti. Bursaspor’un ardından Çanakkale Dardanelspor’a transfer olan Mussisi, daha sonra da futbol yaşamını Çin ve Vietnam’da sürdürmüştü. Musisi’nin HIV virüsü taşıdığı, ancak ölüm nedeninin böbrek yetmezliğinden kaynaklandığı bildirildi. 
     
</TEXT>
</DOC>
