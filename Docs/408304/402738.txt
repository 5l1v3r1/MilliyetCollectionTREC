<DOC>
<DOCNO> 402738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/12/son/soneko39.html </URL>
<DATE> 2005/12/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizbank, işletme bankacılığında iddialı... 
</HEADLINE>
<TEXT>

     Denizbank Finansal Hizmetler Grubu Başkanı ve Denizbank Genel Müdürü Hakan Ateş, bankanın işletme bankacılığı alanında 2008 yılı hedefinin 350 bin işletmeye ve 2.5 milyar dolarlık krediye ulaşmak olduğunu bildirdi. 
     İşletmelerin ihtiyaçları doğrultusunda özelleştirilmiş ürün ve hizmetleri ile farklılaşmayı hedefleyen Denizbank işletme bankacılığının mevcut projeleri ve gelecek hedefleri düzenlenen bir toplantıyla kamuoyuna duyuruldu. 
     Toplantıda konuşan Ateş, işletmelerin ülke ekonomisinin bel kemiğini oluşturduğunu belirterek, gelecek stratejileri içinde işletmeleri çok özel bir yere konumladıkları söyledi. 
     Ateş, Türkiye için işletmelerin önemine değinirken de işletmelerin yaratıcılığın ve üretkenliğin beslenmesi, girişim kültürünün yaygınlaşması, yeni iş alanlarını oluşturulması, istihdam yaratılması ve yerel ekonomilerin güçlenmesinde önemli bir rol üstlendiğini kaydetti. 
     İşletmelerin hak ettiği yere gelmeleri gerektiği yönündeki görüşünü dile getiren Ateş, Denizbank'ta işletmelerin toplam ticari faaliyete yönelik krediler içindeki payının yüzde 16 olduğunu, bu oranı 2008 yılında yüzde 45'e çıkarmayı hedeflediklerini bildirdi. 
     Bankanın haftada bin tane kredilendirme yaptığını anlatan Ateş, ''2008 yılı hedefimiz, 350 bin işletmeye ve 2.5 milyar dolar krediye ulaşmak. Yani 2008'de Türkiye'deki 7 işletmeden biri, DenizBank finansal süpermarketinin müşterisi olacak'' dedi. 
     Gazetecilerin sorularını da yanıtlayan Ateş, yabancı bankaların Türkiye'ye gelmesini yararlı bulduğunu, ancak ulusal bankaların da sistem içinde yer alması gerektiğini kaydetti. 
     Ateş, Denizbank'ın bu ortamda zorlanıp zorlanmayacağına ilişkin bir soru üzerine de insan kaynağı, teknolojik altyapı ve sermaye yeterliliğinin önemini vurgulayarak, işin nasıl ele alındığının ve yönetildiğinin önemine işaret etti. 
     
     İŞLETME BANKACILIĞI 
     Denizbank Genel Müdür Yardımcısı Arif İsfendiyaroğlu da Denizbank işletme bankacılığı hakkında bilgi verdi. 
     Turuncu rengini işletme bankacılığının sembol rengi olarak benimsediklerini belirten İsfendiyaroğlu, bankanın işletme bankacılığı müşteri sayısının 110 bine yaklaştığını bildirdi. 
     İsfendiyaroğlu, işletmelerin toplam krediler içindeki payının ABD'de yüzde 42, AB'de yüzde 43 iken bu oranın Türkiye'de yüzde 8 olduğuna dikkat çekti. 
     İsfendiyaroğlu, işletme bankacılığının, gelen her türlü kredi talebini en geç 72 saat içinde cevaplandırdığına işaret ederek, turizm, gıda, mobilya, beyaz eşya, kırtasiye gibi farklı sektörlere özel ürün paketleri de oluşturan işletme bankacılığında, bu paketlerle, geliri mevsimsel olarak belirlenen işletmelere, kredi taksitlerini nakit akışının gerçekleştiği aylarda ödeyebilmelerine imkan tanıdığını kaydetti. 
     
</TEXT>
</DOC>
