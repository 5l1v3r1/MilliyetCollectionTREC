<DOC>
<DOCNO> 405782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sontur19.html </URL>
<DATE> 2005/12/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
1.5 yılda 15 kez yurttan kaçtı 
</HEADLINE>
<TEXT>

     Düzce’de Sosyal Hizmetler ve Çocuk Esirgeme Kurumu’na bağlı yurtta kalan 15 yaşındaki genç, 1.5 yılda 15 kez yurttan kaçtı. 
     AA muhabirinin aldığı bilgiye göre, Düzce’nin Akçakoca İlçesi’nde yaşayan anne Fatma K. ve baba Hami K, "şiddetli geçimsizlik" nedeniyle 1.5 yıl önce boşandı. Anne Fatma K, 7 yaşındaki kızı Senanur ile birlikte Ankara’ya yerleşti, 15 yaşındaki çocuğu Okan K’yi ise Düzce’de SHÇEK’e bağlı yurda verdi. 
     Düzce’de 1.5 yıldır kaldığı yurttan 15 kez kaçan Okan K, her kaçışının ardından polis ekiplerince yakalanarak yurda teslim edildi. 
     Polis ekipleri, önceki gün de kaçan Okan K’yi yakalayarak kaldığı yurduna teslim ettiler. Okan K, yurttan sıkıldığı için kaçtığını, ancak babasının yanında da kalmak istemediğini söyledi. 
     Akçakoca Emniyet Müdürlüğü yetkilileri de Okan K’nin çeşitli suçlara karıştığını ve defalarca yurttan kaçtığını, ancak her kaçışının ardından yakalanarak yurduna teslim edildiğini bildirdiler. 
     Düzce Sosyal Hizmetler Müdürü Mustafa Işıklı da AA muhabirine yaptığı açıklamada, 15 kez yurttan kaçan Okan K’ye, psikolojik destek verdiklerini kaydetti. 
     
</TEXT>
</DOC>
