<DOC>
<DOCNO> 407679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonspo08.html </URL>
<DATE> 2005/12/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fatih Tekke'ye Ada'dan bir talip daha... 
</HEADLINE>
<TEXT>

     Geçtiğimiz sezondan bu yana İngiltere Premier Ligi takımlarından Wigan’ın listesinde bulunan Fatih Tekke, Adalılar’ın yeni gözdesi oldu. İngilizler’in ünlü haber kanalı BBC’nin internet sitesinde yeralan habere göre Wigan’dan sonra yine Premier Lig’de mücadele eden Portsmouth da Bordo-Mavili futbolcuyu transfer listesine aldı. Haberde Wigan’ın daha ısrarcı olduğu ve Fatih’e verilecek paraya zam yapabileceği ifade edildi. 
     
     Gönderilmeyecek 
     İki İngiliz kulübünün ısrarla istediği Fatih Tekke konusunda bir açıklama yapan bu futbolcunun menaceri Ceylan Çalışkan ise teklifleri doğruladı. Ancak tek sorun Nuri Albayrak yönetiminin Fatih’i satmaya yanaşmaması. Kongre sürecinde taraftara ve üyelere yıldız futbolcu vaadi veren Albayrak’ın, Fatih gibi bir yıldızı satarak tepki çekmek istemediği ve ne olursa olsun bu futbolcuyu takımda tutacağı ifade edildi. 
     
</TEXT>
</DOC>
