<DOC>
<DOCNO> 404438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/spor/axspo03.html </URL>
<DATE> 2005/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce staj, sonra kadro 
</HEADLINE>
<TEXT>


Galatasaray, Bratu ve Petre transferlerindeki krizi Pleşan'da da yaşamamak için sağlam adımlar atıyor. Sarı-Kırmızılılar, Rumen futbolcuyu önce kiralayıp, sonra satın almak istiyor 

ERHAN TELLİ 


Bonservisi sonra 
ARA transfer döneminde kadrosuna yeni yabancılar katmaya hazırlanan Galatasaray'da, Rumen yıldız Pleşan için pazarlıklar sürüyor. Sarı - Kırmızılılar, Bratu ve Petre transferlerinde yaşadığı sorunların tekrarlanmaması için bu kez temkinli davranıyor. Yönetim, Pleşan'ı önce kiralayıp denemek, beğenildiği takdirde de bonservisiyle almak istiyor. 

Erken fiyat talebi 
SARI-Kırmızılılar, Craiova Kulübü ile yapılan pazarlıklar sırasında Pleşan'ın bonservis bedelenin şimdiden belirlenmesini de talep etti. Sezon sonunda yıldız futbolcu için ilk söz hakkının Galatasaray'a verilmesi konusunda da görüşmelerin sürdüğü öğrenildi. Bu arada Rumen yöneticilerin, Pleşan'ı bonservisiyle vermek için ısrar ettiği iddia edildi. 

Süvarioğlu sert çıktı 

'Bizi hançerliyorlar' 
GALATASARAYLI İşadamı ve Yöneticileri Derneği Başkanı Ulvi Süvarioğlu, dört yıl içinde kulübe önemli katkılar yapmalarına karşın sert eleştiriler aldıklarını söyledi. Süvarioğlu, "Başkanımızın ricası sonrası voleybol şubesine sponsor olduk. Kısıtlı imkanlarla hizmet verdik. Camia alkışlayacağına eleştirip, hançerliyor. Bu yüzden görevi devrettik" dedi. 

Eğitime özel önem 
KULÜBÜN başarısı için herşeyi yapmaya hazır olduklarını açıklayan Süvarioğlu, 4 yıl içinde toplam 400 bin dolarlık kaynak yarattıklarını dile getirdi. Dernek Başkanı şunları söyledi "30 öğrenciye sürekli bir yıl boyunca eğitim bursu sağladık. Fatih hocamız devam etseydi, şu an altyapıdan daha fazla futbolcuyu A takıma gönderebilirdik" yorumunu yaptı. 

Forma yok, unvan var 

Aslıhan ÇİL 

En golcü Ümit 
GALATASARAY'DA gönderilmesi gündeme gelen Ümit Karan, ilk yarıda oynadığı süreler göz önüne alındığında takımın en golcü futbolcusu olmayı başardı. İlk yarıda Gaziantep, Ankara, Kayseri, A.Sebat, D.Bakır ve Malatya maçlarında toplam 155 dakikada forma şansı bulan Ümit Karan, 2 kez fileleri havalandırdı ve 77 dakikada bir gol atarak en iyi istatistiği yakaladı. 

186 dakikada 1 
SÜPER Lig'in ilk yarısında oynanan 17 maçın tamamında da forma şansı bulan Hakan Şükür, bin 489 dakikaya toplam 10 gol sığdırdı. Yıldız futbolcunun ortalaması 186 dakikada bir gol oldu. Takımın skorer ismi olan Necati Ateş ise bin 326 dakika görev yaptı ve 10 gol attı. Necati bu süreler içinde 132 dakikada bir fileleri havalandırdı. 

Conceiçao satılık 

Yollar ayrılıyor 
YENİ yıl tatilini geçirmek için gittiği ülkesinde silahlı soyguncular tarafından rehin alınan ve 25 Euro ödeyerek kurtulan Conceiçao'ya ikinci darde de Galatasaray'dan geliyor. Sarı - Kırmızılı yönetim, ilk yarıda beklenen performansı gösteremeyen Brezilyalı futbolcuyla yolları ayırma kararı aldı. Galatasaray, Sambacı'yı satış listesine koydu. 

Kimse ulaşamadı 
FUTBOL Şube Sorumluları'ndan Fatih Gökşen, ailesiyle birlikte Madrid'e giden Conceiçao'ya henüz ulaşamadıklarını açıkladı. Gökşen, yıldız futbolcunun menajeriyle temasa geçtiklerini dile getirerek, "Kendisine durumu anlattık ve istediği kulüple görüşme yapabileceğini bildirdik. Bizden aldığı ücreti ödeyecek bir kulüp bulursak, kendisini gönderibiliriz" ifadelerini kullandı. 

En kötü yılıydı 

BÜYÜK umutlarla Galatasaray'da dönmesine karşın kalede görev yapma şansı bulamayan Kingston, 2004 yılının kendisi için olumsuzluklarla dolu geçtiğini söyledi. Gana asıllı kaleci, sezon başı kampını kaçırdıktan sonra belinden sakatlık geçirmesi nedeniyle ilk yarıda sahalardan uzak kaldı. Kingston, "2005 yılının benim için başarılarla dolu geçmesini istiyorum" diye konuştu. 


</TEXT>
</DOC>
