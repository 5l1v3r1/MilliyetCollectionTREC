<DOC>
<DOCNO> 407348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonsiy17.html </URL>
<DATE> 2005/12/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dışişleri Barzani'nin planlanan bir ziyareti yok 
</HEADLINE>
<TEXT>

     Dışişleri Bakanlığı Sözcüsü Namık Tan, Irak Kürdistan Demokrat Partisi’nden bir heyetin, MİT Müsteşarı Emre Taner’in bölgeye yaptığı ziyaretin devamı niteliğinde Ankara’da bulunduğunu bildirdi. 
     Dışişleri Bakanlığı’nın haftalık basın toplantısında konuya ilişkin soruyu yanıtlayan Tan, IKDP heyetinin ziyaretinin, Taner’in bir süre önce bölgeye yaptığı ziyaretin devamı niteliğinde olduğunu söyledi. 
     Sözcü Tan, IKDP lideri Mesud Barzani ya da üst düzey yetkili Neçirvan Barzani’nin Ankara’ya planlanan bir ziyaretinin ise olmadığını kaydetti. 
     Tan, heyetin Dışişleri Bakanlığı yetkilileri ile görüşmeyip, MİT Müsteşarlığı’nda temaslarda bulunacak olmasının nedeninin sorulması üzerine de bu konuda spekülasyonlara girmenin yersiz olduğunu belirterek, ilgili bütün kurumların bu konuda yakın eşgüdüm içinde çalıştığını kaydetti. Tan, şunları söyledi 
     "Söz konusu ziyaret, bu eşgüdüm çerçevesinde yürütülen çalışmaların teknik boyutlarının değerlendirildiği toplantılara vesile olacaktır. Bu niteliği itibariyle bütün ilgili kurumlar yapılan görüşmelerden bilgi sahibidir." Basında, IKDP’den, aralarında Dış İlişkiler Sorumlusu ve eski Ankara Temsilcisi Sefin Dizai’nin de bulunduğu 4 kişilik heyetin Ankara’ya gelerek, temaslarda bulunacağına yönelik haberler yer almıştı. Aynı haberlerde, Mesud Barzani’nin "Irak Kürdistan bölgesinin başkanı" sıfatıyla Ankara’ya gelmek istediği de iddia edilmişti. 
     
</TEXT>
</DOC>
