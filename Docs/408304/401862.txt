<DOC>
<DOCNO> 401862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sonyas28.html </URL>
<DATE> 2005/12/08/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Gerçek açlığa karşı sanal mücadele 
</HEADLINE>
<TEXT>

     BM'ye bağlı Dünya Gıda Programı WFP , zengin ülkelerde yaşayanların dikkatlerini dünyada kronik açlık çeken 852 milyon insanın dramına çekebilmek için video oyunlarına bel bağladı. 
     BM basın merkezinden verilen bilgiye göre, dünyada her beş saniyede bir kişinin açlıktan ya da açlığa bağlı hastalık yüzünden hayatını kaybettiğini açıklayan WFP, bu konuda Amerikan halkı arasında bilinci artırmak için Amerikan Ulusal Futbol Oyuncuları Derneği NFLPA ile işbirliği içinde önümüzdeki Pazartesi günü bir video yarışması başlatıyor. 
     WFP'nin ABD ile ilişkilerden sorumlu müdürü Judith Lewis, açlığa karşı yürüttükleri kampanyanın toplumun bütün kesimlerine taşınması gerektiğini, bu kampanyayla özellikle geleceğin liderleri olan çocukları hedeflediklerini kaydetti. 
     Gıda maddelerinin tarihin hiçbir döneminde olmadığı kadar bol ve ucuz olduğu bir zamanda sadece bir çocuğun bile açlıktan ölmesinin ''kabul edilemez'' bir durum olduğunu kaydeden Lewis, ancak açlığa karşı verilen savaşın kaybedilmek üzere olduğunu söyledi. 
     Lewis, ''Food Force Bowl 2006'' Gıda Gücü Şampiyonası 2006 adlı video-oyun yarışında birinci gelenin ödül olarak bütün masraflarının karşılanarak Şubat ayında ABD'nin Detroit kentinde yapılacak ''Big Bowl'' futbol maçına götürüleceğini kaydetti. 
     WFP tarafından ilk olarak geçen yılın başlarında ortaya atılan ''Food Force'' adlı oyunu, Sheylan isimli bir hayali adada yaşanan bir kriz döneminde yardım görevlillerinin açlık çeken yoksul insanlara zamanında gıda yardımı yetiştirmesi senaryosuna dayanıyor. 
     Oyunda çocukların açlık çekenlere yardım ulaştırılırken karşılaşılan silahlı isyancıları iknadan keşif misyonuna, helikopter kullanmaktan köylerin yeniden inşa edilmesine kadar uzanan tüm sorunlarla uğraşarak bu sorunların üstesinden gelmeleri ve açlık çekenlere zamanında gıda yardımı ulaştırmaları öngörülüyor. 
     Çocukların ayrıca mültecileri uygun bir yere yerleştirerek, bu insanların beslenme ihtiyaçlarına uygun gıda paketleri oluşturmaları ve bu gıda paketlerini uzak köylere uçaklardan atarak ulaştırmaları gerekiyor. 
     www.food-force.com adresinden bugüne kadar 2,5 milyon kez indirilen oyunun Amerikan ordusunun internetteki benzer bir oyunundan sonra en fazla indirilen oyun olmuştu. 
     Öte yandan, BM Mülteciler Yüksek Komiserliği'nin BMMYK de mültecilerle alakalı benzer bir oyunu yayına koyduğu belirtiliyor. Bu oyunun şimdilik sadece Norveç dilinde olduğu, Almanca ve Fransızcanın da aralarında bulunduğu diğer dillere tercüme etme çalışmalarının sürdüğü kaydediliyor. 
     
</TEXT>
</DOC>
