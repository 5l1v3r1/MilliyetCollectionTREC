<DOC>
<DOCNO> 407871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/yazar/pulur.html </URL>
<DATE> 2005/12/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
141, 142'den sonra 301 ve 305... 
</HEADLINE>
<TEXT>


ANLAŞILAN şu "301 ve 305"inci maddelerle çok uğraşacağız, bir zaman bu maddelerle kalkıp bu maddelerle yatacağız. 
Tıpkı bir zamanlar, 141, 142 ve 163. maddelerle uğraştığımız gibi... 
Bunlar eski ve yeni ceza kanununun maddeleri... 
"301, 305 kalksın " diye sloganlar atacağız, "301 ve 305 değişsin " diye pankartlar taşıyacağız, afişler asacağız, tıpkı bir zamanlar 141, 142 ve 163'te olduğu gibi... 
Kim bilir kaç yıl sürmüştü bunlarla kavgamız, kaldırıldı da kavga bitti. 
Ama biz de kavga biter mi, şimdi de 301 ve 305 kavgası başladı. 

ACABA bu maddelerin ne olduğunu, içeriğini tam bilen var mı 
Yani slogan atanların kaçı, pankart taşıyanların kaçı bu maddeleri iyice okuyup ne olduklarını anladı 
En iyisi bu maddeleri yazmalı... 

MESELA Türk Ceza Kanunu'nun 301. maddesi 
" 1 Türklüğü, Cumhuriyet'i veya Türkiye Büyük Millet Meclisi'ni alenen aşağılayan kişi, 6 aydan 3 yıla kadar hapis cezasıyla cezalandırılır. 
2 Türkiye Cumhuriyeti hükümetini, devletin yargı organlarını asker veya emniyet teşkilatını alenen aşağılayan kişi, 6 aydan 2 yıla kadar hapis cezasıyla cezalandırılır. 
3 Türklüğü aşağılamanın, yabancı bir ülkede bir Türk vatandaşı tarafından işlenmesi halinde, verilecek ceza üçte bir oranında artırılır." 

BU maddenin dört fıkrası var, üçünü yazdık, şimdi 4. fıkrayı okuyun, bu çok önemli 
"Eleştiri amacıyla yapılan düşünce açıklamaları suç oluşturmaz." 
Yani kanunun hedefi "aşağılamak", bu suç, eleştirmek için, düşünce açıklamak ise suç değil... 
Bazıları "Bu madde eski kanunun 159. maddesiyle aynı" diyorlar. Oysa eski 159'da "Eleştiri amacıyla yapılan düşünce açıklamaları suç sayılmaz" diye bir hüküm yoktu. 

GELELİM 305. maddeye... 
"Temel milli yararlara karşı fiillerde bulunmak maksadıyla veya bu nedenle, yabancı kişi ve kuruluşlardan doğrudan doğruya veya dolaylı olarak kendisi ve başkası için maddi yarar sağlayan vatandaşa, üç yıldan on yıla kadar hapis ve on bin güne kadar adli para cezası verilir. Yarar sağlayan ve veya vaat eden kişi hakkında da aynı cezaya hükmedilir." 
Maddenin ikinci ve üçüncü fıkraları savaş halini ve suçun basın yayın yoluyla işlenmesi halinde verilecek cezayı belirtiyor. 
Dördüncü fıkra ise, diğer maddenin dördüncü fıkrası kadar önemli çünkü "temel milli yararlar" deyimine açıklık getiriyor. Temel milli yararlar nedir 
"Temel milli yararlar deyiminden, bağımsızlık, toprak bütünlüğü, milli güvenlik ve Cumhuriyet'in Anayasa'da belirtilen temel nitelikleri anlaşılır." 
Nedir bunlar 
Anayasa'nın ikinci maddesinde ve takip eden maddelerinde bunlar sıralanır. 

İŞTE kaldırılması istenen 301 ve 305. maddeler bunlar... 
Bu maddeler daha uzun süre tartışılacak. 
Yalnız bizim de bir tespitimiz var bu maddeler yoruma açık maddeler, kiminin "öyle", kiminin "böyle" demesi mümkün... 
Bir de sorumuz var... 
Bugün "Bu maddeler kaldırılsın " diyenler arasında, kanun kabul edildiği gün "Uyum yasaları" diye alkışlayanlar, "Şimdi Avrupalı olduk " diyenler yok muydu 
Şimdi mi takke düştü, kel göründü 
Hele Meclis'te bu kanuna ve maddelere "kabul" oyu verenler... 



</TEXT>
</DOC>
