<DOC>
<DOCNO> 405741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/22/son/sonspo06.html </URL>
<DATE> 2005/12/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Schalke 04 Daum'u kıskacına aldı 
</HEADLINE>
<TEXT>

     Almanya Birinci Lig Bundesliga takımlarından Schalke 04'ün menajeri Rudi Assauer'in Fenerbahçe Teknik Direktörü Christoph Daum'u takımının başına getirmek istediği bildirildi. 
     Almanya'nın en çok okunan spor dergilerinden olan Sport Bild'e bir açıklama yapan Schalke 04 menajeri Assauer, teknik direktör adayları listesinde Christoph Daum ve Huub Stevens'in ilk sıraları paylaştıklarını belirtti. 
     Menajer Assauer, Daum ile şahsi herhangi bir problemi olmadığını ifade ederek ''Teknik direktörün isminden ziyade önemli olan Schalke 04'ün sportif hedeflerine ulaşabilmesidir'' dedi. 
     Teknik direktör adaylarından Daum ile Stevens için çalışmaların başladığını yazan dergi, Daum'un Fenerbahçe ile olan sözleşmesinin de halen sürdüğünü hatırlattı. 
     Milli futbolcu Hamit Altıntop'un da forma giydiği Schalke 04, eski teknik direktörleri Ralf Rangnick ile 11 Aralık'ta yollarını ayırmıştı. 
     
</TEXT>
</DOC>
