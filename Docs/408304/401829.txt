<DOC>
<DOCNO> 401829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur46.html </URL>
<DATE> 2005/12/08/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Kalp nakli için Skorsky desteği 
</HEADLINE>
<TEXT>

     Bursa'da beyin ölümü gerçekleşen kadının kalbi, 1. Ordu Komutanlığı'nca tahsis edilen Skorsky helikopterle İstanbul'a getirilerek, bir hastaya nakledildi. 
     AA muhabirinin aldığı bilgiye göre, ateşli silahla yaralanma sonucu Bursa Devlet Hastanesi'nde yoğun bakıma alınan ve ismi açıklanmayan 29 yaşındaki kadının, önceki gün beyin ölümü gerçekleşti. 
     Yakınlarının, kadının organlarını bağışlaması üzerine harekete geçen Sağlık Bakanlığı Ulusal Organ ve Doku Nakli Koordinasyon Merkezi, kalbin, İstanbul Kartal'da tedavi görmekte olan 29 yaşındaki Abbas Çakmak'a uygun olduğunu tespit etti. 
     Durumun hastaneye bildirilmesi üzerine Koşuyolu Kalp Hastanesi yetkilileri, 1. Ordu Komutanlığı'ndan yardım istedi. 
     Gerekli iznin alınmasından sonra tahsis edilen Skorsky helikopterle hemen Bursa'ya hareket edildi. 
     Gece saatlerinde yaşanan hareketlilik, kalbin saat 03.45 sıralarında İstanbul'a ulaşmasıyla son buldu. 
     Kalp, ''Dilate Kardiyomiyopati'' teşhisiyle Koşuyolu Kalp Hastanesi'nde 4 aydır izlenmekte olan Abbas Çakmak'a, Başhekim Prof. Dr. Cevat Yakut başkanlığındaki ekip tarafından 3 saat süren operasyonun sonunda başarıyla nakledildi. 
     
</TEXT>
</DOC>
