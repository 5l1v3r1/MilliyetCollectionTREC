<DOC>
<DOCNO> 403585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/yazar/asik.html </URL>
<DATE> 2005/12/15/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Van'da adalet... 
</HEADLINE>
<TEXT>


Van Yüzüncü Yıl Üniversitesi Rektörü Yücel Aşkın, beklenenin aksine dün tahliye edilmedi, tutukluluk halinin devamına karar verildi. 
Bir rektör 6 ay hapiste kalırsa rektörlüğü düşüyor. Yücel Aşkın'ın hapiste 6 ay kalması kuşkusuz birçok kişiyi memnun edecek. 
Özellikle de Rektör'ün Van'da irticai örgütlenmeye karşı mücadele etmesi ve ihaleleri AKP yandaşlarına vermemesinden rahatsız olanları... 
O kişilerin adamları, dün Van'da Adliye'nin karşısında toplanmış, Rektör'e hortumcu, hırsız diye hakaretler yağdırıyordu. Rektör Yücel Aşkın bitkin vaziyette Adliye'den ayrılırken ambulansın çevresini sardılar, yeni bir Sivas olayı yaşanmasına ramak kaldı. 
Van'daki adalet sürecine küçük bir örnek... Van Tabip Odası, üç gün önce yayımladığı bildiride Yücel Aşkın'ın yattığı YYÜ Araştırma Hastanesi Başhekimi ile ilgili suç duyurusunda bulunuyor. Başhekim'in kamuoyunu etkilemek için Yücel Aşkın'ın durumunu ağır gösterdiğini öne sürüyor. 
Bu şik yeti yapan Van Tabip Odası Başkanı Doç. Özkan Ünal, aynı zamanda Yücel Aşkın davasında bilirkişi olarak görev yapıyor. Anlayın gerisini... 
Van'da olup bitenler Türkiye'nin vicdanını sızlatıyor. Hükümet varılacak acı sonuçlardan yarar umuyorsa çok yanılıyor. 

Telsim, 4 milyar 550 milyon dolara İngiliz şirketi Vodafone'a satılmış. 
İngilizler uyanıktır... Bizde zamanın ve gereksiz konuşmanın ne kadar bol olduğunu saptamışlar demek ki... 
Haldun Ertem 

İnternet suçları İzmir'de internet kafelere, her bilgisayar kullanıcısının adını, soyadını, doğum tarihini vs. tespit edecek formlar dağıtıldığını dün yazdık. Bunu vakit alıcı bir kırtasiye olarak niteledik. Bankacı bir okurumuz, banka hesaplarına internet yoluyla girildiğini, bu hırsızların internet kafeleri kullandığını bildiriyor notunda. Emniyet Genel Müdürlüğü internet suçları bölümünde çalışan bir başka okurumuz da uyarıyor 
- Yazarlar dahil pek çok kişiye tehdit internet kafelerden yapıldığı için sanıklar maalesef bulunamıyor. 
Demek ki... İnternet kafelerin kontrolü önem kazanıyor. 

İstanbul, Avrupa'nın kültür başkenti olmaya adaylığını koymuş... 
Oysa şöyle bir bakınca Ortadoğu kültürünün başkentine daha çok benziyor... 

Sakıncalı kitap - 2 TC İnkilap Tarihi ve Atatürkçülük adlı kitapta değişiklik yapıldığını, 10. Yıl Nutku'nun kitaptan çıkarıldığını, Şeyh Sait Ayaklanması adlı bölümün Doğu İsyanı şekline dönüştürüldüğünü vs. yazmıştık. Kitabın 5 yazarından biri, Rıfat Turgut, gönderdiği notta diyor ki 
- Milli Eğitim Bakanlığı beni, yapılan değişikliklerden haberdar etmedi. Kitabı kafalarına göre değiştiriyorlar. Bunu protesto ediyorum... 

AB'nin, Rektör Yücel Aşkın'a ilgisiz kalmasına anlam verilemiyormuş 
Anlam verilemeyecek bir şey yok... Rektör Turkiye'yi bölmeye uğraşmıyor ki... 
Arif Ayhan 

Tuhaf ziyaret CIA Başkanı Porter Goss Türkiye'ye neden geldi Kimi basın mensuplarının düşündüğü gibi "PKK'ya karşı ne yapabiliriz " diye yardım sunmaya gelmediği muhakkak. Mutlaka iri birşeyler istedi. Kimi gazeteye göre Türkiye'deki El Kaide yapılanmasıyla mücadele için yetki istedi. Kimi gazeteye göre İran konusunda destek... 
Cumhuriyet'e göre Porter Goss, "Türkiye'yi Tahran yönetimini korur bir tavır takınmaması" konusunda uyardı. Goss'la ilgili haberleri ihtiyatla karşılarken bu haberde gerçeklik payı olduğunu düşünüyoruz. Bu sütunda Türk Dışişleri'nin Goss'un gelişinden 2 gün önce Tahran'ı İsrail'le ilgili demeçleri konusunda uyaran notasını yayımladık. Çok muhtemelen o uyarı ABD'ye "Bakın, Tahran'a karşı biz de sizin gibi efeleniyoruz" mesajı taşıyordu. 
Bizim ABD uydusu kadrolar, koltuk uğruna Türkiye'yi İran bataklığına atabilir. Aynen Irak savaşı öncesi gibi, bu konuda toplum çok dikkatli olmak zorunda. 
Gelelim bu ziyaretin pek alışılmadık biçimde al yı v l ile yapılmasına... CHP Milletvekili Onur Öymen bu konuda diyor ki 
"Gizli servis başkanları zaman zaman böyle ziyaretler yaparlar, ancak bunlar gizli tutulur. Kimsenin haberi olmaz. Bu ziyaretin böylesine aleniyete dökülmesi bizim için 2 açıdan yanlış olmuştur. Birincisi, CIA, işkence uçakları ve gizli hapishaneleri nedeniyle Avrupa ülkelerinde yoğun şekilde eleştirilirken biz bu ülkelere adeta, siz ne kadar eleştirirseniz eleştirin, biz CIA ile işbirliği yapmaya devam ederiz, denilmiştir. İkinci sakınca komşularımız açısından olmuştur. Amerika'nın Suriye ve İran'a operasyon yapması söz konusuyken bu operasyonda en büyük rolü oynayacak CIA'nın Başkanı'nı konuk etmemiz o ülkelerin kafasında, acaba Türkiye bu operasyonun bir parçası olmaya mı niyetli, sorularının doğmasına yol açmıştır..." 
Uydu siyasetçinin böyle şeyleri düşünecek hali var mı 



</TEXT>
</DOC>
