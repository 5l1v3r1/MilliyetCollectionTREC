<DOC>
<DOCNO> 405933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sondun15.html </URL>
<DATE> 2005/12/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Soykırımla suçlanan Ruandalı eski bakan, Belçika'da ölü bulundu 
</HEADLINE>
<TEXT>

     Ruanda'da 1994 yılındaki soykırıma karışmakla suçlanan ve hayatının tehlikede olduğunu düşünen eski Ticaret Bakanı Juvenal Uwilingiyimana, Belçika'da ölü bulundu. 
     BM'nin Ruanda için kurduğu Tanzanya'nın Aruşa kentindeki uluslararası savaş suçları mahkemesinde soykırımla suçlanan Uwilingiyimana, 21 Kasım'da kayboldu. 
     Yetkililer, geçen cumartesi günü Brüksel'de bir kanaldan çıkarılan cesedin Uwilingiyimana'ya ait olduğunu ve polisin olayı soruşturduğunu açıkladı. Cesedin çürümüş halde bulunduğu, kimlik tespitinin DNA incelenmesiyle sağlandığı ve otopsi sonucunun ölüm nedeninin şiddet olmadığına işaret ettiği kaydedildi. 
     BM mahkemesi savcısı Hasan Bubacar Jallow tarafından yapılan açıklamada, Uwilingiyimana'nın hakkındaki suçlamalara karşın 1994 soykırımı hakkındaki gerçeğin ve adaletin araştırılması için gönüllü olarak işbirliği yapmayı kabul ettiği belirtildi. 
     Açıklamada, Uwilingiyimana'nın 13 Haziran'da resmen suçlanmasının ardından savcılık makamıyla işbirliği yapmayı kabul ettiği ve son görüşmenin kaybolmasından 3 gün önce yapıldığı kaydedildi. 
     Jallow'un açıklamasında, Uwilingiyimana'nın, soykırımdan sorumlu kişiler hakkındaki gerçekleri anlatması nedeniyle kendisinin ve ailesinin tehlikede olduğu endişesini aktardığı belirtildi. 
     
     SOYKIRIM 
     6 Nisan 1994'de Hutu soyundan Ruanda Devlet Başkanı Juvenal Habyarimana ile Burundi Devlet Başkanı Cyprien Ntaryamira'yı taşıyan uçak, Tanzanya'daki barış zirvesi dönüşünde Ruanda'nın başkenti Kigali'ye inerken pist kenarından atılan roketle düşürüldü. 
     Bunun üzerine Hutu soyuna bağlı ordu, tarihte benzeri çok az görülmüş soykırıma başladı, Tutsi soyundan insanları kesmeye başladı. ''Ilımlı Hutular'' dahi soykırımda öldürüldü. 
     Atılan roketle inişte düşürülen uçakta ölen Habyarimana ile Ntaryamira'nın uçağına kimlerin roket attığı bilinmiyor ve soykırımın çıkış kökeni esrar perdesiyle gömülü bulunuyor. 
     Azınlık Tutsilerle Hutuların çatıştığı Ruanda'da, komşu Burundi'de de olduğu gibi azınlık Tutsilerin denetiminde ordu soykırımdan sonra iktidara geldi. Ruanda'da ''Yurtsever Cephe'' iktidarını sürdürüyor. 
     
</TEXT>
</DOC>
