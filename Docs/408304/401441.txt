<DOC>
<DOCNO> 401441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sonspo23.html </URL>
<DATE> 2005/12/07/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Fener'de izin yok... 
</HEADLINE>
<TEXT>

     Avrupa Şampiyonlar Ligi'nde, PSV Eindhoven'a yenilerek Avrupa kupalarından elenen Fenerbahçe, izin yapmadan Turkcell Süper Ligi'nde Kayseri Erciyesspor ile oynayacağı maçın hazırlıklarına başladı. 
     Teknik direktör Christoph Daum yönetiminde, Samandıra Tesisleri'ndeki antrenmanda, PSV Eindhoven maçında forma giyen oyuncular koşuyla yetinirken, diğerleri kondisyon çalışmasının ardından çift kale maç yaptı. 
     Antrenmana, sakatlıkları bulunan Selçuk, Nobre ve Anelka katılmadı. 
     Bu arada, çift kale maç sırasında Servet ve Semih arasında küçük bir gerginlik yaşandı. İki futbolcu, olayı büyütmeden çalışmaya devam etti. Servet ve Semih, antrenman bitiminde de birbirlerine sarılarak tesislere girdi. 
     Sarı-lacivertliler, yarın akşam yapacakları antrenmanla Kayseri Erciyesspor maçı hazırlıklarını sürdürecek. 
     
</TEXT>
</DOC>
