<DOC>
<DOCNO> 403434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/sonspo21.html </URL>
<DATE> 2005/12/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çaykur Rizespor ara transferde 4 oyuncu alacak... 
</HEADLINE>
<TEXT>

     Çaykur Rizespor Yönetim Kurulu Üyesi Orhan İstif, ara transferde takıma 4 oyuncu takviyesinde bulunacaklarını, 5 oyun ile yollarını ayıracaklarını söyledi. 
     İstif, AA muhabirine yaptığı açıklamada, yurt içi ve yurt dışında oyuncu arayışlarının devam ettiğini belirterek, ''Devre arasında 4 oyuncu takviye ederek 5 oyuncu ile yollarımızı ayıracağız. 25 kişilik kadro oluşturacağız'' dedi. 
     Devre arasında yapacakları transferlerde çok dikkatli olmaları gerektiğini ifade eden İstif, ''Yapılan takviyelerin ilk 11'de direkt oynayacak oyuncular olması gerekiyor. Kaliteli futbolcuyu, her istediğiniz oyuncuyu sezon ortasında transfer etmek zor. Bu nedenle biz de futbol dışı olaylardan dolayı takımıyla yollarını ayıran oyuncularla görüşmelerimizi sürdürüyoruz. Hocanın bize vereceği rapor doğrultusunda bu futbolcularla masaya oturarak anlaşma sağlamak istiyoruz'' diye konuştu. 
     İstif, yeni teknik direktörün takımı tanıması için devre arasını beklemeden değişikliğe gittiklerini belirterek, ''Sezonun ilk yarısında iki hoca değişikliği istemezdik. Bazı şeyler istediğimiz gibi gitmedi. Başarılı olamadık. Bu nedenle böyle bir değişikliğe giderek Güvenç Kurtar ile anlaştık. Devre arasında hocamızın raporu doğrultusunda yapacağımız takviyelerle ikinci yarıda daha başarılı olacağımıza inanıyorum'' dedi. 
     Taraftarın takım başarısız olunca haklı olarak tepki gösterdiğini belirten İstif, ''En kısa sürede Çaykur Rizespor'u düştüğü bu güç durumdan çıkaracağız. Bundan kimsenin endişesi olmasın. Ligin ilk yarısının son haftasında Gençlerbirliği ile zor bir maçımız var. Bunu kayıpsız atlatarak devreye daha moralli girmek istiyoruz. İnşallah istediğimiz bu üç puanı alırız'' diye konuştu. 
     Öte yandan, yeşil-mavili kulübün devre arasında iki yabancı futbolcuyla yollarını ayıracağı, bunların yerine Brezilya'da oyuncu aradığı, Fatih Akyel ile de görüştüğü öğrenildi. 
     
</TEXT>
</DOC>
