<DOC>
<DOCNO> 407480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/guncel/agun.html </URL>
<DATE> 2005/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt çocukları Türklerin okulunda 
</HEADLINE>
<TEXT>


Bölgesel Kürt Yönetimi'nin bakanları ile bölge yöneticilerinin çocukları, Erbil ve Süleymaniye'de, Fethullah Gülen'e yakınlığıyla bilinen Işık ve Nilüfer okullarında öğrenim görüyor 

Namık Durukan - Erbil 

Başta Şemdinli olmak üzere Doğu ve Güneydoğu'dan birçok öğrenci Kuzey Irak'taki üniversitelerde eğitim görürken, bölgedeki Kürt öğrenciler de Nur cemaatinin önde gelen liderlerinden Fethullah Gülen'e yakınlığıyla bilinen Erbil ve Süleymaniye'deki Işık ve Nilüfer okullarında öğrenim görüyor. Bina dahil tüm masrafları yerel Kürt hükümetince karşılanan Türk okullarında Avrupa, ABD, Bağdat ve Türkiye'den öğrenciler bulunuyor. 
Eğitim dili İngilizce ve Türkçe olan ilk ve ortaöğretim okullarında Arapça ve Kürtçenin Soranice lehçelerinde dersler veriliyor. 

Barzani'nin yeğenleri 
Bölgesel Kürt Yönetimi Başkanı Mesud Barzani'nin yeğenleri, eski İçişleri Bakanı Fazıl Merani, bazı bakanlar, genel müdürler, belediye başkanları ve üst düzey yöneticilerin çocukları da bu okullarda eğitim alıyor. Öğrencilerin bir bölümünü, bölgenin ekonomik olarak kalkınması ve yönetici kadroların geri dönüş yapması nedeniyle ABD, İngiltere, Hollanda, İsveç, İsviçre, Almanya ve Bağdat'tan gelenler oluşturuyor. 
Işık Koleji Müdürü Lütfü Tunç, okullarında 420 öğrencinin eğitim gördüğünü ve her yıl talebin arttığını belirterek şöyle konuştu 

Boş sınıf kalmadı 
"Öğrenci alacak boş sınıfımız kalmadı. Öğrencileri sınavla alıyoruz. 90 ve üstü puan alanları kabul ediyoruz. Kürt, Türkmen, Arap ve Asuriler aynı sınıfta eğitim görüyor. İngilizce eğitim vermemizden dolayı okulumuz tercih ediliyor. Ucuz olduğu için, ailesi Türkiye'de oturup gelip burada okulda okuyan ve yurttta kalan öğrencilerimiz de bulunuyor. Türkiye standartlarında eğitim veriliyor. Ciddi baskı ve talep olduğu için bu yıl üç sınıf açtık. Kürtçe ve Arapça derslerini yerli öğretmenler, bunların dışındaki eğitimi de Türkiye'den gelen öğretmenler veriyor. 1994'ten beri okullarımız faaliyet gösteriyor. Farklı bir dil, dine sahip olmalarına rağmen öğrenciler bir araya gelip Türkiye gezisi yaptı. Öğrenciler 'eğer dünyada cennet diye bir yer varsa o Türkiye'dir' diyerek memnuniyetlerini dile getirdi." 



</TEXT>
</DOC>
