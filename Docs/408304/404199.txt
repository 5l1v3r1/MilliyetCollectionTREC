<DOC>
<DOCNO> 404199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/spor/axspo02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre'den kötü haber 
</HEADLINE>
<TEXT>


Brezilyalı oyuncunun kasığındaki yırtığın iki aydan önce iyileşemeyeceği öğrenildi. Hazırlık kampında da tedavisi sürecek olan Nobre'nin ikinci yarının ilk birkaç haftasında da forma giyemeyeceği belirtildi 

YUSUF KOBAL 


Fenerbahçe'nin deplasmanda PSV Eindhoven ile oynadığı Şampiyonlar Ligi maçında sakatlanan ve ligin ilk yarısını kapatan Marcio Nobre'den kötü haber geldi. Tedavisine ülkesinde devam eden Brezilyalı oyuncunun kasığındaki yırtığın iyileşmesinin iki ayı bulacağı, bu nedenle Nobre'nin ligin ikinci yarısının başındaki maçlara yetişmesinin olanaksız olduğu vurgulandı. 
Golcü oyuncunun sakatlığı nedeniyle ligin devre arası kampına tam kapasite ile katılması da zora girdi. Hazırlık çalışmalarında bulunamayacak olan Nobre'nin geri dönüşü zaman alırken, bu durum Semih'e yarayacak. Genç futbolcu kendisini verilen şansları iyi kullandığı taktirde Nobre'nin yerine takımda sürekli forma giyebilecek. 
Bu arada Brezilya kulübü Corinthians, Luciano'nun, Cruzeiro ise Nobre'nin Türkiye'de kiralık durumlarının devam edip etmeyeceğini sordu. Fenerbahçe bu iki oyuncunun önümüzdeki sezon takımda kalıp kalmayacağını yıl sonuna doğru bildirecek. Nobre iki sezondur, Luciano ise 2,5 sezondur forma giyiyor. 

Havuzda Fener kazandı 

Galatasaray Kulübü'nün, Fenerbahçeli sporcu Sibel Piroğlu'nun doping yaptığı gerekçesiyle federasyona yaptığı itiraz kabul edilmedi, sarı - lacivertli ekibin şampiyonluğu onaylandı 

Yüzme Federasyonu, Türkiye Yaz Yüzme Şampiyonası'nda, Fenerbahçeli sporcu Sibel Piroğlu'nun dopingli çıktığı gerekçesiyle Galatasaray Kulübü'nün yaptığı itirazı reddetti. 
Sarı - kırmızılı kulübün, Fenerbahçe'nin şampiyonluğuna yaptığı itirazı dünkü toplantısında görüşen Yüzme Federasyonu, GSGM Ceza Kurulu'nun, Piroğlu'nu temize çıkaran raporunu göz önüne alarak Fenerbahçe'nin şampiyonluğunu onayladı. 
4 - 7 Ağustos tarihleri arasında Ataköy Açık Yüzme Havuzu'nda yapılan şampiyonada, Fenerbahçe takım halinde birinci, Galatasaray ikinci olurken, Sarı - kırmızılı kulüp, Piroğlu'ndan alınan doping numunesinin pozitif çıktığını belirterek, yeniden puanlama yapılmasını istemiş, Fenerbahçe'nin şampiyonluğuna itiraz etmişti. 

Anelka düzeliyor 

Sarı - lacivertli takımın Fransız yıldızı Nicolas Anelka'nın dün Kozyatağı Acıbadem Hastanesi'nde MR'ı çekildi. Anelka yaptığı açıklamada "Arka adalemdeki ağrılar bir hayli azaldı. Ödem olduğu için Kayseri'de forma giyemedim. Şimdi kendimi daha iyi hissediyorum" dedi. Anelka'nın riske edilmeyeceği, bugün de forma giymeyeceği belirtildi. Bu arada Fenerbahçe, Denizlispor maçının hazırlıklarını dün akşam yaptığı antrenmanla tamamladı. Teknik Direktör Daum tek forvet Semih'e özel bir program uyguladı. 

Gol atmayı seviyor musun 

İstanbul Özel Saint Joseph Fransız Lisesi'nin Samandıra Kampüsü'nde okuyan ilkokul öğrencileri dün Samandıra Tesisleri'ne gelerek Fenerbahçeli oyuncuları ziyaret ettiler. İdman saatinin 18.00'de olmasına rağmen tesislerde bulunan Tuncay, Kemal, Selçuk, Anelka, Mahmut, Olcan ve Gürhan'la görüşen ilkokul öğrencileri, İdari Menajer Volkan Ballı'nın tesisler hakkında verdiği bilgileri dinlediler. Tesis gezintisi esnasında saha çıkışında bulunan soyunma odalarını gezen minik öğrencilerden bir tanesi Nicolas Anelka'ya, "Gol atmayı seviyor musun " diye sordu. Fransız oyuncu, "Her oyuncu gol atmak ister, ama her zaman her oyuncu gol atamaz" cevabını verdi. 

Üyelere plaket 

Fenerbahçe Kulübü Yüksek Divan Kurulu bugün Faruk Ilgaz Tesisleri'nde Başkan Aziz Yıldırım ve Yüksek Divan Kurulu Başkanı Yüksel Günay'ın da katılımı ile 40 ve 50. yıllarını tamamlayan üyelerle bir araya gelecek. Toplantıda 40 yılını dolduran üyelere plaket, 50 yıl ve üzerindeki üyelere ise altın rozet ve plaket verilecek. 


</TEXT>
</DOC>
