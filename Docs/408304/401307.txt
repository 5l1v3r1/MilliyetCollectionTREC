<DOC>
<DOCNO> 401307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/son/sondun28.html </URL>
<DATE> 2005/12/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Suriyelilerin sorgusu sürüyor 
</HEADLINE>
<TEXT>

     Lübnan'ın eski başbakanı Refik Hariri suikastıyla ilgili olarak BM'nin yürüttüğü soruşturma çerçevesinde, üst düzey Suriyeli yetkililerin sorgulanmasına bugün devam edildiği bildirildi. 
     Avusturya'nın başkenti Viyana'daki bir diplomatik kaynak, büyük bir gizlilik içinde yürütülen ve dün ara verildiği açıklanan soruşturmaya bugün devam edildiğini söyledi. 
     Adının açıklanmasını istemeyen diplomat, bugün 3 Suriyeli istihbarat yetkilisinin dinleneceğini belirtti, ancak bu kişilerin kimlikleri hakkında bilgi vermeyi reddetti. 
     Hariri suikastında rolü olmadığını savunan Suriye, BM Güvenlik Konseyi'nin daimi üyelerinden birinden, Suriyeli yetkililerin, sorgulandıktan sonra Şam'a dönebileceklerine ilişkin garanti aldıktan sonra Viyana'da sorgulanmasına izin vermeyi kabul etmişti. 
     Sorgulama, büyük bir gizlilik içinde önceki gün Viyana'da başlamıştı. 
     
</TEXT>
</DOC>
