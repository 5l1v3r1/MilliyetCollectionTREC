<DOC>
<DOCNO> 405408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/son/sonspo06.html </URL>
<DATE> 2005/12/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Anti-Fener operasyonu 
</HEADLINE>
<TEXT>

     Önce Canaydın acilen Kulüpler Birliği Başkanı yapıldı... Sonra Bıçakcı "Fenerbahçe lehine hakem hataları" yüzünden seçime gittiklerini söyledi... 
     Üstüne Hasan Doğan "Bu hatalar kasıtlı" dedi. Hepsi 48 saat içinde gerçekleşti. Esas amaç bu sezon Fenerbahçe'nin elinden şampiyonluğu almak 

FIFA kokartlı hakem Ahmet Çakar, Türk futbolunda Anti F.Bahçe operasyonunun başlatıldığını iddia etti. Önceki gece, yorumcu olarak katıldığı atv'deki Santra programında çarpıcı iddialarda bulunan Ahmet Çakar" Türk futbolunda Anti-Fenerbahçe operasyonu resmen başlatılmıştır" derken şu ifadeleri kullandı 
     
     DÜĞMEYE BASTILAR 

     "Son dönemde oluşan tüm olaylar bunun kanıtı ve göstergesidir. Tüm halkaları inceleyelim ve bakalım 
     
     CANAYDIN'LA BAŞLADI 

     Önce Galatasaray Başkanı Özhan Canaydın Kulüpler Birliği Başkanı oluyor. Başkan olmasının tek nedeni, 12 saat sonra ortaya çıkıyor. 
     İlk icraatı takımların hakkını korumak falan değil, güya Galatasaray'ın hakkının yendiğini slayt gösteriyle Fenerbahçe'e savaş açarak açıklamak... 
     Hemen akabinde, 12 saat içerisinde Federasyon Başkanı Levent Bıçakcı bakın ne diyor 
     '4 senelik görevimizin başındayız, seçim olmayacak' Ardından ilk toplantıda seçim kararı alınıyor. 
     Ve dikkat edin, Sanem Altan'la yaptığı röportajda istifanın bir nedeninin Fenerbahçe lehine yapılan hakem hataları olduğunu açıklıyor. 
     Yine devam ediyorum, daha bitmedi, Levent Bey'in akabinde bu sefer Türk futbolununu en etkili isimlerinden Hasan Doğan çıkıyor. 
     Hasan Doğan diyor ki 'Fenerbahçe lehine olan hakem hataları kasıtlı yapılıyor.' 
Tekrar söylüyorum. Tüm bunların hepsi, bütün halkalar, Özhan Canaydın'ın başkan seçilmesinden, Hasan Doğan'ın son açıklamalarına kadar, 48 saat içinde oluyor. 
     Bu olayları, açıklamaları ve bürokratik bazda oluşan olayları üst üste koyduğunuz vakit, bu operasyonun adı ortaya çıkıyor. Fenerbahçe bu operasyonu durdurmak için, operasyonunun şu anda oluşacak olan 5. halkasını kırmak zorunda... Bu da federasyon seçimleri. 
     Fenerbahçe Şenes Erzik'i başkan seçtirebilirse, Türk futbolunu da kurtarır, kendine yapılmaya başlanan bu operasyonu da kırar. Ama bazı güçler, federasyon başkanlığına, operasyoncuların istediği ismin getirilmesiyle devam edecek. Sonra 6. halkası, Fenerbahçe'nin elinden şuan lider olduğu ve açık ara şampiyon alacağı ligde şampiyonluğu almak olacaktır Neler olup bitecek hep beraber göreceğiz" 

     
</TEXT>
</DOC>
