<DOC>
<DOCNO> 404171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/17/guncel/axgun02.html </URL>
<DATE> 2005/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Sihirli kurşunumuz yok ki 
</HEADLINE>
<TEXT>


Wilson, 'En yüksek önceliğimiz olan PKK için çok yönlü önlem paketi geliştiriyoruz' dedi 

ANKARA Milliyet 

ABD'nin Ankara Büyükelçisi Ross Wilson, PKK ile mücadelenin en yüksek öncelikleri olduğunu belirterek, "Bu sorunu halledecek sihirli bir kurşunumuz yok ki vuralım. Olsaydı Türkiye 20 yıl önce yapardı" dedi. Büyükelçilik konutunda basın toplantısı düzenleyen Wilson, şu mesajları verdi 
SARSICI GÖRÜŞME Başbakan'la şehit aileleri ile görüşmesinden hemen sonra bir araya gelmek sarsıcıydı. PKK nedeniyle yaşamını yitiren on binlerce kişinin acılarını paylaşıyoruz. PKK'ya karşı çok yönlü bir önlemler paketi geliştiriyoruz. Sorunun farklı yönlerini çözmek için farklı alanlarda etkinliklerimizi sürdürmek istiyoruz. PKK'nın Avrupa'dan elde ettiği mali desteği kesmek bunlardan biri. İstihbarat paylaşımını genişlettik. 
İRAN KAYGISI İran ve Suriye, çok önemli tehditler. İran Cumhurbaşkanı'nın çirkin açıklamaları, nükleer silah sahibi olmaları durumunda başımıza gelecek tehlikeyi gösteriyor. Türkiye ve ABD aynı kaygıları paylaşıyor. Türkiye bölge ülkesi, bunu iyi anlıyoruz. Gül, bana Türkiye'nin İran'a değişmesi gerektiğini anlattığını söyledi. 
CIA UÇAKLARI Rice ve Gül, gerekli açıklamaları yaptı. Türkiye'de yaptıklarımız işbirliği içinde ve Türkiye'nin egemenliğine saygılı yapılmıştır. 
ATATÜRK'ÜN ÖNEMİ Atatürk, Türkiye için bir gurur kaynağı. Ülkenizi özgürlük arayan diğer ülkelere ilham kaynağı ve örneği yaptı. 
SEZER'E TEŞEKKÜR Cumhurbaşkanı'nın yoğun gündemine rağmen hemen randevu vermesi ve uzun zaman ayırmasından, Başbakan Erdoğan'ın da benimle bu kadar erken görüşmesinden memnunum. 



</TEXT>
</DOC>
