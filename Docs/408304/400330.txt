<DOC>
<DOCNO> 400330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/03/son/sonyas06.html </URL>
<DATE> 2005/12/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sigara cildin de düşmanı 
</HEADLINE>
<TEXT>

     Gaziantep Üniversitesi GAZÜ Tıp Fakültesi Dermatoloji Anabilim Dalı Başkanı Prof. Dr. Orhan Özgöztaşı, bir tek sigaranın insan cildinin 90 dakika yeterli oksijen almasını engellediğini söyledi. 
     Özgöztaşı, AA muhabirine yaptığı açıklamada, günde içilen bir paket sigaranın insanın cilt dokusunun yaklaşık bir gün boyunca yeterli oksijen almasını engelleyebileceğini belirtti. 
     Sigaranın ana maddesi olan nikotinin derideki kan damarlarında daralmaya yol açıp damarın beslediği dokunun yeterli oksijen almasını engellendiğini, bu durumun ciltteki yaraların iyileşmesinde gecikmeye yol açtığını ifade eden Özgöztaşı, şöyle konuştu 
     ''Bir tek sigara insan cildinin 90 dakika yeterli oksijen almasını engelliyor. Sigara ciltte kırışıklıkların artmasının yanı sıra çok ciddi hastalıklara neden oluyor. Sigara özellikle kadınlarda yüz bölgesindeki kırışıklıkların artmasına ve cildin daha soluk olmasına sebebiyet veriyor. Bunun nedeni sigaranın derideki kolejen ve elastik liflerde bozulmaya neden olması. Bu durum ultraviyole ışınlarla birleşince kırışıklık oluşumu daha da artıyor.'' Koltuk altında ve kasıklardaki iltihaplanmanın ya da avuç içlerinde ve ayak tabanlarında görülen sedef türü bir hastalığın sigara içenlerde daha sık görüldüğünü belirten Prof. Dr. Özgöztaşı, ''Sedef hastalığının formu olan bu cilt hastalığının, sigara içenlerde içmeyenlere oranla 7 kat daha fazla görüldüğü tespit edilmiştir'' dedi. 
     Cilt kanserlerinin sigara içenlerde daha sık görüldüğünü, bunun nedeninin sigaranın bağışıklık sistemine baskılayıcı bir etki yapması olduğunu ifade eden Özgöztaşı, şöyle devam etti 
     '' Malin melenom denilen cilt kanseri sigara içenlerde daha ağır seyrediyor ve kötü sonuçlar doğurabiliyor. Genital bölgedeki ve dudaktaki kanser türleri de sigara içenlerde daha sık görülüyor. Ağız içinde görülen beyazımsı plakaların daha sora kanserleşme riski var. Bu da çoğunlukla sigara içmeyle birlikte görülüyor. Diş eti hastalıklarına da sigara içenlerde daha fazla rastlanıyor.'' Özgöztaşı, ayak parmaklarındaki damarların daralmasıyla doku ölümüne neden olabilen ''burger'' hastalığının, sigara içenlerde daha çok görüldüğünü, hastalığın tedavi edilmemesinin ayak parmaklarının kesilmesine kadar varan ciddi sonuçlar doğurabildiğini vurguladı. 
     Sigara içenlerin saçlarının daha erken beyazladığının belirlendiğini ifade eden Özgöztaşı, ''Pasif içicilerin ciltleri, aktif içiciler kadar olmasa bile bu tehlikelerle karşı karşıyadır'' diye konuştu. 
     Özgöztaşı, sigaranın ciltte oluşturabileceği olumsuz etkileri önlemenin tek yolunun sigarayı bırakmak olduğunu kaydetti. 
     
</TEXT>
</DOC>
