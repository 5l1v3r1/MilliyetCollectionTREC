<DOC>
<DOCNO> 403044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/soneko11.html </URL>
<DATE> 2005/12/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İlk kez bir mahkemeye kalite standardı verildi... 
</HEADLINE>
<TEXT>

     Halide Özkul AA 

Türkiye'de ilk kez bir mahkeme Türk Standardları Enstitüsü'nden TSE Kalite Yönetim Belgesi aldı. Söz konusu belge hafta içinde düzenlenecek tören ile mahkeme başkanlığına verilecek. 
     TSE Genel Sekreteri Mustafa Aguş, Kadıköy Asliye 3. Ticaret Mahkemesi'nin ''ISO 9001 2000 Kalite Yönetim Sistemi'' belgesi almak için özel bir danışmanlık sisteminden yaklaşık 6 ay süre ile danışmanlık hizmeti aldıktan sonra TSE'ye başvuruda bulunduğunu ve yapılan incelemeler sonununda da söz konusu mahkemenin bu belgeyi almaya hak kazandığını bildirdi. 
     Kadıköy Asliye 3. Ticaret Mahkemesi'nin bu belgelendirme kapsamında TSE yetkileri tarafından üç açıdan incelendiğini belirten Aguş, bunlardan bir tanesinin zaman planlanması, diğerinin arşiv çalışmalarının iyileştirilmesi, sonuncusunun da mahkeme faaliyetlerinin planlanmasını içerdiğini söyledi. 
     Kalite yönetim sistemi belgelendirmesinde bir kurum veya kuruluşun kalitesinin belirlenmediğini, yalnızca o kurumda kalite sisteminin var olup olmadığının denetlendiğini belirten Aguş, ''Bu kalite sisteminin o kurum veya kuruluşta var olduğunu gösteren bir belgelendirme'' dedi. 
     Aguş, ''yaptığımız tetkiklerde söz konusu mahkemenin bu konuda yaptığı çalışmanın yeterli olduğunu gördük. Uzmanlarımız yapılan çalışmaları olumlu buldu. Bu yüzden de söz konusu mahkeme kalite belgesi belge almaya hak kazandı'' dedi. 
     Kalite yönetim sisteminin temelinde bu belgeyi almak için başvuran kurum veya kuruluşların ne tür bir hizmet veriyorlarsa bu hizmetin en iyi şekilde verilmesi için gerekli sistemin kurulmasını öngördüğünü a anlatan Aguş, bunun için gerekli çalışmaların dökümantasyonun yapıldığını da bildirdi. 
     Bu hafta içinde Kadıköy Asliye 3. Ticaret Mahkemesi'ne ''ISO 9001 2000 Kalite Yönetim Sistemi'' belgesinin düzenlenecek törenle verileceğini kaydeden Aguş, törene Adalet Bakanı Cemil Çiçek'in de katılmasının beklendiğini kaydetti. 
     
     ''İLK KEZ BİR MAHKEME BÖYLE BİR BELGE ALIYOR'' 
     Aguş, ilk kez bir mahkemenin kalite belgesi aldığını belirterek, ''Zaten bu kalite yönetim sistemi uygulamaları, durumu kötü olan kuruluşların aldığı bir belge değil. Tersine yeniliğe açık organizasyonların, kuruluşların uygulamaya çalıştığı bir sistem'' dedi. 
     Mustafa Aguş, bu belgelendirme ile dolaylı olarak söz konusu mahkemede ele alınan davaların hızla sonuçlandırılmasının da gündeme geleceğini bildirdi. 
     
</TEXT>
</DOC>
