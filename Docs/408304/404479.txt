<DOC>
<DOCNO> 404479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun01.html </URL>
<DATE> 2005/01/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tayland'da 10 yaşındaki İngiliz öğrenci 100 kişiyi kurtardı... 
</HEADLINE>
<TEXT>

     Tayland'da ülkeyi geçen hafta sonu vuran tsunami sırasında coğrafya bilgisi sayesinde çevresindekileri uyaran 10 yaşındaki bir İngiliz öğrenci, yaklaşık 100 kişiyi ölümden kurtardı. 
     İngiliz The Sun gazetesinin haberine göre, Tilly adındaki kız, geçen pazar günü meydana gelen depremin ardından, deniz altındaki depremler ve tsunami konusunda aldığı dersi hatırlayınca, Tayland kıyılarını tsunaminin vuracağını anladı. 
     Tilly, gazeteye yaptığı açıklamada, ''Öğretmenlerimizden Andrew Kearnay, bize depremleri ve tsunaminin nasıl meydana geldiğini anlatmıştı. Kumsaldayken su garipleşti, kabarcıklar çıkmaya, sular çekilmeye başladı. Neler olduğunu, tsunaminin geldiğini anladım ve anneme haber verdim'' dedi. 
     İngiliz öğrencinin uyarısıyla Maikhao kumsalının ve yakınlardaki otelin tahliye edildiği ve buradaki 100 kadar kişiden ölen olmadığı belirtildi. Bölge sakinleri, Tilly'ye ''Kumsal meleği'' adını taktı. 
     Tilly'nin öğretmeni Andrew Kearnay, gazeteye yaptığı açıklamada, öğrencilere deniz çekildikten yaklaşık 10 dakika sonra tsunaminin kıyıya vurduğunu anlattığını söyledi. 
     
</TEXT>
</DOC>
