<DOC>
<DOCNO> 404488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/01/son/sondun10.html </URL>
<DATE> 2005/01/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yeni Türk Lirası dış basında... 
</HEADLINE>
<TEXT>

     İngiliz basınında, bugün tedavüle giren Yeni Türk Lirası YTL konusunda haberler yayımlandı. 
     The Guardian gazetesi, yeni para biriminin Türkiye'nin ''tomarla para taşıma kültürüne'' son vereceğini belirten bir başlıkla yayınladığı haberde, ''dünyanın en büyük kupürlü banknotu olan 20 milyon liranın da böylece tarihe karıştığını'' duyurdu. 
     YTL'nin uzun yıllar süren ekonomik krizlerin sembolü haline gelen TL'nin yerine geçtiğini belirten Guardian, Maliye Bakanı Kemal Unakıtan'ın, ''Bu hem psikolojik, hem de ekonomik olarak son derece önemli bir adımdır. Bu adım yıllar süren hiperenflasyonun ardından ekonomimizin nihayet istikrara kavuştuğunu gösteriyor'' sözlerine yer verdi. 
     Gazete, eskiden bir çalışanın maaşının milyonlarla ifade edildiğini, kısa bir taksi yolculuğunun bile en az 10 milyon lira tuttuğunu hatırlattı. 
     The Independent gazetesi de Türkiye'de yeni para birimi YTL'ye geçildiğini duyurdu ve hükümetin bu adımla ekonomideki güveni arttırmayı hedeflediğini kaydetti. 

     
</TEXT>
</DOC>
