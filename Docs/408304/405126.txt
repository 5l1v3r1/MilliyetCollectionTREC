<DOC>
<DOCNO> 405126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sontur11.html </URL>
<DATE> 2005/12/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gıda Dernekleri Federasyonu Aspartam 25 yıldır kullanılıyor 
</HEADLINE>
<TEXT>

     Gıda Dernekleri Federasyonu GDF ve Şekerli Mamül Sanayicileri Derneği ŞEMAD Başkanı Şemsi Kopuz, yapay tatlandırıcıların Türkiye’de 25 yıldır kullanıldığını ve üretimin Avrupa Birliği AB standartlarına göre yapıldığını bildirdi. 
     Kopuz, konuya ilişkin yazılı açıklamasında, "yapay tatlandırıcıların aspartam insan sağlığına zararlı olduğu" yönündeki açıklamaların "gerçeği yansıtmadığını" kaydederek, şu görüşleri savundu 
     "Türkiye’de aspartam 25 yıldır kullanılıyor ve üretim AB standartlarına göre yapılıyor. Bununla ilgili gerçek dışı açıklamalar, üretici ve tüketiciyi tedirgin ediyor. Gıda üreticileri olarak bizler, her zaman Türkiye’deki ve de dünyadaki gıda mevzuatlarına, standartlarına uyan gıda maddeleri üretmek istiyoruz. Hammaddeler ve katkı maddeleri için mevzuatlarda ne belirtilmişse onu doğru kabul ediyoruz ve onlara tam uyarak mamul maddelerimizi üretiyoruz." Kopuz, GDF çatısı altındaki gıda üreticilerinin topluma karşı sorumluluk duygusu içinde üretim yaptıklarına ve etik konusuna büyük önem verdiklerine işaret ederek, bu nedenle Türkiye ve dünyadaki gıda, beslenme ve sağlık konusundaki her gelişmeyi yakından takip ettiklerini vurguladı. 
     
</TEXT>
</DOC>
