<DOC>
<DOCNO> 402454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/spor/yyilmaz.html </URL>
<DATE> 2005/12/11/ </DATE>
<TIME>  </TIME>
<AUTHOR> Nilay YILMAZ  </AUTHOR>
<HEADLINE>
Derbi hatırası 
</HEADLINE>
<TEXT>



Aslında bu yazı için "tombaladan çıktı" diyebiliriz. Benim tek derdim, bu maçı televizyon yerine, staddan izlemekti başka da bir niyetim yoktu. Ancak Cem Şengül ve Fuat Ercan komplo kurmuş, niyetleri bana maçı izletmeyip, yazı yazdırmakmış... Nereden bileyim... 
Zaman zaman Yakan Top'ta konuk etsek de, maç kritiği yazarlarımızı her zaman taktir etmişimdir. Hem maçı seyret, hem yazı yaz... Kolay iş değil. Ondan sonra birileri çıksın sizin yazdıklarınızla kendince mizah yapsın ya da yaptığını sansın ve bu işten para kazansın 
Neyse girişi fazla uzun tuttuk keselim. Bunlar maç başlamadan önceki duygu ve düşüncelerimin toplamı ruh halim. Devamı ilerleyen dakikalarda. 
Maçtan önce kapalıda açılan ve Çarşı taraftarından bekleyebileceğimiz Dev-Genç yumruğu görünümlü kızıl yıldızlı pankartı, Ultraslan imzalı görünce şaşırmadık değil. Beşiktaşlılar kapalıya mı sızdı diye düşündük. Bkz Korkak Tavuk Ortega . Maç başlar başlamaz gelen İbrahim'in golüne Necati'nin verdiği karşılık... Yani ilk altı dakikada iki gol... Derbilerde uzun zamandır hasret kaldığımız bir şeydi. Anlaşılan Beşiktaş bu hafta kilitli kapılar ardında korner çalışmış. Beşiktaş'ın ikinci golü de kornerden yine Toraman'la gelince Beşiktaş yandaşı üçüncü kornerde "Üç üç" diye bağırmaya başladı. Ama ardı gelmedi. Antep'te savunma oyuncusu olmasına rağmen attığı gollerle dikkat çeken ve bu sayede İstanbul'un yolunu tutan Toraman'ın, Antep'teki performansına, bir yıl bekleyip, üçüncü hocayla kavuşması ise ne garip. Hava soğuk ve futbolcuların eldiven giymelerini anlarız. Sahada dört futbolcu vardı eldivenli... Ama biri var ki, kısa kollu formaya eldiven giyince ilginç bir kreasyon çalışmasına imza atmış. Tebrik ediyoruz seni Ali Tandoğan. Devre arasında Levent Tüzemen'le kadroya alınmayan Ergün arasındaki diyalog gülmemize neden oldu da, soğuk havada içimiz bir nebze olsun ısındı. 
LT Ergün, Ankara'dan dönerken gayet iyiydin. Ne oldu da kadroya almadı hoca seni. 
EP Hafta içinde küçük bir sakatlık geçirdim, yüzde 80 iyiyim de, hoca riske atmak istemedi. 
BEN Demek ki, Galatasaray'ın, Beşiktaş'tan çok daha önemli maçları var önümüzdeki günlerde ki, Ergün riske edilmemiş. 
n 60. dakikaya kadar Beşiktaş'la uğraşan Galatasaray taraftarı art arda gelen iki golden sonra esas hedefe kilitlendi. Aziz Yıldırım'ın kulaklarını çınlatmaya başladı her zamanki gibi. 
Maçtan önce konuştuğum Fenerbahçeliler, Beşiktaş'ın rahatlıkla yeneceğini düşünüyorlardı. Ben de öyle düşünüyordum. Sanırım bu işler kıdeme dayalı. Daum, Gerets'i yeniyor. Gerets de, Jean Tigana'yı... 
Sonuçta Galatasaray'ın maçı galibiyetle bitirmesi, taraftarı açısından sevindirici oldu. Beşiktaş'tan daha iyi oynayan Galatasaray, bu maçtaki futbolu diğer maçlara yansıtırsa muhteşem olur demeyelim. Çünkü bu oyun lig şampiyonluğu ve kupada başarıyı kovalayan Eric'in Aslanları için sevindirici olmamalı. 
Belki de benim ayağım uğursuz geldi son iki maçında iyi oynayan Beşiktaş'a. Zaten rüyamda da yenileceğimizi görmüştüm. Üstüne üstlük yazı derdinden maçı da izleyemedim. Ben buraya niye geldim 



</TEXT>
</DOC>
