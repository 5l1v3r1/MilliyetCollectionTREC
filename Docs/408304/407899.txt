<DOC>
<DOCNO> 407899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun24.html </URL>
<DATE> 2005/12/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
BBC araştırdı... İşte yılın olayları... 
</HEADLINE>
<TEXT>

     İngiliz yayın kuruluşu BBC tarafından 27 ülkede yaptırılan kamuoyu araştırması, 2005 yılının en önemli olaylarının, Irak savaşı ve Güney Asya'yı vuran tsunami felaketi olduğunu ortaya koydu. 
     Araştırmaya katılan 32 bin kişinin yüzde 15'i, 2004'ün son günlerinde meydana gelen 9,0 büyüklüğündeki deprem ve dev dalgalar sonucu yaklaşık 220 bin kişinin öldüğü felaketi, yüzde 15'i de Irak savaşını, ''tarihçilerin 2005 denilince ilk hatırlayacağı olay'' olarak gördü. 
     Ekim, Kasım ve Aralık aylarında düzenlenen anket sonuçları, bu iki olayı, yüzde 9 ile ABD'yi vuran Katrina ve Rita kasırgaları ile yüzde 6 ile Papa İkinci Jean-Paul'ün ölümünün izlediğini gösterdi. 
     Araştırmaya katılan Iraklıların yüzde 43'ü, Irak savaşını en önemli olay olarak görürken, bu oran İngilizlerde yüzde 8 olarak ölçüldü. 
     Sri Lankalıların yüzde 57'si ve Endonezyalıların yüzde 31'i tsunamiyi en önemli olay olarak kabul ederken, Batı dünyası tsunamiyi daha az önemsedi. 
     
</TEXT>
</DOC>
