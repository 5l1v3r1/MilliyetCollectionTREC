<DOC>
<DOCNO> 406514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur27.html </URL>
<DATE> 2005/12/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kapıkule'nin sırrı çözülüyor... Stajyerlere rüşvet eğitimi de vermişler 
</HEADLINE>
<TEXT>

     Geçtiğimiz hafta düzenlenen operasyonla en büyük rüşvet operasyonlarından birinin gerçekleştirildiği Kapıkule'de, kaydedilen görüntülerin deşifresi sürüyor. Tekrar tekrar izlenen görüntülerde, gümrükçülerin stajyer memurlara da "işin ayrıntılarını" öğrettikleri ortaya çıktı. 
     Edirne Cumhuriyet Savcılığı yetkilileri, Kapıkule Gümrük Kapısı'nda elektrikli ısıtıcıların içine konulan kameralarla elde edilen görüntülerin, yeniden izlenerek, en küçük ayrıntıların bile değerlendirildiğini ifade ettiler. 
     Görüntülerde, gümrükçülerin stajyer memurlara ''rüşvet almanın inceliklerini'' öğrettiklerinin de tespit edildiğini belirten yetkililer, yaklaşık 10 günlük çekimle elde edilen görüntülerde, rüşvet amacıyla pasaportların arasına konulan paralara ''conta'' denildiğinin de ortaya çıkarıldığı bildirildi. 
     İzinli oldukları için ifadeleri alınamayan 7 gümrük ve gümrük muhafaza memurundan 4'ünün, yarın Cumhuriyet Savcılığı'na gelerek ifade vereceği kaydedildi. 
     45'i gümrükçü, 19'u polis olmak üzere 64 kişinin tutuklandığı operasyon öncesi değişik noktalardaki elektrik sobalarına gizlenen kamerelarla 12 günde 2 bin saat görüntü kaydedilmişti. Kayıtların deşifresi yaklaşık 10 gün sürdü. 
     
     GEÇİŞLER YARI YARIYA AZALDI 

     Öte yandan Edirne Valiliği'nin günübirlikçilere Pazartesi gününe kadar Kapıkule Gümrük Kapısı'na gelmemeleri yönünde yaptığı uyarı üzerine, geçişler yarıya düştü. 
     Kapıkule Gümrük Kapısı yetkililerinden edinilen bilgiye göre, Edirne Valiliği'nin günübirlikçilere yaptığı uyarının, Bulgar gümrükçülere de bildirilmesiyle Kapıkule'den giriş çıkışlar azaldı. 
     Kapıkule Gümrük Kapısı'nda, ''örgüt kurmak suretiyle irtikap ve rüşvet'' iddiasıyla 44 gümrük muhafaza ve gümrük memuru ile 19 polisin tutuklandığı operasyonun ardından, günübirlikçilere yapılan uyarının, yetersiz olan personelin işlerini hafiflettiği belirtildi. 
     Araç giriş çıkışlarının düştüğü Kapıkule'de, hafta sonları yaşanan TIR kuyruklarının da bu hafta sonu fazla olmadığını belirten yetkililer, Kapıkule Gümrük Kapısı'na memur takviyesinin sürdüğünü bildirdi. 
     Bu arada, günübirlikçilerin ucuz olduğu için Türkiye'ye gelirken mazot ve benzin aldıkları Bulgaristan'ın Kapitan Andreova Sınır Kapısı'ndaki akaryakıt istasyonunda da araç kuyrukları sona erdi. 
     
</TEXT>
</DOC>
