<DOC>
<DOCNO> 405192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/guncel/gun03.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İki sinagog şüphelisi gözaltında 
</HEADLINE>
<TEXT>


Polis tarafından bir yıldır izlenen zanlıların birinin cami imamı olduğu ve kaçak çalıştığı belirlendi 

ZAFER ATAMER, MEHMET ÇİFTÇİ Cenevre Madrid DHA 

Lichtenstein'da İsviçre polisi tarafından terör örgütü İBDA - C'ye yönelik düzenlenen operasyonda iki kişi yakalandı. Zanlıların İstanbul'daki 15 Kasım 2003'te yaşanan sinagog saldırılarıyla bağlantısı olabileceği sanılıyor. 
Lichtenstein'da polis tarafından yaklaşık bir yıldır izlenen ve yetkililerce "esrarengiz" olarak nitelendirilen gruba yönelik operasyonda yakalanan zanlılardan birinin cami imamı olduğu ve kaçak çalıştığı belirlendi. Diğer zanlıya ilişkin herhangi bir açıklama yapılmadı. 
İBDA - C üyesi oldukları yönünde şüpheler bulunan zanlıların İstanbul'daki Neve Şalom ve Beth Israel sinagoglarına yönelik 25 kişinin yaşamını yitirdiği saldırılarla bağlantılarının araştırıldığı, gizli yürütülen soruşturma nedeniyle kimseyle görüştürülmedikleri bildirildi. 

Türkiye'ye geçeceklerdi 
İspanya İçişleri Bakanlığı da çeşitli kentlerde hafta sonu düzenlenen operasyonlarda gözaltına alınan aşırı dinci intihar komandolarının Irak'ta intihar eylemleri gerçekleştirmek üzere Madrid'den Türkiye'ye gitme hazırlığı yaptıklarını açıkladı. Açıklamada, yakalanan 16 teröristten ikisinin Madrid - İstanbul - Kuzey Irak güzerg hı üzerinden geçecekleri Irak'ta intihar eylemi yapmayı planladıklarını belirtti. Açıklamada, Fas pasaportu taşıyan bu kişilerin Türkiye'de üslenen bazı aşırı dinci gruplardan destek aldığı ve Ürdünlü terörist Ebu Musab El Zerkavi ile yakın temas içinde olduğu da kaydedildi. 



</TEXT>
</DOC>
