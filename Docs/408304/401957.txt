<DOC>
<DOCNO> 401957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/yazar/oztrak.html </URL>
<DATE> 2005/12/09/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Önümüzdeki yıl büyüme sürer mi 
</HEADLINE>
<TEXT>


Son günlerde ekonominin dört yıl üst üste büyüdükten sonra beşinci yılda da bunu sürdürüp sürdüremeyeceği tartışması alevlendi. Aslında bu kaygı geçmişte yaşanan tecrübelerin beklentilere bir yansıması. Hemen söyleyeyim, Türkiye yüzde altının üzerinde bir büyümeyi uzun süre sürdürebilecek bir potansiyele sahiptir. Geçmişte yaşananlar iktisat politikalarının bu potansiyeli kullanma becerisini gösterememesinden kaynaklanmaktadır. 
Bunu belirttikten sonra şu anda uygulanan politikalar bunu sağlar mı sorusuna cevap arayalım. Son yayımlanan sanayi üretim rakamları büyümenin üçüncü üç aylık dönemde de çok parlak olmadığını gösteriyor. Üçer aylık üretim rakamlarını yıllıklandırıp bunların 12 aylık artışlarına baktığımızda, 2004 yılının üçüncü çeyreğinde yüzde 13'e yaklaşan imalat sanayii üretim artış hızının ciddi ve kararlı bir yavaşlama ile bu yılın üçüncü üç ayında yüzde 4'e gerilediği dikkati çekiyor. 
Aynı dönemde imalat sanayii üretimini bir puan artırmak için gereken ham petrol ve doğalgaz hariç aramalı ithalatındaki artışın esneklik da 3 puandan 7,6 puana yükseldiğini görüyoruz. Ekonomide yerli girdinin ithal girdi tarafından kovulduğunu gösteren bu durum, üretimdeki yavaşlamanın ardında bir rekabet sorunu olduğunu gösteriyor. 



Sorunun kaynağı 
Reel ücretler artmıyor, birim işgücü verimliliği hızla yükseliyor. o zaman bu sorun nereden kaynaklanıyor Reel kur endeksinin 12 aylık ortalaması 2004 Haziran'ından bu yılın kasım ayına kadar TÜFE bazında yüzde 8,3, ÜFE bazında da yüzde 5,9 artmış. 2002 sonundan başlayan mevcut hükümet dönemindeki artış ise sırasıyla 25,8 ve 21,7 olmuş. 
ÜFE bazındaki kur endeksi ticarete konu malların üzerindeki rekabet baskısını ortaya koyuyor. Son üç yılda insanların yerli veya ithal mal arasında seçim yapma imk nına sahip olduğu sektörlerde ithal malın fiyatı yerli mala göre yüzde 22 ucuzlamış. Reel ücreti bastırarak ve verimlilik artırarak kendi malımızın fiyatını bu oranda düşürmekte zorlanıyoruz. İthal mala talep artıyor. Yerli mal piyasayı terke zorlanıyor, üretim yavaşlıyor, dış açık artıyor. Nitekim 12 aylık cari açık ekim ayında 22 milyar dolar oldu. Üretim yavaşlarken artan cari açığın GSMH'ye oranı bu yıl sonunda yüzde 6,5'e yaklaşabilecek. Bu sorunu bu defa cari açığın neden geçmişten farklı olduğu, hangi malın ithalatından kaynaklandığı, kimin tasarruf açığının buna sebep olduğu veya nasıl finanse edildiği gibi hoş tartışmalarla geçiştirmek zorlaşıyor. 

Kırılganlık ıskalandı 
Mevcut hükümet 2003 yılında başlayan uluslararası piyasalardaki radikal değişimi ve reel sektörde yaratacağı kırılganlığı ıskaladı. Döviz bolluğunun büyüsüne kapılıp sermaye hareketlerini yönetemedi. Şimdi dönüp de sorumluluğu tek başına TCMB'nin yeterince rezerv almamasına yıkarak hükümet bundan sıyrılamaz. Ne maliye politikası, ne de mali sektöre ve borçlanmaya ilişkin politikalar bu rekabet baskısının yıkıcı boyutlara ulaşmasını önlemeye dönük olmadı. Uluslararası likidite koşullarında bir değişiklik olmaz, hükümet de mevcut politikasızlığı sürdürürse 2006'da büyüme daha da yavaşlar, işsizlik artar. 
Diğer taraftan 2006, açık enflasyon hedeflemesinin yapılacağı ilk yıl. Kamuoyundaki tartışmalar daha çok yönteme odaklandı. Ancak aşırı değerli kurla birlikte ele alındığında bu yeni rejimin yaratacağı sonuçlar çok daha önemli. Enflasyon hedefinin niyet mektubuna girmesi bunu hem TCMB hem de hükümet taahhüdü haline getirdi. 
Kurda yitirilen rekabet gücünü dengeleyecek bir düzeltme enflasyon hedefini zora sokar. Buna yönetim direnecektir. Dolayısıyla rekabet gücünü koruyacak bir biçimde sermaye hareketlerini yönetme konusunda ekonomi yönetimi önümüzdeki yıl da istekli olamayacaktır. 
Büyümenin devam edip etmeyeceği tartışılırken, dışarıdan gelecek paraya bakarak tahmin yapmak yerine, üretici kesimin üretimi artırmasını sağlayacak müşevviklere ve makroekonomik politika çerçevesine yoğunlaşmak gerekiyor. 



</TEXT>
</DOC>
