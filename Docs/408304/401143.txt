<DOC>
<DOCNO> 401143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sontur34.html </URL>
<DATE> 2005/12/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sokakta satılan sütte her şey var... 
</HEADLINE>
<TEXT>

     Sokakta satılan sütler üzerinde yapılan bir araştırmada, 1 mililitre sütün içinde 100 binden fazla bakteriye rastlanırken, bu sütlerde mineral oranının düşük olduğu ve süte nişasta katıldığı da tespit edildi. Çıraklık ve Yaygın Eğitim Genel Müdürlüğü ve Tetra Pak'ın işbirliğiyle Çanakkale Onsekiz Mart Üniversitesi ÇOMÜ Anafartalar Yerleşkesi Süleyman Demirel Konferans Salonu'nda yapılan, ''Sağlıklı Süte Çağrı'' seminerinde konuşan Hacettepe Üniversitesi HÜ Tıp Fakültesi İç Hastalıkları Anabilim Dalı Başkanı Prof. Dr. Serhat Ünal, gerekli tedbirler alınmadığında, besin değeri açısından çok zengin ve yararlı olan sütün, özellikle değişik mikroorganizmaları taşıyarak, çok zararlı hatta ölümcül hastalıklara yol açabileceğini bildirdi. 
     Prof. Dr. Ünal, temel besin maddelerinden biri olan süt ve süt ürünlerinin, en temiz şartlarda, hilesiz olarak tüketime sunulması ve gerekli denetimlerin yapılmasının Sağlık Bakanlığı'nın görevi olduğunu belirtti. 
     
     150 SÜT ÖRNEĞİNDE YAPILAN ARAŞTIRMA 
     HÜ tarafından 150 çeşit süt üzerinde yapılan araştırma sonunda, 1 mililitre sokak sütünün içinde 100 binden fazla bakteriye rastlandığını, ayrıca bu sütlerin 20'sinde su miktarının yüksek, mineral miktarının düşük çıktığını ve içine nişasta katıldığını tespit ettiklerini belirten Ünal, şöyle dedi 
     ''Türkiye'de tüketilen sütün büyük bölümü denetimden uzak, her türlü mikrobun bulaşmasına açık şekilde hayvandan sağılıp steril olmayan kaplar içinde, yine açık şekilde sokakta satılmaktadır. 
     Tüketilecek süt mutlaka kaynatılmalı, pastörize edilmeli ya da uzun ömürlü süt kullanılmalıdır. Sütü 95 derecede, 15 dakika kaynatmak mikropların tamamını öldürmeyebilir. Kaynatmakla sütün içindeki besin öğelerinde yüzde yüze varan oranlarda azalma meydana gelir. Açık sütün tüketilmesi, mikrobiyolojik açıdan ve sütün besin değeri açısından uygun değildir.'' Ünal, sütün sağlıklı tüketilmesi gereken bir besin olduğunu, ancak, Avrupa ülkelerine oranla Türkiye'de kişi başına yılda 24 litre süt tüketiminin insan sağlığı ve gelişimi yönünden çok yetersiz kaldığına dikkat çekti. 
     
</TEXT>
</DOC>
