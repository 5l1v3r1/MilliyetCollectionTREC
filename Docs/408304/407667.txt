<DOC>
<DOCNO> 407667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonsiy29.html </URL>
<DATE> 2005/12/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Emekli Tümgeneral Özbek Kimsenin PKK ile uğraştığı yok 
</HEADLINE>
<TEXT>

     Onursal Yargıtay Cumhuriyet Başsavcısı Vural Savaş, "Bugün en muhtaç olduğumuz şey Atatürk milliyetçiliğidir" dedi. 
     Savaş, Anadolu Üniversitesi’nde düzenlenen "Kemalizm ve Laiklik" konulu söyleşide, demokrasinin vazgeçilmez bir ilkesi olan laikliğin aynı zamanda çağdaşlaşmanın en önemli basamağı olduğunu söyledi. 
     Osmanlı Devleti’nde Türklerin Türk kimliğini unuttukları için hem Osmanlı’nın parçalanmasını kolaylaştırdığını, hem de kendi milli devletini kuramadığını ifade eden Savaş, şöyle konuştu 
     "Osmanlı’nın çöküş yıllarında milli olan her şeye karşı tavır takınıldığını görüyoruz. Türk kelimesinin kullanılması dinsizlik ve kafirlik sayılıyordu. Türk kelimesinin bazı idari çevrelerde rahatsızlık yarattığı biliniyordu. Bu dönemde Türk’ün geçmişini bilmesine, araştırmasına izin verilmedi. Son zamana kadar bu milletin kendine mahsus bir adı bile yoktu. Bu dönemde Türkler vatanını kaybetme korkusuyla kendi kimliğini açıklayamadı. Bugün en muhtaç olduğumuz şey Atatürk milliyetçiliğidir." 
     
     EMEKLİ TÜMGENERAL OSMAN ÖZBEK 
     Emekli Tümgeneral Osman Özbek, herkesin PKK terörünü bitirmek için "uğraşır gibi göründüğünü" savundu. 
     Özbek, şöyle konuştu 
     "Kimsenin PKK ile uğraştığı yok. Ülke o zaman da satıldı şimdi de satılıyor. AB ve ABD PKK’ya destek verirken, NATO gereken tedbiri almamıştır. NATO’da gereken refleks yoktur ve gerekli duruşu göstermemiştir. Suriye’ye 1984’de ültimatom verilseydi PKK bu duruma gelemez ve Abdullah Öcalan da çoktan yakalanmış olurdu. Vural Savaş ve ben bu ülke için yaşıyoruz. Başka hiçbir düşüncemiz yoktur. Çocuklarla ve eşlerimizle vedalaştık. Şehir şehir dolaşıp gerçekleri söylüyoruz." 
     
</TEXT>
</DOC>
