<DOC>
<DOCNO> 407907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sondun32.html </URL>
<DATE> 2005/12/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Danimarka, Arap Birliği'ne yanıt vermeye hazır 
</HEADLINE>
<TEXT>

     Danimarka hükümeti, basında yayımlanan, Hz. Muhammed'i ve İslam dinini aşağılayan karikatürlerle ilgili olarak Arap Birliği'nin doğrudan kendilerine başvurması halinde, yanıt vermeye hazır olduğunu açıkladı. 
     Danimarka Başbakanı Anders Fogh Rasmussen, Politiken gazetesindeki demecinde, ''Bildiriyi görmedim ve söz konusu bakanlar benimle temasa geçmedi, dolayısıyla açıklamalarını yorumlayamam. Ancak bana söyleyen özetten, Danimarka hükümetine başvuracaklarını anlıyorum. Bu girişime elbette yanıt veririz'' dedi. 
     Danimarka'nın Jyllands-Posten gazetesinde ekim ayında yayınlanan karikatürlerde, Hz. Muhammed çeşitli şekillerde tasvir edilmişti. Bu karikatürlerden birinde Hz. Muhammed başının üzerinde bomba taşırken görülüyordu. 
     Danimarka hükümeti, Arap ülkelerinin karikatürlerle ilgili protestolarından sonra, karikatürlerin ''düşünce özgürlüğü çerçevesinde yayınlandığını'' bildirmişti. 
     Arap Birliği dışişleri bakanları da dünkü toplantılarında yayımladıkları bildiride, İslam dünyasıyla kültürel, siyasi ve ekonomik ilişkilere sahip Danimarka'nın verdiği yanıtın istenen düzeyde olmamasının hoşnutsuzluk yarattığını belirtmiş, ayrıca insan hakları konusunda çalışan Avrupa örgütlerinin konuyla ilgili olarak açık bir tavır almamasını eleştirmişti. 
     
</TEXT>
</DOC>
