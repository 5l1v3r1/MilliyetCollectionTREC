<DOC>
<DOCNO> 406513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/25/son/sontur26.html </URL>
<DATE> 2005/12/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yolu kapanan yatılı okula, ekipler ekmek götürdü... 
</HEADLINE>
<TEXT>

     Hakkari'de iki gündür etkili olan kar yağışı nedeniyle yolu ulaşıma kapanan yatılı okulun merkezle bağlantısı kesilince öğrenciler ekmeksiz kaldı. Ekipler, yolu açarak öğrencilere ekmek götürdü. 
     Alınan bilgiye göre, Hakkari merkeze 4 kilometre uzaklıkta bulunan Bağlar Mahallesi'ndeki Süleyman Demirel Yatılı İlköğretim Bölge Okulu'nun iki gündür etkili olan kar yağışı nedeniyle merkezle ulaşımı kesildi. 
     Okul yetkilileri İl Özel İdare Müdürlüğü Karla Mücadele Birimi'ni arayarak merkezle bağlantılarının kesildiğini, kar yağışı nedeniyle bu sabah okullarına ekmek gelmemesi üzerine öğrencilerin yemek yemediğini belirttiler. 
     Bunun üzerine 700 ekmeği taşıyan araç eşliğinde karla mücadele ekipleri yola çıktı. 
     Yaklaşık 1 saat süren çalışmalar sonucunda okulun yolu ulaşıma açılarak öğrencilere ekmek götürüldü. 
     
</TEXT>
</DOC>
