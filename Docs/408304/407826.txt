<DOC>
<DOCNO> 407826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/siyaset/axsiy02.html </URL>
<DATE> 2005/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Umumi yerlerde içki yasak olacak 
</HEADLINE>
<TEXT>


Mehdi Akif, "Allah'ın kuralını değiştiremeyiz. İçki umumi yerlerde yasak olacak. İçen evinde ya da otel gibi kapalı yerlerde içsin. Oralarda engelleyemeyiz, hürdür" dedi 

UTKU ÇAKIRÖZER, METİN TURAN Kahire 


Mısır'da yasaklı olmalarına rağmen "bağımsız" adaylarla parlamentoya 88 milletvekili sokarak Hüsnü Mübarek yönetimini sarsan "Müslüman Kardeşler" örgütü lideri Mehdi Akif, demokrasiyi "Harama helal denilmemesi halinde koruyacaklarını" belirtti. Akif, örgütün Kahire'deki genel merkezinde Milliyet'in sorularını yanıtladı 

'Çözüm İslam' diyerek oy topladınız. İktidar olursanız ne yapacaksınız 
- Sistemi koruyacağız. Tamamen özgürlükçü icraat olacak. Olağanüstü hal ve parti yasakları kalkacak, siyasi tutuklular serbest bırakılacak. 

Demokrasiyi rafa kaldıracağınız korkusu var. 
- Cumhuriyete ve anayasaya saygılıyız. Şu anki kanunlar neyse onu uygulayacağız. Allah'ın da emrettiği gibi insan haklarına saygıyı ön planda tutacağız. Demokrasiyi yaşatacağız, çünkü en yüksek değer o. Tabii harama helal, helale haram demediği sürece... 

'Türkiye gibi engellemeyiz' 
Örtünme kadınlar için şart olacak mı 
- Kapanmak isteyen kapansın, açmak isteyen de açsın. Türkiye laikliği gibi engelleme yapmayacağız. 

İçkiyi yasaklayacak mısınız 
- Allah'ın kuralını değiştiremeyiz. Umumi yerlerde yasak olacak. İçen evinde ya da otel gibi kapalı yerlerde içsin. Orada engelleyemeyiz, hürdür ve tamamen Allah'la kendisi arasındadır. 

İran liderinin, "İsrail Avrupa'ya gönderilsin" önerisini nasıl değerlendiriyorsunuz 
- Biz İsrail'i tanımıyoruz ve varlığını kabul etmiyoruz. Önlerinde iki seçenek var Ya Filistin devleti içinde oranın vatandaşı gibi yaşayacaklar ya da burayı terk edecekler. 

ABD'nin Büyük Ortadoğu Projesi hakkında ne düşünüyorsunuz 
- Demokrasiye yararlı her şeyi kabul ederiz. ABD görüşmek isterse hazırız. 

Türkiye'nin bir katkısı olabilir mi 
- Eğer Sezer, Mübarek'e, "Demokrasi kapılarını açın" nasihatinde bulunursa, bundan hoşnut oluruz. Hatta kendisine özel teşekkür bile gönderirim. 

İslami terör hakkındaki düşünceniz... 
- Terör İslama mal edilemez. Müslüman - Hıristiyan ayırımı yok. Bu suçu işleyen teröristtir. Ancak Filistin, Irak ve Afganistan'daki gibi yabancı işgaline direnenler terörist sayılamaz. 

Erdoğan'la 10 yıldır görüşmedik 

Türkiye'deki laiklik ilkesini nasıl değerlendiriyorsunuz 
- Şu anki hükümetiniz İslama daha yakın bir hükümet. Ancak laikliğiniz hürriyetlere daha fazla saygılı olmalı. 

Liderlerden kimleri tanıyorsunuz 
- Demirel'i 70'li yıllarda İKÖ'de çalıştığım dönemden tanıyorum. Erbakan, İslami hareketin önde gelen isimlerinden. Erdoğan'ı da İstanbul Büyükşehir Belediye Başkanlığı dönemi öncesinden tanırım. Yaklaşık 10 yıldır görüşmedik. 

Kahire'ye gelen Türk Cumhurbaşkanı ile görüşmek ister miydiniz 
- Demirel ve Erbakan'la görüştüğüm gibi Sezer'le de görüşmek beni çok mutlu ederdi. İmzaladığı serbest ticaret anlaşmasını biz de destekliyoruz. İktidara gelirsek ticareti on katına çıkaracağız. 

Ayakkabı çıkarılıyor 

Türkiye'yi çok sevdiğini belirten Akif, "1970'li yıllarda, bir dolar 18 lirayken yılda iki kez ziyaret edip köylerine kadar birçok yeri gezdim. En unutulmazı Fatih semti, camiler ve saraylar" dedi. Akif, Milliyet'i ayakkabı çıkarılarak girilen Kahire'nin Nil kenarındaki genel merkezde kabul etti. 


</TEXT>
</DOC>
