<DOC>
<DOCNO> 400766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo30.html </URL>
<DATE> 2005/12/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Geniş tabanlı A Milli Takım kampı Antalya'da başladı... 
</HEADLINE>
<TEXT>

     Geniş tabanlı Türkiye A Milli Futbol takım kampı Antalya'da başladı. 
     Turkcell Süper Ligi ve İkinci Lig A kategorisindeki takımlarda oynayan 34 futbolcu, Titanic Otel'de kampa girdi. 
     Sabah saatlerinde otele ait futbol sahasında toplanan kafile, yaklaşık yarım saat ter idmanı yaptı. Milli Takımlar Teknik Direktörü Fatih Terim'in rahatsız olduğu gerekçesiyle çıkmadığı antrenmanı yardımcıları Oğuz Çetin, Müfit Erkasap ve Ünal Karaman yönetti. 
     Antrenmanın ardından gazetecilerin sorularını yanıtlayan genç futbolcuların, milli takım kampına çağrıldıkları için oldukça heyecanlı oldukları görüldü. 
     Gazetecilerin sorularını yanıtlayan Çaykur Rizesporlu Fahri Tatan, A Milli Takım dışında bütün milli formalarını giydiğini belirterek, ''Gelecekteki turnuvalara genç ve yetenekli futbolcular bulabilmek amacıyla bu kamp yapılmış. Umarım yararlı bir şekilde geçer. Amacımız o formayı giymek'' dedi. 
     Akşam saatlerinde ikinci bir antrenman daha yapacak olan takım, yarın Antalyaspor ve Alanyaspor ile hazırlık maçı oynayacak. Kamp 7 Aralık çarşamba günü sona erecek. 
     
</TEXT>
</DOC>
