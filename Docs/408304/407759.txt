<DOC>
<DOCNO> 407759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/sonyas01.html </URL>
<DATE> 2005/12/29/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Çin'de buzdan lokanta... 
</HEADLINE>
<TEXT>

     Çin'de, duvarlardan masa ve sandalyelere kadar her şey buzdan olan lokanta açıldı. 
     China Daily gazetesinin haberine göre, Heilongciang eyaletinin başkenti Harbin'de hizmete giren lokantada ''soğuktan titreyerek yemeyi sevenlere'' kuzu eti ve sebzeden yapılan ''Moğol güveci'' özellikle servis ediliyor. 
     Ortam sıcaklığı eksi 10 derecede muhafaza edilen lokantada müşterilerin üşütmemesi için sandalyeler yün minder, zemin de halı kaplı. Yemek servisi jet hızıyla yapılıyor. 
     Lokantayı işleten Liu Cianguo, ''Burada müşterilerimizi dondurmaya çalışmıyoruz. Nefis yemeklerimizin tadına bakanlar soğuğu anında unutuyor zaten...'' dedi ve müşterilerden, lokantaya gelirken sıkı giyinmelerini istedi. 
     Lokantadan kişi başına ortalama 12 dolara çıkılıyor. 
     Lokantanın, Harbin'de her yıl düzenlenen kar ve buz festivali dolayısıyla açıldığı belirtildi. 
     
</TEXT>
</DOC>
