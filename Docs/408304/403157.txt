<DOC>
<DOCNO> 403157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sontur12.html </URL>
<DATE> 2005/12/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İspanyol firmanın emanet ettiği rayları sattı 
</HEADLINE>
<TEXT>

     Ankara-Eskişehir hızlı tren hattı için İspanya’dan getirtilen rayları, "işgaliye bedeli" alarak, arazisine koyan Polatlılı çiftçi, rayların bir kısmını satınca tutuklandı. Çiftçinin, rayların güvenliği için bekçilik yapmak vaadiyle, sigortalı olarak aylık 515 YTL ücret karşılığı firma yetkilileriyle anlaştığı bildirildi. 
     AA muhabirinin, Polatlı İlçe Jandarma Komutanlığı’ndan aldığı bilgiye göre, Ankara-İstanbul arası hızlı tren projesi çalışmaları kapsamında Ankara-Eskişehir hattının ihalesini alan bir İspanyol firması, kendi ülkesinden getirdiği rayları koyacak uygun bir yer bulamayınca Bacı Köyü’ndeki İrfan Topal ile anlaştı. 
     Firma yetkilileri, İspanya’dan getirdikleri rayları, arazisine koyması için anlaşma yaptıkları Topal’a işgaliye bedeli olarak 15 bin YTL ödeme yaptı. Topal ayrıca, yetkililerle, rayların güvenliği için 515 YTL maaş ve sigorta yapılması karşılığında bekçilik yapma 
     konusunda anlaştı. 
     Bir süre sonra Topal’ın arazisi üzerindeki rayların her geçen gün azaldığını fark eden firma yetkilileri, başka bir kişiyle anlaşarak araziyi kontrol etmesini istedi. 
     Firma yetkilileri, Topal’ın tanesi 36 metre uzunluğunda olan 18 rayı, oksijen tüpü yardımıyla keserek, Ankara-İvedik’te hurdacılık yapan A.A ve oğlu M.A’ya sattığını belirleyince durumu jandarmaya bildirdi. 
     Polatlı İlçe Jandarma Komutanlığı ekipleri, 10 gün süren takip sonucu, zanlıları suçüstü yakaladı. 
     İrfan Topal, ile hurdacılar sorgulanmalarının ardından çıkarıldıkları mahkemece tutuklandılar. 
     Çalınan rayların değerinin yaklaşık 30 bin avro olduğu öğrenildi. 
     
</TEXT>
</DOC>
