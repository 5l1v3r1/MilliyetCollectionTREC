<DOC>
<DOCNO> 406572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/siyaset/siy02.html </URL>
<DATE> 2005/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündem kapkaç 
</HEADLINE>
<TEXT>


CHP Genel Başkanı Deniz Baykal ile DYP lideri Mehmet Ağar, İstanbul'daki temaslarında kapkaç sorununa dikkat çektiler. Baykal konuşurken, partililer yankesicilerin kurbanı oldu 

GÜRKAN AKGÜNEŞ, GÜLAY FIRAT İstanbul 


İstanbul'da dün çeşitli programlara katılan muhalefet liderlerinin gündeminde kentin en önemli sorunu olan kapkaç vardı. Partisinin Şişhane'deki yeni il binasının açılışına katılan CHP Genel Başkanı Deniz Baykal, CHP'nin yeni siyaseti ve iktidara giden yolu İstanbul'dan başlatacağını söyledi. 
Konuşmasında İstanbul'un kötü yönetildiğini de anlatan Baykal, altyapının iflas ettiğini, kapkaç, hırsızlık ve güvensizliğin alıp başını gittiğini belirtirken, açılışta yaşanan izdiham sırasında da bazı partililer yankesicilerin kurbanı oldu. Yankesiciler, CHP Genel Saymanı Mahmut Yıldız ve İl Başkanı Şinasi Öktem'in yanı sıra birçok partilinin cüzdan, telefon ve eşyalarını çaldı. 
DYP Genel Başkanı Mehmet Ağar da, partisinin İstanbul İl Başkanlığı'nın Abdi İpekçi Spor Salonu'nda düzenlediği "Hedef İktidar" toplantısında konuştu. Büyük şehirlerde işsizliğe karşı hükümetin ortaya koyduğu tek sektörün "kapkaç sektörü" olduğunu söyleyen Ağar, "Orhan Veli'lere, Necip Fazıl'lara ilham veren İstanbul, bugün 'Organize İşler' filmi için Yılmaz Erdoğan'a ilham verir hale gelmiştir. İktidarın, İstanbul'u getirdiği nokta burasıdır" dedi. Ağar'ın konuşmasının öncesinde de partililer yankesicilere karşı anonslarla uyarıldı. 



</TEXT>
</DOC>
