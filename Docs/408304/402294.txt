<DOC>
<DOCNO> 402294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/10/son/sondun09.html </URL>
<DATE> 2005/12/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Orhan Pamuk Türkiye sadece kozmetik reformlar yapıyor 
</HEADLINE>
<TEXT>

     Orhan Pamuk davasının başlamasına günler kala, Avrupa basınının ilgisi tekrar ünlü yazara döndü. Times ve Financial Times gazeteleri Pamuk’a geniş yer ayırdı. 
     Davasının başlamasına kısa bir süre kala, Avrupa basınının dikkati tekrar Orhan Pamuk’a çevrildi. İngiltere’de yayınlanan Times gazetesine konuşan Pamuk, Türkiye’yi sadece baskıcı yasalara kozmetik reformlar yaparak Avrupa Birliği üyeliğini almaya çalışmakla eleştirdi. Pamuk, Türkiye’nin kendi insanlarından bilgi sakladığını ifade etti. 
     
     "BU KONULARIN TABU OLDUĞU BİR YERDE YAŞAMAK KÜÇÜK DÜŞÜRÜCÜ" 

     Ermeni olaylarına da değinen Pamuk, "Ben bir yazarım ancak bu konunun tabu olduğu ve tartışılamadığı bir ülkede yaşamak küçük düşürücü" dedi. 
     Gazetede gelecek Cuma başlayacak Pamuk davasının Erdoğan Hükümeti için derin bir utanç olduğunu ve Pamuk’un suçlu bulunması halinde bunun Almanya ve Fransa gibi Türkiye karşıtı ülkelerin eline bir koz vereceği yorumu yaptı. 
     Haberde, davayı çok sayıda yabancı gazetecinin izlemesinin beklendiği de kaydedildi. 
     Pamuk’un röportaj sırasında kelimeleri dikkatle seçmeye çalıştığının belirtildiği aktarılan haberde Pamuk’un, Türkiye’nin AB üyeliği için ifade özgürlüğüne izin vermesi konusunda ısrarcı olduğu belirtildi. 
     Türkiye’nin ifade özgürlüğü alanında pek çok reform yaptığını söyleyen Pamuk, "Bazen bu reformlar sadece gösteri olarak yapılmış görünüyor" dedi. 
     
     "TÜRKİYE SAVCILARIN DEĞİL VATANDAŞLARININ ÖZGÜRLÜĞÜNÜ KORUMALI" 

     Pamuk ayrıca, "Türkiye’yi Avrupa’ya taşımak isteyen Hükümet yargıçların ya da savcıların değil vatandaşlarının ifade özgürlüğünü korumalı" diye konuştu. 
     
     FT "DEVLET SANATÇISI ÖDÜLÜ VERİLECEKTİ ŞİMDİ YARGILANIYOR" 

     Financial Times gazetesi de 8 yıl önce Türkiye’nin "düzenli olarak yazar ve entelektüelleri yanına çekme çabalarının birinde" Orhan Pamuk’a devlet sanatçısı ödülü vermek istediğini ancak ülkesinin insan hakları karnesini eleştiren "bağımsız zihniyete sahip" Pamuk’un ödülü garip bularak geri çevirdiğini belirtti. Haberde, devletin şimdi, "intikama yakın olduğunu" ifade edildi. 
     Hükümet’in Orhan Pamuk davasından beraat çıkacağına olan inancını her fırsatta dile getirdiği belirtilen haberde, "Bu bir iyi niyet dileği olabilir zira 301’inci maddeden yargılanan diğer kişiler suçlu bulundu" ifadeleri yer aldı. 
     
     "AB NESİLLERDİR BÖYLE DAVALAR AÇMIYOR" 

     Türkiye’nin Avrupa Birliği’ne girmek istediği hatırlatılan haberde, "Türkiye batılı ve modern olduğunu dile getiriyor ancak Avrupa Birliği’nde bir sanatçı, ’devlet karşıtı eylemleri nedeniyle’ nesillerdir yargılanmıyor" denildi. 

ANKA 

     
</TEXT>
</DOC>
