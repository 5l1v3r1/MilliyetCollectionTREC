<DOC>
<DOCNO> 400652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun38.html </URL>
<DATE> 2005/12/05/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Irak eski Başbakanı Zübeydi'nin öldüğü açıklandı 
</HEADLINE>
<TEXT>

     Eski Irak rejiminin tutuklu bulunan başbakanlarından Muhammed Hamza el Zübeydi'nin geçen hafta öldüğü bildirildi. 
     Amerikalı askeri sözcü Yarbay Guy Rudisill, adı en çok aranan 55 Iraklı listesinde geçen Zübeydi'nin 2 Aralık'ta Amerikan askeri hastanesinde öldüğünü söyledi. 
     ABD ordusu cumartesi günü, 67 yaşındaki bir erkek tutuklunun 2 Aralık'ta öldüğünü açıklamıştı ancak bu kişinin kimliği bildirilmemişti. 
     Devrik lider Saddam Hüseyin'le birlikte yargılanan üvey kardeşi Barzan İbrahim'in bugün mahkemedeki açıklamaları üzerine, ölen kişinin kimliği ortaya çıktı. 
     Barzan İbrahim hakime, kanser olduğunu ancak tedavisinin iyi geçmediğini belirterek, sonunun cezaevinde ölen Zübeydi ve eski rejimini 5 üst düzey yetkilisi gibi olmasını istemediğini söyledi. 
     Zübeydi'nin ölüm nedeni ve hastaneye yatırılmadan önce nerede tutulduğu bilinmiyor. 
     ABD'nin Irak'ı işgali öncesinde Zübeydi orta Fırat bölgesinin komutanlığını yapıyordu. Körfez savaşından sonra 1991'de başbakan olan Zübeydi bu görevi 2 yıl yapmış, daha sonra başbakan yardımcılığı görevinde bulunmuştu. 
     
</TEXT>
</DOC>
