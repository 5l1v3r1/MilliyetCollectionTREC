<DOC>
<DOCNO> 401627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun20.html </URL>
<DATE> 2005/12/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rasmussen PKK bir terör örgütüdür 
</HEADLINE>
<TEXT>

     Danimarka Başbakanı Anders Fogh Rasmussen, PKK'nın, diğer AB ülkelerinde olduğu gibi Danimarka'da da bir terör örgütü olarak kabul edildiğini söyledi. 
     Rasmussen, başkent Berlin'de Almanya Başbakanı Angela Merkel ile yaptığı görüşmeden sonra bir gazetecinin, PKK ile Roj TV arasında bir irtibat olup olmadığını sorması üzerine, ''Danimarka polisi bu konuda araştırma yapıyor. Bazı deliller var, bazı uygulamalar düşünüyoruz, ancak araştırmanın selameti açısından bu konuda fazla bir şey söyleyemem. Ancak şunu vurgulamak istiyorum Tüm AB ülkelerinde olduğu gibi PKK Danimarka'da da bir terör örgütüdür'' dedi. 
     Rasmussen ayrıca, Amerikan Merkezi Haberalma Teşkilatı'nın CIA Avrupa ülkelerinde terör zanlılarıyla yaptıkları gizli uçuşlarla ilgili olarak Almanya'nın pozisyonunu desteklediklerini söyledi. Ülkesinin ABD'nin uluslararası kurallara uyduğundan hareket ettiğini ifade eden Rasmussen, ''Bunun böyle olmadığına dair bir delil yok'' diye konuştu. 
     Merkel de bir Alman gazetecinin, ''Türkiye'nin AB üyeliğine ilişkin politikasının Danimarka tarafından da desteklenip desteklenmediğine'' ilişkin sorusuna karşılık, ''Bu konuda Avrupalı ortaklarımızla birlikte hareket ediyoruz. Türkiye ile müzakerelere başlanmıştır, bu müzakerelerin ucu açıktır ve sonucu da belli değildir. Bu konuda şimdiden bir şey söylenemez'' dedi. 
     
</TEXT>
</DOC>
