<DOC>
<DOCNO> 400780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo44.html </URL>
<DATE> 2005/12/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kulüpler Birliği başkanlığı için 14 kulüp Canaydın'ı destekliyor... 
</HEADLINE>
<TEXT>

     Kulüpler Birliği Vakfı'nın çarşamba günü yapılacak başkanlık seçimi öncesinde, tek aday üzerinde anlaşamayan kulüpler arayışlarını sürdürüyor. 
     Kulüpler Birliği ve Gençlerbirliği Kulübü Başkanı İlhan Cavcav, kendisinden sonra Ankaraspor Kulübü Başkanı Hilmi Gökçınar'ın başkanlık koltuğuna oturması gerektiğini belirterek, ''Benim adayım Hilmi Gökçınar'dır. Onun kazanacağına inanıyorum. Böyle de olması gerekiyor. Başkanın Ankara'da olması lazım'' diye konuştu. 
     Futbolda 28 yıllık bir deneyiminin olduğunu ifade eden Cavcav, Hilmi Gökçınar'ın başkan olması halinde kendisine her konuda yardım edeceğini kaydetti. 
     Geçen hafta Kulüpler Birliği'ndeki genel kurula katılmayarak Shereton Otel'de biraraya gelen 14 kulüp temsilcisine tepki gösteren Cavcav, ''Kulüpler Birliği'nin toplantı yeri oteller değil. Ben ceza kurulu başkanı olsam hepsine ceza verirdim. Otelde ne işleri var, anlam verebilmiş değilim'' dedi. 
     
     TANRIVERDİ ''BİZİM ADAYIMIZ SAYIN CANAYDIN'' 
     Kulüpler Birliği Vakfı Başkanvekili ve Malatyaspor Kulübü Başkanı Hikmet Tanrıverdi, ligdeki 14 kulübün Galatasaray Kulübü Başkanı Özhan Canaydın'ı desteklediğini söyledi. 
     Hilmi Gökçınar üzerinde uzlaşma sağlanamadığını ifade eden Tanrıverdi, ''Sayın Gökçınar'ı istemeyen kulüpler var. Bu da bazı sıkıntılar doğuruyor. Bizim adayımız sayın Canaydın. 14 kulüp geçen hafta bir deklarasyonun altına imza attı. Özhan Canaydın'ın çarşamba günü başkan olacağına inanıyorum'' dedi. 
     
</TEXT>
</DOC>
