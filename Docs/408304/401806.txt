<DOC>
<DOCNO> 401806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur23.html </URL>
<DATE> 2005/12/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Kalp krizi geçiren hasta taşınırken siren sesi ölüm riskini artırır " 
</HEADLINE>
<TEXT>

     
     İbrahim ÖZÇEKİÇ 
     
Erciyes Üniversitesi EÜ Tıp Fakültesi Acil Tıp Anabilim Dalı Öğretim Üyesi Yrd. Doç. Dr. Polat Durukan, ambulans kullanımlarında bazı yanlışlar yapıldığını, bu durumun da ölüm riskini artıracak sonuçlara zemin hazırladığını savundu. 
     Yrd. Doç. Dr. Durukan, AA muhabirine yaptığı açıklamada, hasta taşıma aracı olarak kullanılan ambulanslarda hız yapıldığını, oysa, bu araçların içinde hasta varken hız yapmanın kesinlikle sakıncalı olduğunu söyledi. 
     Ambulanslarda hastaya ilk müdahaleyi yapacak ekip ve ekipmanların bulunduğunu ve müdahale yapılabildiğini vurgulayan Durukan, hasta alındıktan sonra ambulansın sakin ve güvenli şekilde hastaneye gitmesi gerektiğine işaret ederek, şunları söyledi 
     "Ancak, vakaya giderken hızlı davranmak gereklidir. Çünkü, hasta, hastane dışında olduğu için en hızlı şekilde sağlık ekibinin ulaşması gerekmektedir. Hastaneye nakil esnasında da hastanın durumuna göre ambulansı kullanmak gerekmektedir. Mesela, kalp krizi geçiren bir kişinin ambulans ile hastaneye nakli yapılırken mümkünse siren sesi kapatılmalı, hasta sarsılmadan taşınmalı. Eğer siren çalınarak ve hızlı şekilde hasta sarsılarak hastaneye nakil edilirse, hasta heyecanlanacak ve stres hormonları daha da yükselecektir. Ve sonuçta da hastanın ölüm riski artacaktır." 
     
     "HASTANE SINIRLARINDA SİREN SESİ YANLIŞ" 
     Durukan, ambulans kullanımlarında sık karşılaşılan yanlışlardan birinin de hastane sınırlarında siren sesi çalınması olduğunu anlattı. 
     Siren çalarak hastaneye giren ambulansın, hastanede yatan hastaları rahatsız ettiğini kaydeden Durukan, "Hastalar bu sesten rahatsız olacaklar ve heyecanlanacaklardır. Bu da hastaların psikolojisini ve tedavilerini olumsuz etkileyecektir" dedi. 
     
     -KIRMIZI IŞIKTA GEÇMELİ Mİ 
     Ambulansın içinde hasta varken, gerekmedikçe, kırmızı ışıkta geçmemesi gerektiğini ifade eden Durukan, şöyle devam etti 
     "Eğer, hasta varken kırmızı ışıkta geçerse, hem hastanın hem de ambulans ekibinin güvenliği tehlikeye atılacaktır. Ancak, vakaya giderken kavşak güvenliği iyi ise sirenlerini çalarak ve kontrollü şekilde kırmızı ışıktan geçmelidir. Kavşak güvenli değilse, ambulans ekibi ve taşınan hasta tehlikeye atılmamalıdır." 
     
</TEXT>
</DOC>
