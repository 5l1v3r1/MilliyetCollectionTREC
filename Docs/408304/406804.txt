<DOC>
<DOCNO> 406804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/26/son/sontur53.html </URL>
<DATE> 2005/12/26/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Atatürk Havalimanı'nda tatbikat... 
</HEADLINE>
<TEXT>

     Atatürk Havalimanı'nda gerçekleştirilen tatbikatta, senaryo gereği 3 silahlı terörist tarafından kaçırılan ve havaalanına ''teknik iniş'' yapan THY uçağındaki 100 yolcu, özel harekat timlerinin müdahalesiyle kurtarıldı. 
     Atatürk Havalimanı Güvenlik Komisyonu'nun aldığı karar çerçevesinde gerçekleştirilen tatbikat, akşam saatlerinde hangarların yakınına getirilen THY uçağının park pozisyonu almasıyla başladı. 
     Senaryo gereği, Esenboğa Havalimanı'ndan uçağa binen ve gizlice soktukları silahlarla kokpite girerek 100 yolcu taşıyan uçağı ele geçiren teröristler, Brüksel'e gitme talebinde bulundu. Uçağın Atatürk Havalimanı'na teknik iniş yapmasının ardından operasyon, oluşturulan Kriz Merkezi'nden yönetildi. 
     İlk etapta teröristlerin uçağı ele geçirmesi sırasında yaralanan 2 yolcu, ambulansla uçaktan alındı. Daha sonra teröristleri ikna etmek için çeşitli girişimlerde bulunuldu. İkna çabalarının sonuç vermemesinin ardından alınan operasyon kararı üzerine, Özel Harekat timleri uçağa baskın düzenledi. 
     Uçağın 4 ayrı kapısından aynı anda içeri giren güvenlik güçleri, 5 saniye gibi kısa bir sürede teröristleri etkisiz hale getirerek rehineleri kurtardı. Operasyonun ardından teröristler güvenlik güçlerince uçaktan çıkartıldı. Daha sonra teröristlerin uçağın herhangi bir bölümüne bomba koyma ihtimaline karşı, özel eğitimli köpeklerle arama yapıldı. 
     
     VALİ YARDIMCISI MÜFTÜOĞLU 
     Atatürk Havalimanı Mülki İdare Amiri ve İstanbul Vali Yardımcısı Vedat Müftüoğlu, havalimanlarında uçak kaçırma, rehine alma ve yasadışı müdahalelere karşı özel güvenlik birimlerinin hazırlıklı olmasını sağlamak amacıyla her yıl tatbikat yapıldığını söyledi. 
     Müftüoğlu, ''Amacımız, böyle bir durumda müdahalenin nasıl yapılacağını, kurum ve kuruluşlar arasındaki koordinasyonun sağlanmasını ve özellikle de operasyon sırasında ekiplerin aynı anda müdahalesini test etmek. Her an bu tür olaylara karşı hazırlıklı olmak'' dedi. 
     Benzer bir operasyonun 6 ay içinde gündüz yapılmasının da planlandığını kaydeden Müftüoğlu, ''İnşallah böyle bir olay olmaz. Olması halinde de her türlü hazırlığımız var'' diye konuştu. 
     Müftüoğlu, tatbikatta, emniyet birimleri, DHMİ, THY gibi kurumlar başta olmak üzere toplam 500 personelin görev aldığını sözlerine ekledi. 
     
</TEXT>
</DOC>
