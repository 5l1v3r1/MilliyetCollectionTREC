<DOC>
<DOCNO> 407543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/yazar/gunes.html </URL>
<DATE> 2005/12/29/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
2005'i geride bırakırken -2- 
</HEADLINE>
<TEXT>


2005'i ekonomik bakımdan değerlendirmek oldukça zor. 2001'e göre karşılaştırırsak durum iyi çıksa da, 2004'e göre durum hiç de parlak gelişmedi. Çünkü en temel ekonomik hedef olan büyüme düştü. Yıl sonunda yüzde 5 civarında bir büyümenin gerçekleşeceği sanılıyor. İnşaat sektörü olmasa, yani iş sadece sanayi kesimine kalsaydı, o da olmayacaktı. 
2005 enflasyon açısından ele alındığında yüzde 8'lik hedefin yakalanması bakımından başarılı nitelenebilir yıl sonunda hedefin altında bir gerçekleşme olacak. Üstelik yükselen petrol fiyatlarına rağmen. 





Özelleştirmenin altın yılı 
2005 yılında en büyük başarı özelleştirme alanındaydı. Tüpraş, Telsim ve Erdemir gibi büyük satışlar yapıldı. Gerek TMSF, gerekse ÖİB büyük gelirler elde etti. Özellikle Türk Telekom sayesinde, 8,2 milyar dolarlık gelir elde edildi. Erdemir ve TÜPRAŞ'ın bedelleri ise henüz tahsil edilmedi. 
2005 yılının bir başka olumlu gelişmesi ise, düşen faizlerle borç dinamiklerinin iyileşmesiydi. Kamu borcu şu anda 244 milyar dolara ulaşsa da, milli gelire olan oranı Maastricht kriterlerine yüzde 60 yaklaşıyor. Öte yandan, 2004 yılında çok hızlı artan 16,5 milyar dolar dış borçlar 2005'te aynı düzeyde kaldı. Bunun yanı sıra kamu maliyesindeki başarılı disiplin sürdürüldü Yıl sonunda yüzde 6,5'lik faiz dışı fazlaya ulaşılacağı sanılıyor. 
2005 yılında ülkeye inanılmaz boyutlarda sıcak para aktı. 25 milyar dolara yakın sıcak para hem kur üzerinde etkili oldu, hem yatırım piyasalarında. Borsa uçtu Yüzde 50'nin üzerinde değer kazandı. Faizler de düşüşler gerçekleşti. 2005 yılı bankalar için parlak bir yıl oldu. Özellikle konut kredileriyle ciddi bir çıkış yaptılar. Böylece toplam krediler ilk 11 ayda yüzde 47 arttı. 
2005 yılında elde edilen büyüme sürdürebilir bir nitelikte olmadı. Çünkü daha çok inşaat sektöründeki gelişmeyle elde edildi. Kaldı ki, büyümenin bu yapısı ciddi bir dış açık sorunu yarattı. Dış ticaret açığının yıl sonunda 40 milyar doları aşması bekleniyor. 

Tarihin en büyük cari açığı 
2005 yılının herhalde en önemli ekonomik gelişmesi cari açığın tarihi zirveye 23 milyar dolar ulaşması olacak. Bunda petrol fiyatlarının yanı sıra, değerli TL'nin de rolü oluyor. Böylece açığın milli gelire oranı yüzde 6'yı aşıyor ve literatüre göre çok riskli. Üstelik yakın bir tarihte de küçülmesi beklenmiyor. 
2005 yılında tarımsal üretimin artsa da, genel bir verimlilik artışı gözlenmiyor. Yani sürdürülebilir bir tarımsal büyüme yok. Sosyal güvenlik açığının milli gelire oranı yüzde 4,5'i aşmasın diye çaba gösterilmiyor. Bu alandaki reform yine ertesi yıla, 2006'ya, kaldı. Oysa sosyal güvenlik alanında ele alınan tüm önlemler uzun vadede çözüm getirebiliyor. 
Sanayi kesiminde bu yıl da verimlilik artışları yaşandı. Öte yandan, işsizlik oranı 2005 yılında düşmedi. Artan verimlilik ise hem reel ücretlere yansıdı, hem de kur aynı düzeyde kaldığından ücret maliyetleri döviz bazında yükselmiş oldu. 
2005 yılında ihracatta yorulma gözlenmeye başladı. 2003 ve 2004 yıllarında yüzde 30'un üzerinde büyüyen ihracat bu yıl yüzde 15'e dek düştü. İhracattaki düşüşün altında farklı etmenler gözleniyor Kurun değer kazanması, Çin'le rekabetin güçlüğü, Avrupa'da canlanmanın başlayamaması ve nihayet ciddi bir ihracat stratejisinden yoksun oluşumuz. 

Eksiler fazla oldu 
Geçen yıl aslında artılarıyla eksileriyle 2004'ten daha belirgin bir yıl oldu. Sorunlar derinleşti, iyileşen taraflar ise yerli yerine oturmaya başladı. 
Geriye dönüp baktığımızda, sanayi büyümesinin yavaşlaması, tarımdaki çöküşle sosyal güvenlik açıklarının sürmesi, işsizliğin bir türlü düşmemesi ve devasa dış açıkla 2005'i olumlu olarak değerlendirmek mümkün değil. İnşaat sektöründeki gelişme, mali disiplinle borçların göreli olarak azaltılması, özelleştirme ve enflasyonla mücadelenin sürdürülmesi ise yılın artılarıydı. 



</TEXT>
</DOC>
