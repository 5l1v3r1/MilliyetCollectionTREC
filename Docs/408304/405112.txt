<DOC>
<DOCNO> 405112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/sonspo38.html </URL>
<DATE> 2005/12/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Cavcav Fenerbahçe'den özür diledi Yanlış anlaşıldım 
</HEADLINE>
<TEXT>

     Gençlerbirliği Kulübü Başkanı İlhan Cavcav, bir basın kuruluşuna yaptığı açıklamalarının, Fenerbahçe Kulübü'nün yönetimi tarafından yanlış anlaşıldığını söyledi. 
     Beştepe İlhan Cavcav Tesisleri'nde, konuyla ilgili olarak bir basın toplantısı düzenleyen başkan İlhan Cavcav, gördüğü doğru ve yanlışları kamuoyuna iletmekle kendisini sorumlu gördüğünü belirterek, ''İçten gelen samimi, milliyetçi, duygusal görüş ve düşüncelerimi maalesef kamuoyu ve çok büyük Fenerbahçe camiasının değerli yönetimi yanlış değerlendirmiş'' dedi. 
     Cavcav, bana sorulan bir soruya karşılık olarak, Fenerbahçe'nin mevcut havuzdan ayrılmasının Türk futbolu ve kulüpler için zararlı olacağını ifade ettiğini belirterek, şöyle konuştu 
     ''Türkiye Cumhuriyeti'nin gerek dış güçler, gerekse Avrupa'daki bazı ülkeler tarafından parçalanmak istendiğini, hatta terör örgütünün Türkiye Cumhuriyeti için sıkıntı yarattığını samimi olarak ifade ettim. Bu ifadenin içerisinde bütün Avrupa'da Türkiye'nin aleyhine olan güçleri de kastederek, ülkemizde yaşadığımız ve 50 bin şehit verdiğimiz bir terör örgütünü, Fenerbahçe gibi güzide ve ülkemizin şimendiferi, lokomotifi bir kulübümüze benzetmek ne benim, ne de hiç kimsenin haddi olamaz. Bunun tamamen maalesef yanlış, saptırılan bir olaydan başka bir şey olmadığını samimiyet içerisinde ifade etmek isterim.'' Yaptığı açıklamalar nedeniyle Fenerbahçe taraftarlarından özür dileyen İlhan Cavcav, ''Ben sayın Fenerbahçe Kulübü'müzün değerli ve asil taraftarlarından, bu sözlerimin yanlış saptırılması nedeniyle bir yanlış anlaşılma içerisinde olduklarından hepsinden özür diliyorum. Yaşım ve mevkim itibariyle ne söylediğimi bilen, en az sizler kadar milliyetçi, ülkesini seven, ülkesi için her şeyini feda edebilecek bir insanım. Dolayısıyla benim böyle bir lafım, kamuoyunda ve Fenerbahçe camiasında yanlış anlaşılmasın'' diye konuştu. 
     
     HAVUZ NEDENİYLE İSTANBUL'DA DA TARTIŞTILAR 
     Gençlerbirliği Kulübü Başkanı İlhan Cavcav, Fenerbahçe Başkanı Aziz Yıldırım ile İstanbul'da yapılan Digitürk'ün kuruluş yıldönümünde de karşı karşıya geldiğini ve kendisinin yüzüne, konuyla ilgili olarak, ''İstanbul'daki kulüplerle lig kurup oynayın'' dediğini hatırlattı. 
     Cavcav, şöyle devam etti 
     ''Kulüpler Birliği Başkanı olmam dolayısıyla İstanbul'daki toplantıda da sayın Yıldırım, her yerde ifade ettiği gibi yine bana, Havuzdan ayrılacağım. Havuzdan ayrılacağım gibi tehditkar bir şekilde konuşması üzerine kendisine, O zaman sen, İstanbul'da bir sürü kulüp var, o kulüpler kendi aralarında lig kurar, onlarla oynarsın dedim. Bu bir latifeydi, ama bugün Türkiye Cumhuriyeti'nin 72 milyon olduğu bir ülkede Türk futbolunun öncülüğünü yapmış, lokomotifi olan Galatasaray, Fenerbahçe, Beşiktaş ve Trabzonspor'un büyüklüğünü inkar etmek hiç kimsenin haddine düşmez.'' 
     
</TEXT>
</DOC>
