<DOC>
<DOCNO> 406073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/23/son/sontur06.html </URL>
<DATE> 2005/12/23/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Soğuk hava İzmir'de telefonları kilitledi 
</HEADLINE>
<TEXT>

     Neşet DİŞKAYA Lokman DAĞ İZMİR, DHA 

İZMİR'de, vatandaşların elekrik kullanımı karşısında yetersiz kalan trafolardaki arızalar nedeniyle Karşıyaka, Konak, Bornova, Buca ve Balçova ilçelerinde, arızalar elektrik kesintilerine neden oldu. 
     Sıcak günlerin hemen ardından yurt genelinde olduğu gibi İzmir'de de son 3 gündür bastıran soğuk havalar, vatandaşların ısınmak için elekrikli ısınma cihazlarını tercih etmesine neden oldu. Yoğun kullanım yüzünden Konak, Karşıyaka, Bornova, Buca ve Balçova'da, yüksek gerilim hatlarında ve trafolarda oluşan arızalar nedeniyle elektrik hatları adeta çöktü. Elektrik kesintilerinin yoğun olarak yaşandığı bölgelerde çalışma yapan TEDAŞ ekipleri, arızaların zamanında giderilmesinde çoğu kez yetersiz kaldı. Yoğun şikayetlerleri nedeniyle TEDAŞ telefon hatlarını kilitleyen vatandaşlar, polis, gazete ve ajans haber merkezlerini arayarak sorunlarının çözülmesinde yardımcı olunmasını istedi. 
     TEDAŞ yetkilileri tarafından İzmir'de yaşanan elektrik kesintileri hakkında henüz bir açıklama yapılmaması İzmirlilerin merakta kalmasına neden oldu. TEDAŞ arıza ekiplerinin onarım çalışmalarına devam ettiği belirtildi. 
     
</TEXT>
</DOC>
