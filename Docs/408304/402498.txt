<DOC>
<DOCNO> 402498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/soneko04.html </URL>
<DATE> 2005/12/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ATO'dan işyerlerine Türk modeli Mortgage önerisi... 
</HEADLINE>
<TEXT>

     Ankara Ticaret Odası Başkanı Sinan Aygün, konutlara getirilen "Mortgage" sisteminin işyerleri içinde uygulanmasını talep etti. 
     ATO Başkanı Sinan Aygün, konuya ilişkin düşüncelerini Başbakan Yardımcısı Abdüllatif Şener’e bir mektup yazarak iletti. Aygün, ipotekli konut sisteminin işyerleri için de uygulanması gerektiğini belirterek, "Siz önümüzü açın, biz de sanayinin ticaretin ve istihdamın kilidini açalım" dedi. 
     Aygün, Türkiye’nin her yıl en az 650 bin kişiye istihdam sağlama ihtiyacının bulunduğunu hatırlatarak, "iş yeri üretimi için vurulacak her kazmanın bir kişiye iş sağlayacağına" dikkat çekti. 
     TÜRK MODELİ MORTGAGE İSTİYORUZ Aygün, işyeri edindirme kredisini içine alacak uzun vadeli konut sisteminin "Türk modeli" olacağını vurgulayarak, "Sayın Bakanım Türk modeli Mortgage istiyoruz" dedi. 
     Şirketlerin kendi malı olan işyerlerinde faaliyet göstermesinin çok önemli olduğunu belirten Aygün, şöyle devam etti 
     "İşletmelerimiz zaten parasal yönden yeterli kaynaklara sahip değil. Bırakalım onlar ellerindeki paraları üretimde ticarette kullansınlar. Zaten bankalar üretim ve işletme kredisi veriyorlar. Burada tek eksik işyeri edindirme kredilerinde. Eğer bunun yolunu açarsak kısa sürede yeni ticaret merkezleri açılır ve yeni cazibe merkezleri ortaya çıkar. Bu da aş ve iş demektir. Devlet düzenleyici olarak Mortgage yasasında bir imkan ortaya çıkarırsa işdünyasının önü açılır, inşaat sektörü canlanır, istihdam seviyesi yükselir." 

ANKA 
     
</TEXT>
</DOC>
