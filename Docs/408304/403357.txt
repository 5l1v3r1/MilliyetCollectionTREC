<DOC>
<DOCNO> 403357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/son/soneko11.html </URL>
<DATE> 2005/12/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hipermarket Yasa Tasarısı neleri içeriyor 
</HEADLINE>
<TEXT>

     Hülya Gündüzalp AA 

Kamuoyunda ''Hipermarket Yasa Tasarısı'' olarak bilinen ''Büyük Mağazalar Hakkındaki Kanun Tasarısı''na göre, satış alanı 400 metrekareyi aşmayan mağazalar için kuruluş izni gerekmeyecek. 
     Alınan bilgiye göre, Başbakanlık'ta bulunan tasarı uyarınca, satış alanı 400 metrekareyi aşmayan mağazaların yanı sıra eczaneler ve semt pazarları, sadece ürettikleri mamulleri doğrudan halka satmak kaydıyla bin metrekareyi aşmayan fabrika satış mağazalarının da kuruluş izni alması gerekmeyecek. 
     Tasarının yasalaşması halinde, büyük mağazaların aynı yerleşim merkezinde doğrudan veya dolaylı satış mağazası zinciri kurmaları ve şube açmaları bu kanun hükümlerine tabi olacak. 
     
     SATICI KORUNACAK 
     Tasarıya göre, büyük mağazalar aralarında satın alma şartları belgeye dayalı olarak başka bir şekilde kararlaştırılmamış ve fatura üzerinde ödeme şartları yazılmamış ise satın aldıkları malın bedelini teslim tarihinden itibaren en geç 2 ay içinde ödeyecek. 
     30 gün içinde bozulabilen ve günlük olarak satılan besin ürünlerinin satış bedellerini 10 gün içinde, taze et ve türevlerinin bedellerini ise 20 gün içinde ödemek zorunda olacak. 
     Aksi taktirde mağazalar, fatura bedeli üzerinden kanun gecikme faizi ödeyecek. 
     Büyük mağazalar, indirimli satışlar için bağlı bulundukları odadan izin alacak, kendi markalarıyla sattıkları ürünler ise toplam cirolarının yüzde 20'sini geçemeyecek. 
     
     MÜKTESEP HAKLAR KORUNUYOR 
     Kanunun yürürlüğe girdiği tarihten önce işletmeye geçmiş olan büyük mağazaların, kanun gereği, 3 ay içinde gerekli izinleri alması gerekecek. 
     İnşaat halinde olanlarla, inşaatı bitmiş olmasına rağmen faaliyete geçmemiş olan büyük mağazalar ise 1 yıl içinde faaliyete başlamalarını ilgili makama beyanları halinde, müktesep hakları korunacak ve kanun yürürlüğe girdikten sonra 3 ay içinde müracaatları halinde gerekli izin verilecek. 
     Tasarıya göre ayrıca, büyük mağazaların kurulabilmesi için imar planlarında ticaret merkezi olarak ayrılmış alanların belirlenmiş olması ve bu alanların öncelikle büyük mağaza kurulmasına müsait olması şartı aranacak. 
     
</TEXT>
</DOC>
