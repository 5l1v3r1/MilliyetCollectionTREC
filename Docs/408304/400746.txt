<DOC>
<DOCNO> 400746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sonspo10.html </URL>
<DATE> 2005/12/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Mehmet Okur 28 sayı ile takımın en skoreri oldu... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 6 maçla devam edildi. 
     Mehmet Okur'un takımı Utah Jazz, deplasmanda Portland Trail Blazers'ı 98-93 yendi ve sezonun 7. galibiyetini aldı. Maçta ilk 5'de forma giyen ve 40 dakika sahada kalan Okur, 28 sayı, 1'i hücum 7'si savunma olmak üzere 8 ribaunt, 1 blok ve 1 top çalmalık performansıyla takımının yıldızı oldu. Okur, 2 sayılık atışlarda 17'de 12, serbest atışlarda 5'de 4 isabet bulurken 1 kez denediği 3 sayılık atışta başarılı olamadı. 
     Ligde 7 galibiyetin yanı sıra 10 da yenilgisi bulunan Jazz'da, Matt Harpring 20, Gordon Giricek ise 15 sayıyla galibiyete katkıda bulundu. 
     Sezonun 11. yenilgisini alan Portland'da ise Sebastian Telfair ile Ruben Patterson'ın 19'ar, Zach Randolph'un da 18 sayısı yeterli olmadı. 
     
     ZAZA'NIN TAKIMI HAWKS 14. YENİLGİSİNİ ALDI 
     Gürcü asıllı Türk vatandaşı Zaza Pachulia'nın takımı Atlanta Hawks, kötü başladığı sezonu kötü devam ettiriyor. Deplasmanda 17 bir kişinin izlediği maçta Phoenix Suns'a 112-94 yenilen Hawks, sezonun 14. yenilgisini aldı. 
     Maça ilk 5'de çıkarak 21 dakika forma giyen Pachulia, 4 sayı ve 1'i hücum 3'ü savunma olmak üzere 4 ribauntluk zayıf bir performans sergiledi. Pachulia, 7 kez denediği 2 sayılık atışların sadece 2'sinde başarılı olabildi. 
     Hawks'da, Joe Johnson'ın 23, Marvin Williams'ın da 17 sayısı yenilgiyi engelleyemedi. 
     Öte yandan sezonun en yüksek rakamına ulaşan James Jones'un ve Shawn Marion'un 20'şer sayısı, Phoenix Suns'a üst üste 6. ve sezonun 10. galibiyetini getirdi. 
     
     Günün diğer sonuçları şöyle 
     New York Knicks-Boston Celtics 99-102. 
     Seattle Supersonics-Indiana Pacers 107-102. 
     Sacramento Kings-Minnesota Timberwolves 77-85. 
     Los Angeles Lakers-Charlotte Bobcats 99-98. 
     Lige, yarın TSİ sabaha karşı yapılacak 4 maçla devam edilecek. 
     
</TEXT>
</DOC>
