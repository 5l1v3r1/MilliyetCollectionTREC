<DOC>
<DOCNO> 408058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur28.html </URL>
<DATE> 2005/12/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İşadamı Halis Toprak hastaneye kaldırıldı 
</HEADLINE>
<TEXT>

     Bilecik’in Bozüyük İlçesi’nde rahatsızlanan işadamı Halis Toprak, Eskişehir Osmangazi Tıp Fakültesi Hastanesi’ne kaldırıldı. 
     AA muhabirinin aldığı bilgiye göre Halis Toprak, Bilecik’in Bozüyük İlçesi’ndeki Toprak Seramik Fabrikası’nda rahatsızlandı. 112 Acil Servisi’ndeki sağlık ekipleri tarafından ilk müdahalesi yapılan Toprak, Eskişehir Osmangazi Tıp Fakültesi Hastanesi’ne sevk edildi. 
     Burada gerekli tahlilleri yapılan ve beyin tomografisi çekilen Halis Toprak, kardiyoloji servisine yatırıldı. 
     
     İSTANBUL'A SEVKEDİLDİ 

     Bilecik’in Bozüyük İlçesi’nde rahatsızlanarak Eskişehir’e getirilen işadamı Halis Toprak, ilk tedavisinin ardından helikopterle İstanbul’a gönderildi. 
     AA muhabirinin aldığı bilgiye göre, Bilecik’in Bozüyük İlçesi’ndeki Toprak Seramik Fabrikası’nın yanında bulunan evinde rahatsızlanan işadamı Halis Toprak, 112 Acil Servisi’ndeki sağlık ekipleri tarafından ilk müdahalesi yapılarak Eskişehir Osmangazi Tıp Fakültesi Hastanesi’ne sevk edildi. 
     Burada gerekli tahlilleri yapılan ve beyin tomografisi çekilen Halis Toprak, kardiyoloji servisinde bir süre yattı. 
     Halis Toprak, sağlık durumunun iyi olduğunu belirterek, "Yataktan kalkarken bir anda başım döndü. İlgilenenlere çok teşekkür ederim. Şu an sağlık durumum çok iyi" dedi. 
     Kardiyoloji servisindeki tahlilleri tamamlanan Toprak, Anadolu Üniversitesi Sivil Havacılık Yüksekokulu Havaalanı’ndan özel uçakla İstanbul Amerikan Hastanesi’ne sevk edildi. 
     
</TEXT>
</DOC>
