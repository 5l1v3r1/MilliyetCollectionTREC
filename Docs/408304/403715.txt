<DOC>
<DOCNO> 403715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/son/sonsiy06.html </URL>
<DATE> 2005/12/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mumcu'dan yeni bir örtülü ödenek iddiası Başbakanlık binası tadilatı 
</HEADLINE>
<TEXT>

     ANAP Genel Başkanı Erkan Mumcu, Başbakanlık binasının tadilatına harcanan paranın örtülü ödenekten karşılandığını iddia ederek, "Örtülü ödenekten karşılandıysa, Örtülü Ödenek Yasası eş, dost, hısım akrabaya para aktarılsın diye mi yapılmış. O örtülü ödenek Başbakanların şerefine emanet edilmiş. O şeref Türk milletinin de şerefidir. O şerefin korunması lazım. Şerefin korunması içinde cevap verilmesi lazım" diye konuştu. 
     ANAP Genel Başkanı Erkan Mumcu, TBMM Genel Kurulu’nda bütçenin geneli üzerinde yaptığı konuşmada, bütçelerin "siyasi manifesto belgeleri", "şapkanın düştüğü kelin göründüğü belgeler" olduğunu belirtti. Mumcu, son yıllarda bir moda olduğunu belirterek, "Televizyonlarda televole ekonomistleri çıkalı beri biz Türkiye’de ekonomiyi enflasyon, faiz, borsa ile konuşuyoruz. Halkın kendi hayatında karşılaşmadığı kelimelerle görüyoruz. Oysa iktisat politik bir bilimdir. İçinde olması gereken insan ve onun hayatı olmalıdır. Son birkaç yıldır ekonomide insan yok" diye konuştu. 
     AKP’lilere "Buraya çay-simit hesabı ile geldiniz şimdi makro ekonomiden bahsediyorsunuz" diyen Mumcu, vatandaşa istikrar kavramının bir büyü olarak satıldığını söyledi. 
     Mumcu, hükümetin, makro düzeyde işlerin düzeldiğini, sıranın mikro düzeye yani vatandaşa yansımasına geldiğini söylediğini belirterek, bunu "yalan" olarak nitelendirdi. 
     Mumcu, hükümetin geçmiş hükümetin uygulamaya başladığı istikrar programın uygulamaktan başka birşey yapmadığını vurgulayarak, şöyle söyledi 
     "Sizden önce para baronlarının rızasıyla kurulan, içeride güçlü ekonomiye geçiş programı denilen programın harfiyen kölesi oldunuz, bekçisi oldunuz. Siz bu devlete borç verenlerin çıkarlarının bekçisi oldunuz. Bu bütçenin yüzde 80’i santimetresi oynayamayacak bir bütçe. Bu bütçe çoklu imzayla IMF’ye taahhüt ettiklerinizin bir uygulama talimatı." Mumcu, AKP’lilerin laf atmaları üzerine "Sizin kapısına gittikleriniz, benim kapıma gelmeyecek" dedi. 
     
     "BAŞBAKAN VE BAKANLAR ARTAN SERVETLERİNİN HESABINI VERSİN" 
     ANAP Genel Başkanı Mumcu, hükümetin milletin seçimde verdiği borcu alacak olarak gördüğünü, iktidar hevesinin tatmin edileceği bir yer olarak gördüğünü belirterek, "Sizden öncekilerin kurduğu haram sofrasına oturdunuz şimdi de kalkmak bilmiyorsunuz " şeklinde konuştu. 
     Mumcu, iktidara geldiklerinden beri AKP’nin Başbakan ve bakanlarının servetlerinin arttığını da ifade ederek, şöyle konuştu 
     "İktidardaki arkadaşların ve onların arkadaşlarının servetleri kat be kat arttı. Hayır mı diyorsunuz Millete karşı erdemli bir tutum gösterin ve mal beyanlarını şeffaflaştırın. Servetleri yüzde 20’nin üzerinde artan herkes, Başbakan, bakanlar, yakınlarının, eşlerinin ve çocuklarının mal varlıklarını kalem kalem izah etsin. Gelin ak partinizin ak yüzünü teşhir edin." 
     
</TEXT>
</DOC>
