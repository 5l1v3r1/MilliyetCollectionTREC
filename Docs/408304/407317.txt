<DOC>
<DOCNO> 407317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/soneko21.html </URL>
<DATE> 2005/12/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
MESS'ten çalışanlarına yılbaşı hediyesi, 'Görgü Kuralları' kitabı... 
</HEADLINE>
<TEXT>

     Türkiye Metal Sanayicileri Sendikası MESS , üye işyerlerinde çalışan 120 bin kişiye, yılbaşı armağanı olarak ''Eğrisi Doğrusu Görgülü Ol, Hoş Yaşa'' adlı kitabı gönderdi. 
     MESS, yılbaşı için üyelerine, ünlü yönetim gurusu Peter F. Drucker'ın, son 70 yılda kaleme aldığı 30'u aşkın eserden, yönetici gündeminin temel konu başlıkları altında toplanmış yazılarından oluşan ''Gün Gün Drucker'' adlı kitabını gönderirken, 120 bin çalışana ise Ahmet Kardam ve Ayşe Bilge Dicleli'nin yazdığı, ''Eğrisi Doğrusu Görgülü Ol, Hoş Yaşa'' adlı kitabı hediye etti. 
     Günlük ve sosyal hayat ile çalışma yaşamındaki görgü kurallarını içeren, Abdülkadir Tamer ve Mehmet İlhan'ın çizim ve karikatürleriyle desteklenen kitapla birlikte dağıtılan ve ''Değerli Dost'' başlığını taşıyan MESS Genel Sekreteri İsmet Sipahi imzalı yazıda, çalışanlara şöyle seslenildi 
     ''Sizlere yılbaşı armağanı olarak seçtiğimiz kitap, günümüz Türkiye'sinin günlük, sosyal ve çalışma yaşamında geçerli olan en yaygın görgü kurallarının başlıcalarını örnekleriyle gözler önüne seriyor. Kitabımızın amacı, bildiğiniz bu kuralları tekrarlamak değil, bunların altında yatan temel mantığa dikkat çekmek. Bu kuralların altında yatan mantığı kavradıkça, hem sosyal yaşamınızda hem de çalışma yaşamınızda insanlarla ilişki kurarken kendinizi daha güvende hissedebilmenin, kendinizden daha emin olabilmenin inceliklerini fark etmeye başlayacaksınız. 
     Yeni yılın size ve değerli ailenize sağlık, mutluluk ve başarı getirmesini diliyorum. Okuma ve bilgilenme sürecinin tadını çıkarmanız dileğiyle.'' 
     
</TEXT>
</DOC>
