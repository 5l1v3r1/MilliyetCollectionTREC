<DOC>
<DOCNO> 403083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/son/sonsiy01.html </URL>
<DATE> 2005/12/13/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İki milletvekili dünür oldu 
</HEADLINE>
<TEXT>

     TBMM Başkanı Bülent Arınç, Başbakan Recep Tayyip Erdoğan, Başbakan Yardımcısı ve Dışişleri Bakanı Abdullah Gül, Devlet Bakanı ve Başbakan Yardımcıları Mehmet Ali Şahin ile Abdüllatif Şener nikah şahitliği yaptı. 
     AK Parti Adıyaman Milletvekili Mahmut Göksu'nun kardeşi Ali Göksu ile Şanlıurfa Milletvekili A. Müfit Yetkin'in kızı Banu Yetkin, Halil İbrahim Sofrası'nda düzenlenen nikah töreniyle dünya evine girdi. 
     Törene TBMM Başkanı Arınç, Başbakan Erdoğan, Gül, Şahin ve Şener'in yanı sıra çok sayıda bakan ve milletvekili katıldı. 
     Arınç, Erdoğan ve bazı bakanlar düğüne eşleriyle birlikte geldi. 
     Ankara Büyükşehir Belediye Başkanı Melih Gökçek'in kıydığı nikahta, gelin ve damadın şahitliğini Arınç, Erdoğan, Gül, Şahin ve Şener yaptı. 
     Nikahı kıyan Gökçek, aile cüzdanını TBMM Başkanı Arınç'a verdi. 
     Aile cüzdanını geline teslim eden Arınç, genç çifti tebrik ederek sağlık ve mutluluk diledi. 
     Arınç, ''iki değerli milletvekilinin birbirlerine dünür olduklarını'' belirterek, ''bunun da kendine ayrı bir mutluluk verdiğini'' dile getirdi. 
     Erdoğan da genç çifti tebrik ederek, ''Aynı yastıkta kocasınlar. Genç çifte iki dünyada saadet diliyorum'' dedi. 
     
</TEXT>
</DOC>
