<DOC>
<DOCNO> 400643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/son/sondun28.html </URL>
<DATE> 2005/12/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ETA, silah bırakmak isteyen 6 yöneticiyi kovdu 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını isteyen terör örgütü ETA'nın, halen cezaevinde bulunan 6 yöneticisini, silah bırakmak istedikleri için kovduğu bildirildi. 
     İspanya'da yayımlanan Diario de Noticias de Alava gazetesindeki haberde, örgütte yönetici konumunda bulunan, aralarında eski örgüt lideri Francisco Mujika Garmendia'nın da olduğu 6 kişinin, Ağustos 2004'te, şiddeti bırakmaya yönelik bir bildiriye imza attıkları belirtildi. 
     ETA'nın daha sonra ''örgüte saygısızlık ve güvensizlik'' nedeniyle 6 üyesini kovma kararı aldığını yazan gazete, ETA'nın henüz silah bırakmak istemediğini kaydetti. 
     İspanya'daki sosyalist hükümet, silah bırakması yönünde son zamanlarda ETA'ya sık sık çağrıda bulunurken, bazı gazetelerde, örgütün Ocak ayından sonra bu yönde karar alacağı yorumları yapılıyor. 
     
</TEXT>
</DOC>
