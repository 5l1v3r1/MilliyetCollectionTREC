<DOC>
<DOCNO> 403541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/15/guncel/gun09.html </URL>
<DATE> 2005/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek kurum suçu üstlensin dedik' 
</HEADLINE>
<TEXT>


MALATYA AA 

Malatya Belediye Başkanı H. Cemal Akın, kentte görülen ishal vakaları süresince yapılan "haksız eleştirilere" kırıldığını belirterek, "İthamı dağıtabilirdik ama tek kurum yıpransın istedik. Onun için şimşekleri üzerime çektim" dedi. 
İshal vakaları nedeniyle bazı siyasi parti temsilcileri, basın ve bazı gruplar tarafından zaman zaman haksız eleştirilere maruz kaldığını savunan Akın, sorunun sudan kaynaklanmadığında ısrar etmesinin nedenini şöyle açıkladı "Bunun için bazı etkenler vardı. Kentteki su şebekesine aşırı güven duyuyorduk. Daha önce böyle bir sorun yaşanmamıştı. Halkın da panik yaşamaması için tüm verileri toplamadan açıklama yapmak istemedik. Aslında bu olayda başka kurumlar da sorumlu. Ama benim hizmet anlayışımda, diğer kurumlarımızı da işin içine dahil ederek yıpratılmasına yol açmak yok. Enkaz edebiyatı yapmak istemedik. Yaşananların kişiliğimle alakası yok. Mensubu olduğum partinin yıpratılması amacıyla bu şekilde davranılmış olabilir." 



</TEXT>
</DOC>
