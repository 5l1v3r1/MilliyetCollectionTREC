<DOC>
<DOCNO> 403257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/14/spor/aspo.html </URL>
<DATE> 2005/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karar ilahların' 
</HEADLINE>
<TEXT>


Tigana, Portekiz'e galibiyet için geldiklerini ancak gruptan çıkma şanslarının kendi ellerinde olmadığını söyledi, "Kazanmak için her şeyimizi ortaya koyacağız, sonrasına futbolun ilahları karar verecek" dedi 

CENGİZ MALGIR 


Beşiktaş Teknik Direktörü Jean Tigana, eksiklere rağmen Guimaraes karşısına kazanmak için çıkacaklarını söyledi. 
Fransız teknik adam karşılaşmanın oynanacağı Afonso Henriques Stadı'nda düzenlediği basın toplantısında, "Buraya galibiyet için geldik. Bunu gerçekleştirmek için elimizden geleni yapacağız. Her zamanki gibi oynamaya çalışacağız. Kazanmak için gol yememek lazım. Bizim problemimiz çok gol yememiz, bunu çözmemiz gerekir" dedi. 
Jean Tigana, sadece kendilerinin galip gelmesinin gruptan çıkmak için yeterli olmayacağını belirterek, "Geleceğimizi kendimiz yazabilecek pozisyonda değiliz. Elimizden geleni maksimum yapacağız, her şeyimizi ortaya kayacağız, sonrasına futbolun ilahları karar verecek" diye konuştu. 

'Beto ve Cisse ile görüşmedik' 
Rakiplerinin teknik direktör değiştirdiğini ve kaybedecek bir şeyi olmadığını bildiğini vurgulayan genç teknik adam "Biz de kazanmak istiyoruz. Açık bir maç olacak" diye konuştu. 
Göreve geldiğinden beri sakatlıklar nedeniyle tam takım çalışamadıklarını sözlerine ekleyen Tigana "Buraya 18 kişi geldik, belki Ailton'un yokluğunda sahaya 17 kişi çıkacağız" ifadelerini kullandı. 
Portekizli gazetecilerin Sporting Lizbon'da forma giyen savunma oyuncusu Beto'yu transfer edecekleri yönünde söylentiler olduğunu belirtmeleri üzerine Fransız teknik adam, "Beto'yu iyi tanıyorum, ama böyle bir şey gündemimde yok" derken, Fransız oyuncu Cisse ile ilgili de herhangi bir görüşmelerinin olmadığını kaydetti. 

Çağdaş eski yerine 

Teknik Direktör Tigana tarafından, savunma ile orta sahanın koordinasyonu için görevlendirilen Çağdaş'ın, Mustafa Doğan'ın yokluğunda bugün defansta görev yapacağı öğrenildi. 
Forvetindeki sakatlara, Ailton'un dünkü baygınlığı da eklenince, Fransız çalıştırıcının elinde fazla alternatif kalmadı. Tigana'nın Veysel ile Youla arasında bir tercih yapacağı, burada ağırlığın Youla üzerinde olduğu vurgulandı. 
İstanbul'dan Porto'ya giden Kartal, dün maçın oynanacağı Guimaraes'e geçip, maçın oynanacağı statta idmanını yaptı, yeniden 50 dakika mesafedeki Porto'ya döndü. 
Bilindiği gibi,Tayfur, Gökhan, Ahmet Dursun, Mustafa, İbrahim Akın ve Okan sakatlıkları nedeniyle Portekiz'e götürülmemişti. 

Haydi Sevilla 

Öncelikle Sevilla'nın Bolton Wanderers'i yenmesini bekleyecek olan Beşiktaş için averaj hesabı büyük önem taşıyor. Siyah - beyazlıların 2 puan ve eksi 3 averajı bulunurken, İngiliz ekibi ise 5 puan ve 1 averajla grupta yer alıyor. Beşiktaş'ın turu geçebilmesi için, Bolton ile arasındaki 4 gollük averajı kapaması gerekiyor. Grubun diğer maçından çıkacak bir beraberlik bile Kartal'ı saf dışı edecek. 

Bolton-Sevilla 

Beşiktaş'ın da içinde bulunduğu H Grubu'nun diğer maçında, Bolton Wanderers, gruptan çıkması kesinleşen Sevilla'yı ağırlayacak. İngilizler, 21.45'te başlayacak karşılaşmada en azından beraberlik hedefleyecek. 

Vitoria boş geçmiyor 

Bugüne kadar oynadığı 41 Avrupa Kupası maçının 13'ünden galip ayrılan, 19'unu kaybeden Vitoria Guimaraes'in kadrosunda 5'i Brezilyalı olmak üzere 12 yabancı bulunuyor. Grupta, Zenit'e 2-1, Sevilla'ya ise 3-1 yenilen Portekiz ekibi, Bolton Wanderers ile 1-1 berabere kaldı. Bu sezon, eleme turu da dahil UEFA Kupası'ndaki tüm maçlarında gol atan Guimaraes'te Saganowski ve Benachour 2'şer golle en golcü isimler olarak dikkat çekti. Kartal'ın rakibinin diğer gollerini ise Cleber, Sergio ve Neca kaydetti. 


V.GUIMARAES 
Paiva 
Mario Sergio 
Cleber 
Attila Draguner 
Rogerio 
Moreno 
Sebastian Svard 
Benachour 
Neca 
Targino 
Saganowski 

BEŞİKTAŞ 
Cordoba 
Ali Tandoğan 
İ.Toraman 
Çağdaş 
Adem 
A.Hassan 
Kleberson 
Koray 
İ.Üzülmez 
Youla 
Veysel 
Sergen 
Tümer 

STAT A.D. Henriques 
HAKEM Pavel Cristian Balaj Romanya Federasyonu 
YAYIN Kanal D Naklen 

AVRUPA KARNESİ TAKIMLAR O G B M A Y ŞKK-ŞL 48 14 10 24 45 77 KGK 20 4 4 12 21 38 UEFA 41 14 11 16 57 53 TOPLAM 109 32 25 52 123 168 


</TEXT>
</DOC>
