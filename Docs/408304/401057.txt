<DOC>
<DOCNO> 401057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sonsiy13.html </URL>
<DATE> 2005/12/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gül Kerküklü olmayanların ismi listelerden silinecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak’ta yaklaşan parlamento seçimleri öncesinde, Kerkük kökenli olmayanların seçim listelerinden silinmeleriyle ilgili olarak, BM önderliğinde çalışmaların yapıldığını, ABD ve koalisyon güçleriyle Irak’ın yeni yönetiminin de bu konuya çok önem verdiğini söyledi. 
     Gül, Suudi Arabistan’ın Mekke kentinde yarın düzenlenecek İslam Konferansı Örgütü İKÖ zirvesine hazırlıkların görüşüldüğü Cidde’deki dışişleri bakanları toplantısında verilen arada, gazetecilerin İKÖ zirvesi ve gündeme ilişkin sorularını yanıtladı. 
     Irak’ta seçimler yaklaşırken Kerkük’te Türkmenlerin duyduğu rahatsızlıkların hatırlatılması üzerine Gül, Kerkük’ün yapısının "küçük bir Irak" olduğuna işaret ederek, bu konunun sadece Türkiye değil, herkes tarafından yakın takip edildiğini vurguladı. 
     BM’nin de Kerkük konusuyla yakından ilgilendiğini belirten Gül, geçenlerde bu hususla ilgili olarak BM Genel Sekreteri Kofi Annan’a mektup gönderdiğini kaydetti. 
     Dışişleri Bakanı Gül, Kerkük’ün yapısının suni bir şekilde değişmesine herkesin karşı olduğunun altını çizdi. 
     
     KERKÜKLÜ OLMAYANLAR LİSTELERDEN SİLİNECEK 
     Gül, "Biliyorsunuz orada Kerküklü olmayan birçok insan, oy listelerine yazılmıştır. Onların büyük kısmı bu listelerden siliniyor, yani silinecek. Bununla ilgili çalışmalar zaten başlatıldı" diye konuştu. 
     Irak’ta milletvekili dağılımında Türkmenlerin ağırlıkta olduğu bölgelerde haksızlık yapıldığı yönündeki iddialara ilişkin soru üzerine de Gül, bununla ilgili çalışmaların zaten yapıldığını, Türkiye’den ziyade Iraklıların bu konuyla ilgilendiğini, Iraklıların da, Iraklı Türkmenlerin de bu konuya çok önem verdiğini kaydetti. 
     Bunun Irak’ın huzurunu bozacak bir olay olduğuna işaret eden Gül, "Kerkük orijinli olmayanların seçim listelerinden silinmeleriyle ilgili çalışmalar zaten BM önderliğinde, ayrıca Amerikan güçleri de, koalisyon güçleri de, Irak’ın yeni yönetimi de buna çok önem veriyorlar" dedi. 
     Gül, Sünnilerin seçime katılımına dair izlenimlerine ilişkin soruyu da şöyle yanıtladı 
     "Irak’ın önemli ayaklarından birisi de Sünni ayağıdır, Onlar olmadan sağlıklı bir Irak yapısı ortaya çıkmaz. Ortaya çıkacak meclis sağlıklı bir meclis olmaz. Dolayısıyla onların en iyi şekilde temsil edilmesi ve siyasi sürece katılımı önemli. Bunlarla ilgili birçok uzlaşmaya varıldı. Umarım, bunların neticeleri görülecek." 
     
</TEXT>
</DOC>
