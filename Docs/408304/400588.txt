<DOC>
<DOCNO> 400588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/05/spor/yersen.html </URL>
<DATE> 2005/12/05/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Hesapta bu yoktu 
</HEADLINE>
<TEXT>



Gençlerbirliği'nin ilk yarı hesapları arasında kuşkusuz Samsunspor'a kendi evinde yenilmek yoktu. 
Ligde dolu dizgin giden bir takımın tökezlemesi için ancak dünkü olumsuzlukların biraraya gelmesi gerekirdi. Henüz 6. dakikada Ayman'ın kırmızı kart görmesiyle neredeyse maçın tamamını eksik oynamak, inanılmaz bir savunma hatasından gol yemek ve kalan sürede bunu telaffi etmeye çalışmak, kendi sahasına kapanan rakibi çözmek için ekstra efor harcayıp demoralize olmak Gençlerbirliği'nin maçı kaybetmesi için yeterli oldu. 
Samsunspor rakipten bir kişi fazla olmasına karşın gereğinden fazla "temkinli" ve abartılı bir şekilde "ürkek" oynayınca daha farklı bir skorla kazanacağı maçın özellikle son bölümlerinde ecel terleri döktü. Oysa Başkent ekibi tüm riskleri göze alıp beraberlik için rakip kaleye yüklenirken Samsunspor'un oyunu kendi alanında kabul etmesi anlaşılır gibi değildi. 
Kalabalık savunma arasında istedikleri toplarla buluşamayan ve gol vuruşları için tehlike bölgesine giremeyen Mehmet Çakır ile Isaac'in yanına destek gönderemeyen Gençlerbirliği, doldur-boşaltlardan da sonuç alamadı. 
Uzun süredir Süper Lig'de görev almayan hakem Çetin Sarıgül'ün maçın hemen başındaki "kırmızı kart" gösterisinin ardından iyi bir yönetim sergilediğini söylemek güç olur. İki takım oyuncularının zaman zaman aşırıya kaçan sertliklerine göz yuman Sarıgül kolay maçı çok daha zora sokabilirdi. 



</TEXT>
</DOC>
