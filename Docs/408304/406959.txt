<DOC>
<DOCNO> 406959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/sondun30.html </URL>
<DATE> 2005/12/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Polonya, CIA dosyasını kapattı 
</HEADLINE>
<TEXT>

     Polonya, Amerikan istihbarat örgütü CIA'nın bu ülkede gizli işkence merkezleri olduğu iddiasıyla ilgili soruşturmayı tamamladığını açıkladı. 
     Hükümet sözcüsü Konrad Ciesiolkiewicz, Başbakan Kazimierz Marcinkiewicz'in emriyle bu ay başında açılan soruşturmanın tamamlanmasından sonra, ''dosyanın geçen hafta kapandığını'' söyledi. 
     Soruşturmada elde edilenlere ilişkin bilgi vermeyen sözcü, CIA ile ilgili soruşturmanın, istihbarat hizmetlerinden sorumlu Bakan Zbigniew Wassermann'ın eşgüdümünde yapıldığını söyledi. 
     Sözcü, hükümetin soruşturmanın sonuçlarını duyurmaya yönelik bir planının olmadığını da belirtti. 
     Wassermann'ın raporunun geçen hafta meclis komisyonunda görüşüldüğü ve komisyon üyelerinin verilen bilgiden memnun kalarak daha fazla soruşturmaya gerek görmediği kaydedildi. 
     CIA'nın Polonya ve Romanya'da gizli gözaltı merkezleri olduğu iddiaları, hem ABD'de, hem de Avrupa'da büyük tartışmalara neden olmuştu. AB konuyla ilgili soruşturma başlatmış, Polonya da işbirliğine hazır olduğunu bildirmiş, ancak iddiaları yalanlamıştı. 
     
</TEXT>
</DOC>
