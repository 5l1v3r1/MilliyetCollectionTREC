<DOC>
<DOCNO> 402396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/dunya/axdun01.html </URL>
<DATE> 2005/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez barış getirdi 
</HEADLINE>
<TEXT>


Beyaz Saray'ın Noel klibinde Bush, köpekleri Barney ve Miss Beazley arasındaki 'amansız rekabet'i yaptığı konuşmayla tatlıya bağlıyor 

YASEMİN ÇONGAR Washington 


ABD Başkanı George W. Bush, anketlerde dibe vuran destek oranını yukarı çekmek için kampanya başlattı, oysa köpekleri Barney ve Miss Beazley'nin hiç öyle popülerlik sıkıntısı yok. 
Beyaz Saray'ın ikisi de İskoç terrier cinsi olan dört ayaklı ve uzun tüylü sakinleri, yeni yayımlanan Noel klibinde "amansız iki rakip" olarak başroldeler. Yardımcı rollerde Başkan Bush ve eşi Laura Bush'un yanı sıra birçok bakan da boy gösterirken, klibin figüranları arasında Gizli Servis memurları, Beyaz Saray'ın aşçıları ve ünlü medya mensupları var. 
Beyaz Saray'ın web sitesinde izlenebilen 10 dakikalık klipte, küçük kardeşi Miss Beazley'nin hükümet ve medya nezdinde, kendisinden çok daha popüler olmasını kıskanan Barney, Miss Beazley'nin Noel hediyelerini kaçırıp saklıyor. Beyaz Saray Özel Kalem Müdürü Andrew Card, Ticaret Bakanı Carlos Gutierrez, Hazine Bakanı John Snow, Konut Bakanı Alphonso Jackson ve Tarım Bakanı Mike Johanns ile aralarında George Stephanopoulos'un da bulunduğu bir dizi medya mensubu, klip boyunca Miss Beazley'yi överek Barney'yi çileden çıkarıyorlar. 
İki köpeği barıştırmak, kendilerini Oval Ofis'te kabul eden Başkan Bush'a düşüyor. Klibin Beyaz Saray'ın bugünlerdeki psikolojisini en iyi yansıtan repliği ise Başkan Yardımcısı'nın eşi Lynne Cheney'ye ait "Ah Barney, son anketleri gördün mü Başkan'ın hayvanlarının destek oranları nasıl da düşmüş Ama boş ver, anketler gelip geçicidir." 


</TEXT>
</DOC>
