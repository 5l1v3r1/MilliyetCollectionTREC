<DOC>
<DOCNO> 402137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/09/son/sontur15.html </URL>
<DATE> 2005/12/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trafik cezalarına itiraza fotoğraflı cevap... 
</HEADLINE>
<TEXT>

     Bursa’nın İnegöl İlçesi Emniyet Müdürlüğü, hatalı park eden ve tek yön uygulamalarına riayet etmeyen araç sahiplerinin, kesilen trafik cezalarına itirazda bulunmaları üzerine, işlenen suçu fotoğrafla belgelemeye başladı. 
     İnegöl Emniyet Müdürlüğü Trafik Tescil ve Denetleme Büro Amiri Başkomiser Nuri Sadık, AA muhabirine yaptığı açıklamada, trafiğin en yoğun olduğu Park, Nuri Doğrul, Ahmet Akyollu ve İstiklal caddeleri ile Atatürk Bulvarı’nda gün aşırı yapılan denetimlerde, hatalı park eden ve ters yön uygulamalarına riayet etmeyen araç sahiplerinin, kesilen cezalara itirazının gün geçtikçe arttığını söyledi. 
     Bu nedenle, yapılan trafik ihlallerini fotoğraflamaya karar verdiklerini belirten Sadık, şöyle konuştu 
     "Dijital fotoğraf makinesi alınan iki ekibimiz, Trafik ihlali yapan araçları fotoğraflamaya başladı. Amacımız ceza yazmak değil aksine yapılan ihlalleri sona erdirmektir. Uygulamaya geçmemizin ardından hiçbir şikayet almadık. Fotoğraf makinesi ile yaptığımız çalışmada, ihlaller konusunda hassas olduğumuzu belirtmek istiyorum. 
     İlçe trafiğinin rahatlaması için bu gerekli. Sürücülerimizin, bizlere bu konuda yardımcı olacaklarına inanıyoruz." Nuri Sadık, İlçe Trafik Komisyonu’nun aldığı kararlar doğrultusunda uygulamayı gerçekleştirdiklerini ifade ederek, "Uygulamadaki tek hedef, ilçede trafiği daha düzenli hale getirmek" dedi. 
     
</TEXT>
</DOC>
