<DOC>
<DOCNO> 400358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/04/guncel/axgun01.html </URL>
<DATE> 2005/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokatörler gösteri bastı 
</HEADLINE>
<TEXT>


Göztepe Parkı'na cami yapılması kararını protesto eden grubun eylemini, tekbir getiren bir grup engellemeye çalıştı. Polis 5 kişiyi gözaltına aldı 

Gökhan Karakaş - İstanbul 

Göztepe Parkı'nda toplanarak cami yapılması kararını protesto eden İstanbul Çevre Konseyi üyelerine, Anadolu'da Vakit gazetesi muhabiri olduğu öne sürülen Kenan Kıran'ın tepki göstermesiyle gerginlik yaşandı. "Cami hakkımız engellenemez" yazılı pankart açan ve tekbir getiren bir başka grubun gelmesiyle tırmanan gerginlik polisin müdahalesiyle son bulurken, 5 kişi gözaltına alındı. 
Parkın Bağdat Caddesi girişinde dün toplanan yaklaşık 500 kişilik İstanbul Çevre Konseyi üyesi grup, cami kararını protesto etti. Grup adına açıklama yapan İstanbul Çevre Konseyi Genel Sekreteri Türksen Başer Kafaoğlu, "Parkımıza dokunmayın" dedi. Ancak Kafaoğlu'nun sözleri, ön sıralarda bulunan Kıran tarafından bölündü. 
Selamiçeşme Özgürlük Parkı'na amfitiyatro yapıldığını ve buz pateni pisti yapılacağını belirten Kıran, bu yapılaşmalara neden karşı çıkılmadığını sordu. Buna ilişkin yaptığı haberleri ve fotoğrafları göstermek isteyen Kıran, görevlilerin araya girmesiyle uzaklaştırıldı. 

'Cami engelenemez' 
Konuşmalar sırasında, 8 - 10 kişilik grubun, ellerinde "Cami yapımı engellemez" yazılı pankartla alana girmesi yine gerginlik yaşanmasına neden oldu. 
Tekbir getiren gruba parkta bulunanlar tepki gösterdi. Polis araya girerek, tekbir getiren grubu uzaklaştırdı. Grubun direnmesi üzerine müdahale eden polis 5 kişiyi gözaltına aldı. 

Vakit gazetesi Muhabirimizi linç etmek istediler 

Anadolu'da Vakit Gazetesi muhabiri Kenan Kıran, cami kararını protesto eden gruba müdahale edince olaylar başladı. Vakit gazetesi, basın açıklamasını izleyen muhabirlerinin "linç edilmek istendiğini" iddia etti. 

Etkinliğe kimler destek verdi 

Göztepe Parkı'nda yaklaşık bir saat süren etkinliğe Cumhuriyet Kadınları Derneği İstanbul Şubesi, Caddebostan Çevre Platformu, Kadın Adayları Destekleme ve Eğitme Derneği Kadıköy Şubesi, Türkiye Mühendisler Mimarlar Odaları Birliği İstanbul İl Koordinasyonu, Suadiye Lions Kulübü gibi sivil toplum kuruluşu üyeleri de destek verdi. 



</TEXT>
</DOC>
