<DOC>
<DOCNO> 402880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/13/dunya/axdun01.html </URL>
<DATE> 2005/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Sınırlar yeniden çizilsin 
</HEADLINE>
<TEXT>


9 partinin oluşturduğu 'Kürdistan İttifak Listesi' seçim programına Irak'taki Kürt bölgesinin sınırlarının yeniden çizilmesini de koydu 

Namık Durukan - Kerkük 


Irak'ta, aralarında Mesud Barzani liderliğindeki Kürdistan Demokratik Partisi KDP ve Celal Talabani'nin başkanı olduğu Kürdistan Yurtseverler Birliği'nin KYB yer aldığı 9 partinin katılımıyla oluşturulan "Kürdistan İttifak Listesi"nin seçim programı, "Kuzey Irak'ta Kürtlerin coğrafi sınırlarının yeniden çizilmesini" öngörüyor. Irak'ta 15 Aralık'ta yapılacak seçime katılacak siyasi partilerden bazıları güvenlik gerekçesiyle adaylarını açıklamazken, Kürtler aday listeleri ve seçim programlarını yayımlayarak bölgenin geneline dağıttı. Irak genelinde seçimlere katılan Kürdistan İttifak Listesi, Şii kentleri Necef, Kerbela ve Basra gibi bölgelerde de propaganda faaliyetlerini hızlandırarak Şii, Arap ve Kürtlerden oy almaya çalışıyor. 
Kürt İttifak Listesi'nin programında, "seçimlerden sonra Kuzey Irak'ta Kürtlerin sınırlarının yeniden çizilmesi" istenirken, diğer bazı maddeler de şöyle sıralandı 
Irak Anayasası'nın tüm madde ve bentlerinin ve özellikle halkımızın hak ve istemlerine ilişkin olanların uygulanması ve onaylanması. Kerkük, Hanekin, Mahmur, Zummar, Şengal ve tüm Araplaştırılmış şehir ve kasabaların Kürdistan bölgesine dönmesi için 58. maddenin uygulanması. 58. madde, devrik Irak lideri Saddam Hüseyin yönetimi sırasında yerlerinden olan Kürt ve Türkmenlerin kendi bölgelerine dönmesini öngören düzenlemeyi içeriyor. Tarihsel, siyasal ve coğrafi gerçekler ışığında, Kürdistan bölgesinin coğrafi sınırlarının tespit edilmesi ve onaylanması. Kürdistan halkının kendine has ve meşru kurumları olan bölge hükümeti ve parlamentosu, yargı ve Kürdistan peşmerge kuvvetlerinin güçlendirilmesi. Tüm Irak'ta Türkmen, Keldani, Asuri ve Süryanilerin bütün ulusal, siyasal, kültürel ve idari haklarının savunulmasına devam edilmesi. 

Kerkük'e 'seçimkondu' 

Kürtler, Kerkük'ün dış mahallelerinde konut yapım çalışmalarını hızlandırdı. Irak'ta perşembe günü yapılacak genel seçimler öncesi Kürtler, Kerkük'e yerleşme çalışmalarını hızlandırdı. Kentin dış mahalleleri ile imara açılan arazilerde peş peşe temeller atılıyor ve hummalı bir inşa faaliyeti göze çarpıyor. Kürdistan Yurtseverler Birliği ve Kürdistan Demokratik Partisi'nin, Federe Kürdistan Bölgesi'ne katma yönünde faaliyetlerini artırdığı Kerkük'e birçok bölgeden gelen ailelere, Kürt yönetimince kolaylıklar sağlanıyor. 


</TEXT>
</DOC>
