<DOC>
<DOCNO> 401809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sontur26.html </URL>
<DATE> 2005/12/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erzurum'da PKK üyesi er tutuklandı 
</HEADLINE>
<TEXT>

     Cem Bakırcı Erzurum DHA 

Erzurum'da askerlik yapan 21 yaşındaki Murat Konaç, terör örgütü PKK'ya üye olmaktan 6 yıl 3 ay hapis cezasına çarptırıldı. 
     Erzurum Dokuzuncu Kolordu Komutanlığı'nda askerliğini yapan Murat Konaç'ın eşyaları arasında terör örgütü militanlarına ait adres ve telefonlar ile kendisinin yazıp örgüte verdiği raporun kopyası bulundu. 
     Erzurum Birinci Sınıf Askeri Ceza ve Tutukevi'ne konulan Murat Konaç hakkında Erzurum İkinci Ağır Ceza Mahkemesi'nde TCK'nın 314 2'nci maddesi uyarınca 10 yıla kadar hapis cezası istemiyle dava açıldı. 
     Mahkeme, 29 kasımda yapılan son duruşmada tutuklu sanık Murat Konaç'ı 'bölücü terör örgütü üyesi olmak' suçundan 6 yıl 3 ay hapis cezasına çarptırarak cezaevine gönderdi. 
     Ankara doğumlu, İçel nüfusuna kayıtlı Konaç mahkemedeki savunmasında, 2003 yılının mayıs ayında Romanya'ya gittiğini, üzerindeki 16 bin euroyu harcadıktan sonra 2004 yılında Türklere ait işyerlerinde çalışmaya başladığını anlattı. 
     Bu arada Romanya'da bulunan üvey ablasını da aradığını kaydeden Konaç, Kürt Kültür Derneği'ne giderek PKK adına para toplama ve yürüyüş gibi eylemlere katıldığını belirtti. 
     Örgüte beş ay hizmet veren ve karşılığında Hollanda'ya götürülmeyi isteyen Konaç, bunun olmayacağını anlayınca 6 mayıs 2005 günü Türkiye'ye döndüğünü ve askere gitmek için başvurduğunu söyledi. 
     
     Örgüte ait eşyalar bulundu 

     Konaç'ın eşyaları arasında PKK'ılara ait isimler ve telefon numaraları bulundu. Ayrıca kendisinin kaleme aldığı 'üçüncü genel kurul hazırlık komitesine' başlıklı üç sayfalık bireysel raporun kopyası bulunan Murat Konaç, ilk sorgunun ardından 28 eylülde tutuklanarak cezaevine konuldu. 
     
</TEXT>
</DOC>
