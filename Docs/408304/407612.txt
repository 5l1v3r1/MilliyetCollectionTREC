<DOC>
<DOCNO> 407612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/29/son/soneko16.html </URL>
<DATE> 2005/12/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İran, OPEC'in günlük üretimini 1 milyon varil azaltmasını istiyor 
</HEADLINE>
<TEXT>

     İran'ın, Petrol İhraç Eden Ülkeler Örgütü'nün OPEC günlük üretimini 1 milyon varil azaltmasından yana olduğu bildirildi. 
     İran Petrol Bakanı Kazım Veziri Hamane, Farsça yayımlanan Şark gazetesine verdiği demeçte, OPEC'in gelecek toplantısında günlük üretimin azaltılması gibi bir konunun gündeme gelebileceğini söyledi. 
     Dünya petrol piyasasında petrol arzının talepten fazla olduğunu ifade eden Hamane, böyle devam etmesi durumunda petrol fiyatlarında düşüş yaşanabileceğini kaydetti. 
     Bakan Hamane, ''OPEC'in gelecek toplantısında günlük üretimin bir milyon varil azaltılması yönünde bir karar alınırsa, bu petrol piyasası için iyi bir rakam olur'' dedi. 
     ''Petrol fiyatlarının gelecek yıl 50-60 dolar arasında olmasını istediklerini'' dile getiren İranlı yetkililerin gelecek ay Viyana'da yapılacak OPEC toplantısında günlük üretim miktarının düşürülmesi konusunu gündeme getirecekleri ifade ediliyor. Dünya ham petrolünün yüzde 40'ını üreten OPEC ülkeleri, bu ay yaptıkları toplantıda günlük üretim miktarının 28 milyon varil olarak kalmasını kararlaştırmışlardı. 
     İran, günlük 4.2 milyon varil ham petrol üretimiyle Suudi Arabistan'dan sonra OPEC üyeleri arasında ikinci sırada yer alıyor. 
     
</TEXT>
</DOC>
