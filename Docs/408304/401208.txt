<DOC>
<DOCNO> 401208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/guncel/gun08.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a caz merkezi 
</HEADLINE>
<TEXT>


Ortaköy Radison SAS Oteli'nin yanında bulunan İstanbul Jazz Center, 5 Aralık gecesi gitarist Mike Stern ve grubunun hareketli konseriyle açıldı 

Murat Beşer 

Dr. Aytek Sermet, Süha Kurultay ve caz piyanistimiz Kerem Görsev caz tutkusunun bir araya getirdiği sacayağı. Ya da bir başka deyişle cazımızın Athos, Portos ve Aramis'i. Üç silahşorların yıllardır kurdukları hayal, 5 Aralık akşamı gerçek oldu. İstanbul Jazz Center, bir basın toplantısının ardından, Mike Stern dörtlüsünün sahne aldığı gecede kapılarını açtı. Toplantıdan çıkan en iyi haber ise, İJC'ın bundan böyle dünya liginin ve ülkemizin önde gelen cazcılarını ağırlayacak olmasıydı. 

Gerçek bir caz kulübü 
Ortaköy Radison SAS Oteli yanındaki İJC, masalı düzende 140-150 kişilik kapasitesi ve hizmet kalitesiyle Amerikan standartlarında gerçek bir caz kulübü olmuş. 
O gece izleyeceğiniz müzisyenlerin, aranızda içkisini yudumladıktan ve sizlerle sohbet ettikten sonra sahneye çıkışına, sadece bir caz kulübünde tanık olabilirsiniz. Gitarcı Mike Stern, saksofoncu Bob Franceshini, basçı Lincoln Goines ve kadın davulcu Kim Thompson da gelenekleri bozmadı ve kısa bir salon turunun ardından saatler 22.30'u gösterirken sahnedeki yerlerini aldı. 
"Play" adlı parçayla başlayan konsere davulcu Kim fırtına gibi girdi swing süpürgelerini havalandırdı, kasnakları dövdü. Rock teknikleri kullanan kinetik davulcu, hem iyi bir vitrin, hem de lokomotif vazifesiyle diğerlerini de tetikleyen kişiydi. 
Mike, "Slow Change"de Fender Telecaster'ın caz-blues için ideal bir gitar olduğunu ispatlarken, sürekli gülücükler dağıtan suretinin vasıtasıyla mek nın da izleyici-müzisyen temasları açısından kusursuzluğunu gösterdi. Yani tam da bir caz kulübünün olması gerektiği gibi... 

Güçlü bir sound 
"Wishing Well" adlı parçada Bob Berg tekniğiyle David Sanborn tınılarının etkilerini taşıyan bir saksofon solo dinledik. Kim'in drum'n bass ritimleriyle uçan Mike'i izlediğimiz "Still There", öyle güçlü bir sound'a sahipti ki, bu güzide salona görünmek ve sohbet etmek için gelenlerin seslerini bastırmaya yetti. 
Tıpkı kapanıştaki 'Tipatina's'da olduğu gibi tüm parçalar albüm sürümlerinden çok daha uzun çalındı her parçaya müzisyenlerin sololarıyla resmigeçit yaptığı pasajlar eklendi. Konseri tamamlamalarının ardından müzisyenler ait oldukları yere, sine-i millete döndü. 
Ciddi bir boşluğu doldurmaya aday olan bu yeni mek na uzun ömürler, arkalarındaki kahramanlara başarılar dilerken, okurlarımız için de iletişim adreslerini verelim. Tel 0212 327 50 50 - www.istanbuljazz.com 



</TEXT>
</DOC>
