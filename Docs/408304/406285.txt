<DOC>
<DOCNO> 406285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/24/son/sonspo12.html </URL>
<DATE> 2005/12/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Spor federasyonları hızla özerkleşiyor... 
</HEADLINE>
<TEXT>

     Gençlik ve Spor Genel Müdürlüğü Merkez Danışma Kurulu, İstanbul'da yaptığı toplantıda, 6 federasyonunun daha özerkleşmesine karar verdi. 
     Hidiv Kasrı'nda gerçekleştirilen toplantının sonunda AA muhabirine açıklama yapan Gençlik ve Spor Genel Müdürü Mehmet Atalay, Judo, Beyzbol Softbol, Bilardo, Binicilik, İzcilik ve Bocce Bowling Dart federasyonlarının özerkleşmesine karar verdiklerini söyledi. 
     Merkez Danışma Kurulu'nun 10 yıllık bir aradan sonra İstanbul'da toplandığını hatırlatan Atalay, Türk sporu için çok ciddi ve güzel kararlar aldıklarını kaydederek, ''Özerkleşmeyi gittikçe hızlandıracağız, kararlı ve devamlıyız. Üretken, araştırmacı, bilimle barışık ve sponsorları devreye sokan bir Türkiye'de federasyonlarla sporumuzun çok daha hızlı ivme kazanacağını düşünüyoruz'' diye konuştu. 
     Bu arada özerkliği görüşülen Çim Hokeyi Federasyonu'ndan, daha detaylı bir hazırlık yaparak bir sonraki toplantıya gelmesi istendi. 
     
     MİLLİLİK BELGESİ'NE STANDARTLAR GETİRİLDİ 
     Atalay, geçmişte istismarların yaşandığı Millilik Belgesi konusuna da kesin bir standart getirdiklerini açıkladı. 
     Genel Müdür Atalay, Olimpiyat Oyunları'nın yanı sıra Dünya ve Avrupa şampiyonalarında, Üniversite, Akdeniz ve Gençlik oyunları ile olimpiyat elemeleri için yapılan kalifikasyon turnuvalarında milli takımlarda görev yapan sporcuların bundan sonra Millilik Belgesi alabileceğini kaydetti. 
     Bu konunun, toplantının önemli gündem maddelerinden birisini oluşturduğunu belirten Atalay, ''Millilik Belgesi alan sporculara hem üniversiteye girmede, hem de askerlik görevinde kolaylık sağlanıyordu. Bunun istismarı olabiliyordu. Sporculara sıradan milli müsabakalar ve ikili maçlarda da millilik belgesi veriliyordu. Bu istismarın önüne geçebilmek için kesin bir şekilde standartlarını belirledik'' şeklinde konuştu. 
     
</TEXT>
</DOC>
