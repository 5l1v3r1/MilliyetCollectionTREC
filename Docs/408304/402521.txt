<DOC>
<DOCNO> 402521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/11/son/sonsiy12.html </URL>
<DATE> 2005/12/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal İş imkanı olsa kaç genç dağa çıkar 
</HEADLINE>
<TEXT>

     CHP Genel Başkanı Deniz Baykal, hükümetin zaman geçirmeden Doğu ve Güneydoğu Anadolu’ya yatırım yapmasını, altyapı sorunlarının çözümü için harekete geçmesini ve yeni iş alanları açmasını isteyerek, "Doğu ve Güneydoğu’da yatırımlar artsa, iş imkanı olsa kaç genç dağa çıkar" dedi. 
     CHP Genel Başkanı Baykal yaptığı yazılı açıklamada, Doğu ve Güneydoğu’ya yatırımlar yapılsa, iş imkanları artsa kimsenin Kuzey Irak’a bakmayacağı, oraya gitmeyi düşünmeyeceği görüşünü savundu. Baykal, "Hakkari’deki lise öğrencileri ’bir yolunu bulsak da Kuzey Irak’a gitsek, orada Barzani bursuyla okusak’ demiyorlar. Onlar ’sınavı kazanabilsek de İstanbul’da, Ankara’da, İzmir’de okuyabilsek’ diyorlar. Ama hükümet, devlet onlara yardımcı olmuyor, dershane isteklerini bile duymuyor, açılanın kapatılmasını seyrediyor" dedi. 
     Baykal, terörün 100 milyarlık faturasının 10 milyar dolarının, ekonomik rehabilite hesaplarına saplanıp kalmadan, devlet olma sorumluluğuyla o bölgelerin kalkınması için ayrılması, harcanması durumunda önemli bir rahatlama sağlanacağını, insanların devlete olan güveninin pekişeceğini, istismarın önleneceğini ifade etti. 
     O bölgelerde ekonominin canlandırılmasının şart olduğunu vurgulayan Baykal, bunun coğrafi koşullar, doğa ve güvenlik gerekçesiyle güç olsa da çok gerekli ve öncelikli bir konu olduğunu kaydetti. AKP hükümetinin bugünkü açmazının bu bölgeye yapılacak yatırımları özel sektöre bırakması olduğunu belirten Baykal, bu açmazın aşılmasını ve devletin o bölgelere, yatırımıyla, iş alanlarıyla, ehil kadrolarla ağırlığını koymasını istediklerini bildirdi. 
     Baykal, uluslararası fonların da bu amaçla değerlendirilmesini, gelişmiş bölgelerle gelişmemiş bölgelerin, kaynakları bol belediyelerle kaynakları kıt belediyeleri dayanışma içinde sokmak gerektiğini belirtti. 
     İhmalcilik, inkarcılık ve ayrımcılığın birbirini beslediğini vurgulayan Baykal, CHP olarak bu konudaki önerilerini son kurultaylarında konuşarak belirlediklerini ve bu konudaki çalışmalarının hala sürdüğünü de bildirdi. 
     Baykal, "Hükümetin sorumsuzluğuyla, ilgisizliğiyle, devletin devre dışı bırakılmasıyla, ona buna ihale vermekle, işi hizmet olmaktan çıkarıp bir ticari kazanç haline getirme yaklaşımıyla Doğunun da Güneydoğunun da Türkiyemizin de sorularını çözemeyiz" dedi. 

ANKA 
     
</TEXT>
</DOC>
