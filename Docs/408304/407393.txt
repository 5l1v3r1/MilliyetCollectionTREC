<DOC>
<DOCNO> 407393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sonspo37.html </URL>
<DATE> 2005/12/28/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
BEŞİKTAŞ COLA TURKA 73 - FENERBAHÇE 68 
</HEADLINE>
<TEXT>

     Türkiye Basketbol Ligi'nde yapılan maçta Beşiktaş Cola Turka, Fenerbahçe'yi 73-68 yendi. 
     Karşılaşmaya hızlı başlayan Beşiktaş, Kerem'in basketleriyle 2. dakika içinde 8-2'lik üstünlük yakaladı. Kerem ve Wright'ın sayılarıyla skoru önde götüren siyah-beyazlılar, Barış'ın 3 sayılık basketiyle 8. dakika içinde 8 sayılık farka 20-12 ulaştı. Bu dakikadan sonra siyah-beyazlılar hücumlardan boş dönünce, Fenerbahçe, Violette ve Mrsic'in basketleriyle farkı 3 sayıya kadar indirdi ve 1. periyot 20-17 Beşiktaş'ın üstünlüğüyle sona erdi. 
     Karşılaşmanın ikinci periyoduna iyi başlayan Fenerbahçe, Semih ile pota altında etkili olurken, Mrsic'in attığı 3 sayılık basketle 25. dakikada 26-25 öne geçti. Sarı-lacivertlilerde 7 ribaunt alan Semih, 4 faule ulaşınca 17. dakikada kenara alındı. Ellis'in bulduğu basketlerle yeniden üstünlüğü ele geçiren Beşiktaş, son saniyede Kerem'in 3 sayılık basketiyle ilk yarıyı 40-37 önde tamamladı. 
     Karşılaşmanın 3. periyodunda Fenerbahçe, ilk yarıda sadece 3 dakika 40 saniye oynayan Kambala'nın maçtaki ilk basketiyle 26. dakikada 45-45 beraberliği yakaladı. Beşiktaş, Elliot, Ellis ve Wright'ın ürettiği sayılarla yeniden üstünlüğü ele geçirirken, sarı-lacivertliler, Mrsic'in son saniyelerde attığı 3 sayılık basketle son periyoda 2 sayı geride 54-52 girdi. Fenerbahçe'de Kambala da bu periyodun son saniyelerinde 4 faule ulaştı. 
     Son periyoda 4'er faullu Semih ve Kambala'sız başlayan sarı-lacivertliler karşısında Beşiktaş, Mithat'ın arka arkaya attığı 3 sayılık basketlerle 33. dakikayı 63-56 önde geçti. Karşılaşmanın kalan dakikalarında Fenerbahçe'de Mrsic'in çabaları sonuç vermedi ve Beşiktaş maçtan 73-68 galip ayrıldı. 
     

Salon BJK Akatlar Hakemler Mehmet Keseratar xx, Aytuğ Ekti xx, Yener Yılmaz xx Beşiktaş Cola Turka Kerem xxx 17, Ellis xxx 14, Barış xxx 11, Wright xxx 21, Elliot xx 3, Tolga x, Mithat xx 6, Nedim x, Ffriend x 1 Fenerbahçe Mrsic xxx 25, Hakan xx 12, Stevenson xx 13, Levent xx 4, Kambala xx 2, Violette x 4, Erdal x 2, Semih xx 6, Barış x, Zeki x 1. Periyot 20-17 İlk yarı 40-37 Beşiktaş lehine 3. Periyot 54-52      
     MAÇTAN NOTLAR 

     Türkiye Basketbol Ligi'nde Beşiktaş Cola Turka ile Fenerbahçe takımları arasında yapılan karşılaşmada, siyah-beyazlı taraftarlar yine küfürlü tezahüratlar yaptı. 
     Karşılaşmadan 1 saat önce Fenerbahçeli oyuncular ısınmak için sahaya çıkınca, Beşiktaşlı taraftarlar küfürlü tezahürata başladı. Taraftarlar, tek tek oyunculara ve Fenerbahçe Kulübü Başkanı Aziz Yıldırım'a yönelik küfürler etti. 
     Siyah-beyazlı taraftarlar, ayrıca Gençlerbirliği Kulübü Başkanı İlhan Cavcav'ın Fenerbahçe ile ilgili yaptığı açıklamalara da atıfta bulunarak tezahürat yaptı. Taraftarlar, "Burası Türkiye, Cumhuriyet değil" diye bağırdılar. 
     Karşılaşma öncesi, salonda yabancı madde atılmaması yönünde anonslar yapıldı. 
     
     FENERBAHÇE'DEN TEK YÖNETİCİ 

     Karşılaşmayı Fenerbahçe Kulübü'nden bir yönetici izlerken, Beşiktaşlı 5 yönetici tribündeki yerini aldı. 
     Karşılaşmayı Beşiktaşlı yöneticilerden Murat Aksu, Murat Ürünsak, Kenan Öner, Yahya Kemal Gencer ve Süleyman Eren izlerken, protokol tribününde Fenerbahçeli yöneticilerden sadece erkek basketbol takımı sorumlusu Semih Özsoy hazır bulundu. 
     
     BEŞİKTAŞ TARAFTARI SALONU DOLDURDU 

     Beşiktaşlı taraftarlar, basketbolda yılın son derbisinde takımlarını yalnız bırakmadı. 
     Karşılaşma öncesi gişelerde kuyruk oluşturan siyah-beyazlılar, 3 bin 500 kişilik salonu tamamen doldurdu. 
     
     FENERBAHÇE TARAFTARI ALINMADI 

     BJK Akatlar Spor ve Kültür Kompleksi'ne Fenerbahçe taraftarları alınmadı. 
     İki kulüp arasında yapılan anlaşma gereği, sarı-lacivertli taraftarlar salondaki yerini alamadı. İkinci maçta da Beşiktaşlı taraftarların Abdi İpekçi Spor Salonu'na alınmayacağı bildirildi. 
     
     FFRIEND İLK KEZ 

     Beşiktaş'ın yeni transferi Jamaikalı pivot Kimani Ffriend, Fenerbahçe karşısında ilk kez siyah-beyazlı formayla sahaya çıktı. 
     Siyah-beyazlı takımın antrenörü Murat Didin, Ffriend'i ilk beşte oynatmadı. 
     Beşiktaşlı oyuncular maç öncesi "Büyük Beşiktaş Taraftarıyla Gurur Duyuyoruz, Nice Yıllara" yazılı pankart açtı. 
     Fenerbahçe'de, elinden ameliyat olan Rasim karşılaşmada yer almazken, Semih ise rahatsızlığına rağmen kadroya girdi. 
     
</TEXT>
</DOC>
