<DOC>
<DOCNO> 408033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/30/son/sontur02.html </URL>
<DATE> 2005/12/30/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Yine tabancalar konuştu... 
</HEADLINE>
<TEXT>

     Aydın'ın Sultanhisar İlçesi Atça Beldesi'nde 2 kişi silahla yaralandı. 
     İ.O. ile Ali ve Hakan Seçen kardeşler arasındaki tartışmada, Ali Seçen karın boşluğundan, Hakan Seçen sol omzundan yaralandı. Ali ve Hakan Seçen kardeşler Nazilli Devlet Hastanesi'ne kaldırıldı. 
     Olaydan sonra kaçan İ.O'nun jandarma tarafından yakalandığı bildirildi. 
     
     ALANYA'DA BİR KİŞİ TABANCAYLA VURULDU 
     Antalya'nın Alanya İlçesi'nde bir kişi tabanca ile vuruldu. 
     Atatürk Caddesi'nde lokal olarak kullanıldığı bildirilen daireye girmek isteyen Şemsettin Değer'e 32 , D.G. tabanca ile ateş etti. Göğsünden ağır yaralanan Değer, Başkent Üniversitesi Alanya Hastanesi'nde tedaviye alındı. Değer'in hayati tehlikesi bulunduğu belirtildi. 
     Polis, D.G. ile 9 kişiyi gözaltına aldı. 
     
     BURSA'DA KAPKAÇ... 
     Bursa'nın Nilüfer İlçesi'nde, evine gitmekte olan ABD vatandaşı genç bir kadının çantası kapkaç yöntemiyle çalındı. 
     Danışman olarak bir firmada çalışan Megan Noelle Kesel'in 23 evine dönerken Ataevler Metro İstasyonu önünde kimliği belirsiz bir kişi tarafından çantası alınmak istendi. 
     Kesel'in direnmesi üzerine yumruk atan ve çantasını alan zanlı, olay yerinden kaçtı. 
     Güvenlik güçleri, metro istasyonunun merdivenlerinde Kesel'in cüzdanını buldu. 
     
     KUYUMCUYU KAÇIRIP SOYDULAR 
     Aydın'ın Sultanhisar İlçesi Atça Beldesi'nde kuyumculuk yapan Gökhan Öcalan'ı kaçırıp soyan hırsızlar, Öcalan'ın ellerini ve ayaklarını bağlayarak kaçtı. 
     Öcalan, aracıyla İsabeyli'deki evine giderken, plakası sökülmüş kırmızı bir araçla kendisini takip eden 3 kişi tarafından kaçırıldı. 
     Öcalan'ı İsabeyli Beldesi'nde sulama kanalı yanına götürüp ellerini bağlayan sanıklar, elindeki 2 bin 500 YTL değerindeki altın torbasını alarak kaçtılar. 
     El ve ayaklarını çözmeyi başaran Öcalan, Atça Jandarmasına başvurdu. Yapılan çalışmalar sonucu, olayı gerçekleştirdikleri belirtilen B.S ve U.A, Germencik İlçesi'nde yakalandı. 
     Kimliği belirlenemeyen üçüncü kişinin aranmasına devam ediliyor. 
     
</TEXT>
</DOC>
