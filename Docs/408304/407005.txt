<DOC>
<DOCNO> 407005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/27/son/soneko34.html </URL>
<DATE> 2005/12/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çağlayan Zorunlu istihdamın adını 'zorla istihdam' olarak değiştirelim 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, zorunlu istihdam uygulamasının istihdam üzerinden daraltıcı etkisi olduğunu belirterek, ''Zorunlu istihdamın adını 'zorla istihdam' olarak değiştirmek istiyorum'' dedi. 
     ASO'nun iştiraki ile Ankara Giyim Sanayicileri Derneği AGD tarafından hazırlanan, ''İstihdama Hazırlama Eğitimleri Projesi'' kapsamında eğitilerek istihdamı sağlanan kursiyerler için Oda toplantı salonunda bir tören düzenlendi. 
     Törenin açılışında konuşan Çağlayan, Türkiye'de yaklaşık 25 milyon işgücü olduğunu, bunun da yaklaşık 23 milyonuna iş bulunduğunu söyledi. 
     Ancak, bu 23 milyonun yarısından fazlasının kayıp ve kaçak, kayıtdışı çalıştığını ifade eden Çağlayan, resmi rakamlara göre, Türkiye'de 2,5 milyon civarında işsiz bulunduğunu, ancak piyasa rakamlarına göre ise bu rakamın 5 milyon civarında olduğunu ifade etti. 
     
     ZORLA İSTİHDAM 
     Türkiye'de ekonomide bir çok olumlu gelişme bulunurken, istihdamda bu olumlu gelişmelerin yakalanamadığına dikkat çeken Çağlayan, bunun da çalışma hayatına getirilmiş olan yasal zorunluluklardan ve katı yasalardan kaynaklandığını savundu. 
     Konuşmasında, ''geçmiş dönemdeki çalışma bakanının adına reform dediği, ancak gerçekte reform kelimesinin kirletildiği ve bugün istihdam üzerinde daraltıcı etkiye neden olan zorunlu istihdam uygulaması olduğunu'' anlatan ve bu durumu eleştiren Çağlayan, bu uygulamanın adını 'zorla istihdam' olarak değiştirmek istediğini söyledi. 
     Bir işletmedeki işçi sayısının 50'ye çıkarılması halinde, kanunların işvereni cezalandırdığını öne süren Çağlayan, zorunlu istihdam uygulaması ile işverene değişik adlar altında insan çalıştırma zorunluluğu getirildiğini iddia etti. 
     
     MESLEKİ EĞİTİM, KIDEM TAZMİNATI VE İŞSİZLİK SİGORTASI 
     Türk sanayisinin önündeki en önemli sorunlardan birisinin kalifiye eleman bulamamak olduğunu belirten Çağlayan, bu sorunun mesleki eğitim ile aşılabileceğini, ancak mesleki eğitimin her gündeme getirilmesinde, bunun İmam Hatip meselesi ile birleştirilmesinin bu sorunun çözümünü güdükleştirdiğini kaydetti. 
     Çağlayan, mesleki eğitim meselesinin çözümlenmesi gerektiğini vurguladı. 
     Türkiye'de her gün işsizler ordusuna 2 bin kişi katıldığına işaret eden Çağlayan, bunlara iş bulunması gerektiğini söyledi. 
     Kıdem tazminatı ve işsizlik sigortasının beraber uygulanmasını da eleştiren Çağlayan, işçilerin kıdem tazminatı almalarına karşı olmadıklarını ve böyle bir şey düşünmelerinin söz konusu olmadığını kaydetti. 
     Çağlayan, ancak işsizlik sigortası ve kıdem tazminatının birlikte uygulanmasına karşı olduklarını belirterek, bu ikisinin mutlak suretle bir çatı altında toplanması gerektiğini ifade etti. 
     
     KANUN TASARISI ÇALIŞMALARI 
     Çalışma ve Sosyal Güvenlik Bakanlığı'nın, şu anda bir kanun taslağı çalışması bulunduğunu hatırlatan Çağlayan, taslakla bu konuların birlikte düzenlemesi gerektiğini, birlikte düzenleme yapılması halinde başarılı olunacağını savundu. 
     Türkiye'de artık meslek planlaması ve mesleki kariyerin de mutlak öne çıkarılması gerektiğine dikkat çeken Çağlayan, ASO olarak mesleki rehberlik ve meslek kariyeri programı geliştirdiklerini anlattı. 
     Çağlayan, Oda bünyesinde CV Bankası oluşturulduğunu, sanayicilerin ihtiyacı olan belli niteliklere sahip kişileri istihdam etmek için Oda'ya başvuracağını belirtirken, Oda olarak sanayicinin aradığı nitelikteki kişileri onlara tavsiye edeceğini bildirdi. 
     Toplantıda konuşan Ankara Giyim Sanayicileri Derneği AGSD Başkanı Canip Karakuş da dernek olarak yapmış oldukları çalışmalar hakkında bilgi verdi. 
     
</TEXT>
</DOC>
