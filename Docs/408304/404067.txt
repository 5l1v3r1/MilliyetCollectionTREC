<DOC>
<DOCNO> 404067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sonspo17.html </URL>
<DATE> 2005/12/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş'ta İbrahim Akın takımla birlikte çalıştı... 
</HEADLINE>
<TEXT>

     Turkcell Süper Ligi'nin ilk yarısının son maçında 18 Aralık Pazar günü kendi sahasında Trabzonspor ile karşılaşacak Beşiktaş, bu karşılaşmanın hazırlıklarını basına kapalı yaptığı antrenmanla sürdürdü. 
     BJK Nevzat Demir Tesisleri'nde, teknik direktör Jean Tigana yönetiminde yapılan antrenmanda, sakatlıkları geçen Okan Buruk ve İbrahim Akın'ın takımla birlikte çalıştıkları bildirildi. 
     Siyah-beyazlıların bugünkü antrenmanında teknik direktör Tigana'nın, takımı iki gruba ayırarak, bir gruba ayak tenisi oynattığı, diğer gruba toplu ısınmanın ardından çabukluk ve dar alanda pres çalışması yaptırdığı kaydedilirken, idman, yarım sahada oynanan çift kale maçla tamamlandığı ifade edildi. 
     Bu arada antrenmana sakatlıkları bulunan Tayfur, Ahmet Dursun, Mustafa Doğan, Gökhan ve Ahmed Hassan'ın katılmadığı açıklandı. 
     Kulüp doktoru Ayhan Optur, Ahmed Hassan dışındaki sakat oyuncuların Trabzonspor karşılaşmasında forma giyemeyeceğini, durumu maç günü belli olacak Mısırlı futbolcunun ise oynamasının çok zayıf bir ihtimal olduğunu söyledi. 
     Beşiktaşlı futbolcular, yarın öğle saatlerinde kampa girecek ve ardından yapacağı antrenmanla Trabzonspor maçı hazırlıklarını tamamlayacak. 
     
</TEXT>
</DOC>
