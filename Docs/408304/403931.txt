<DOC>
<DOCNO> 403931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sondun04.html </URL>
<DATE> 2005/12/16/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
AB Zirvesi'nde uzlaşma arayışları devam ediyor 
</HEADLINE>
<TEXT>

     AB üyesi ülkelerin devlet ve hükümet başkanlarını bir araya getiren AB zirvesinin ilk gününde bütçe konusundaki uzlaşmazlık aşılamadı. 
     AB Komisyonu Başkanı Jose Manuel Durao Barroso, konuya ilişkin açıklamasında, uzlaşmanın ''çok zor'' gözüktüğünü, ancak ''mümkün'' olduğunu belirterek, zirvenin ilk gününde üye ülkelerin sadece tavırlarını ortaya koyduklarını, ''rakam konuşulmadığını'' söyledi. 
     Barroso, AB Dönem Başkanı İngiltere'nin yarın yeni bir öneri getireceğini, tartışmaların bu öneri çerçevesinde devam edeceğini bildirdi. 
     İngiltere, geçen haftaki önerisinde bütçe kısıtlamaları isterken, AB'ye yeni üye ülkelere yönelik yapısal fon yardımlarını ve kırsal kesimlere yönelik yardımları azaltmayı da öngörüyordu. 
     Öneride, 2007-2013 dönemi harcamaları 846.7 milyar avro olarak belirleniyordu. Bu rakam, krizin başlangıcındaki Lüksemburg önerisinde 871 milyar avro olarak belirlenmişti. İngiltere'nin son önerisi, AB ülkelerinin çoğunluğu ve AB Komisyonu tarafından reddedildi. 
     Londra'nın son önerisinde miktarın 2.5 milyar avro kadar artarak, 849.303 milyar avro olduğu görüldü. 
     İngiliz Dışişleri Bakanı Jack Straw, ''katı ama gerçekçi bir bütçe'' sunduklarını, bu önerinin değişmeyeceğini söylemiş, ''kötü bir uzlaşma yerine hiç uzlaşma olmamasını tercih edeceklerini'' bildirmişti. 
     AB'ye son katılan ülkelere ayrılan yapısal fonlarda, Lüksemburg önerisine oranla 12.5 milyar avro kısıtlama getiren Londra'nın, kendi kazanımlarından taviz vermediği dikkat çekiyor. 
     Son önerisinde Yunanistan, Portekiz, Avusturya ve Polonya gibi bazı ülkelere ''küçük hediyeler'' veren ve bütçe kolaylıkları öngören Londra, bütçe payını çok yüksek bulan Hollanda'ya da bazı maddi avantajlar sağlamak istiyor. 
     Belçika Başbakanı Guy Verhofstadt, bütçeyi ''küçük hediyeli bir tombala'' haline getiren İngilizleri eleştirdi ve ''ödevini yeniden yapmasını'' istedi. 
     Polonya Başbakanı Kazimierz Marcinkiewicz, İngilizlerin son önerisi karşısında veto kullanacaklarını duyurdu. 
     Hollanda Başbakanı Jan Peter Balkenende, son öneride ''olumlu bir adım'' gördüklerini, ancak henüz hedefe ulaşılmadığını söyledi. 
     Bütçeyi onaylaması gereken Avrupa Parlamentosu, daha önce Lüksemburg tarafından sunulan bütçedeki 871 milyar avroyu ''kabul edilebilir asgari rakam'' olarak göstermişti. 
     Avrupa Parlamentosu Başkanı Josep Borrell, zirve başlangıcında liderlere konuşarak, AB Dönem Başkanı İngiltere'nin 2007-2013 bütçesine ilişkin son önerisini Avrupa Parlamentosu'nun kabul etmeyeceğini, dolayısıyla AB zirvesinde bu öneri çerçevesinde boşuna vakit kaybedilmemesi gerektiğini söyledi. 
     AB zirvesinin açılışını yaptıktan sonra bir basın toplantısı düzenleyen Borrell, İngiltere Başbakanı Tony Blair'in ''uzlaşmazlıklardan korkmadığını'' belirterek, geri kalan herkesin uzlaşma içinde gözüktüğünü belirtti. 
     ''AB çözüm değil sorun üretiyor, buna son vermek lazım'' diyen Borrell, her ülkenin sadece kendi menfaatlerini düşünmesinin ortaklık ve işbirliği zihniyetine aykırı olduğunu anlattı. 
     
</TEXT>
</DOC>
