<DOC>
<DOCNO> 407213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/spor/spo02.html </URL>
<DATE> 2005/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İç transfer garantisi 
</HEADLINE>
<TEXT>


Fenerbahçe kadro darlığından yakınan Daum'a, sözleşmesi biten oyuncuları elde tutacağının sözünü verdi. Sezon bitmeden futbolcularla mukavele imzalanacak 

YUSUF KOBAL 


Fenerbahçe, şimdiden gelecek yılın hesaplarını yapıyor, planlamasını buna göre şekillendiriyor. Sarı - lacivertli yönetim, kadro darlığından şikayetçi olan Teknik Direktör Daum'a, sözleşmesi biten oyuncularla ilgili garantide bulundu. Başkan Aziz Yıldırım ve ekibi, takımdan hiçbir futbolcunun kolay kolay ayrılmayacağını dile getirip, Alman çalıştırıcıya bu konuda ocak ya da şubat ayında çalışmaya başlayacaklarının sözünü verdi. 
Daum, kadrosunun genişlemesi için öncelikle iç transferde sözleşmesi sona eren oyuncuların elde tutulmasını istedi. Buna göre yönetim kurulu, oluşturacağı bir transfer komitesiyle önce takımda mukavelesi biten futbolcularla masaya oturacak. Bu konuda kendinden emin olan yönetim, Fenerbahçe formasını tercih etmeyecek oyuncularla yolların zaten ayrılacağını, ancak şu ana kadar her futbolcunun sorun çıkarmadan uzlaşma varmak için kendilerine başvurduğunu belirtti. Sezon sonuna doğru takımdaki oyunculara yeni imzaları attıracak olan transfer komitesi, daha sonra dış transfere yönelecek. 
Sarı - lacivertli ekipte şu oyuncuların sözleşmesi sona eriyor Rüştü, Aurelio, Önder, Nobre, Selçuk, Kerim, Volkan Babacan, Semih, Olcan, Servet, Can Arat. 

Yozgatlı'dan özeleştiri 

Mehmet Yozgatlı, futbolcuların rekabet için kendilerini geliştirmesi gerektiğini söyledi, "Böyle olursa, Türk futbolunun kalitesi Avrupa'nın üstüne çıkar" dedi 

Mehmet Yozgatlı, iğneyi kendine, çuvaldızı medyaya batırdı. Yabancı kontenjanı konusunda, bu iş için emek harcayan oyunculara söz hakkı verilmediğini savunan Fenerbahçeli yıldız, bunun temelinde, Türk futbolcusunun gelişimindeki eksikler olduğunu savundu. 
Yozgatlı şöyle konuştu "Bizler futbolcu olarak gelişen dünya düzenine ayak uydurmadık. Avrupa'da futbolcuların kampa girmiyor. İnsanlar tıpkı diğer insanlar gibi maç zamanı stada kendi arabaları ile geliyorlar, oynuyorlar ve evlerine geri gidiyorlar. Ama Türkiye'de durum böyle değil. Çünkü siz normal bir insan gibi dışarıya çıktığınızda ve evinize geldiğinizde ya da dışarı çıkmayıp, oturduğunuzda bile bir sürü asılsız haber yazılıyor. Bu da Türkiye'de teknik direktörlerin oyuncuları kampa almasına neden oluyor. Daum gibi, takımımızın gelişim kriterlerini Avrupa'ya göre belirleyen bir insan bile Türkiye'deki bu anlaşılmaz durum nedeniyle bizleri kamp sistemine sokmak durumunda kalıyor". 
Yozgatlı, Türkiye'de iyi ve kaliteli futbol görmek isteniyorsa, herkesin elini taşın altına sokması gerektiğini de söyledi, "Her şeyden önce doğruyu ve iyiyi araştırması gereken medyamız da bize bu konuda yardım etmeli. Futbolcu olarak kendimizi geliştirdiğimiz zaman kalite Avrupa'nın çok çok üzerine çıkacaktır" dedi. 

Appiah'a izin yok 

Mısır'da 20 Ocak-10 Şubat'ta düzenlenecek Afrika Uluslar Kupası'nda mücadele edecek Gana Milli Takımı'nın Teknik Direktörü Ratomir Dujkoviç, Fenerbahçeli Appiah'a erken dönüş izni veremeyeceğini söyledi, "Ona ihtiyacım var" dedi. Dujkoviç, "Appiah, bu takımın kaptanı ve lider bir oyuncu. Fenerbahçe'nin bazı maçlarında oynayamayacak. Ancak bu sorunu yaşayan tek futbolcu o değil. Avrupa'da top koşturan Kuffour ve Essien gibi oyuncular da var. Zaten ne ondan, ne de Fenerbahçe'den böyle bir teklif geldi" diye konuştu. 

Yıldırım yine sürpriz yapacak 

Fenerbahçe Başkanı Aziz Yıldırım, bugün FBTV'de geride kalan ilk yarıyı değerlendirecek, gündemdeki tartışmalarla ilgili görüşlerini açıklayıp, banttan sorulan sorulara yanıt verecek. Daha önce de uyguladığı gibi stüdyoda Fenerbahçe Televizyonu Yayın Yönetmeni İhsan Topaloğlu'nun sorularına cevaplandıracak olan Aziz Yıldırım, yönetici arkadaşlarına da sürpriz yapıp, bazı önemli açıklamalarda bulunacak. Yıldırım, ara transfer yapmayacaklarını da belirtecek. 

Nobre sağlam dönecek 

Fenerbahçe, sahalara dönüşünün uzayacağı ifade edilen Marcio Nobre'nin 4 Ocak'ta sağlıklı bir şekilde Türkiye'ye geleceğini açıkladı. Futbolcunun, tercümanı Ali Orçun Tunçsoy ile bir telefon görüşmesi yaptığını vurgulayan sarı-lacivertliler, Nobre'nin Coritiba'da bir fizyoterapist eşliğinde tedavisinin sürdüğünü ve sabah - akşam seanslarına devam ettiğini açıkladı. 

Dişli Kararı tartışmam 

Futbol Federasyonu olağanüstü genel kurulu öncesi Fenerbahçe Kulübü tarafından delege gösterilmeyen Davut Dişli, sarı-lacivertli camianın kendisine bir tepkisi olamayacağını, yönetimin kararını ise tartışmayacağını söyledi. 18 yıldır Fenerbahçe Kulübü'ne çeşitli kademelerde hizmet ettiğini belirten Dişli, "Beni aday göstermemelerinin nedeni ortada. Ben Hasan Doğan ile birlikte hareket edeceğimi belirttim. Yönetim de bu tasarrufta bulundu" şeklinde konuştu. 

Özdemir Bizi kurt kapmaz 

Fenerbahçe, Kulüpler Birliği'ne bir yazı ile başvurarak, birlikten resmen ayrıldığını bildirdi. Sarı - lacivertliler buna gerekçe olarak, kendilerinden ayrı düzenlenen 14 kulübün katıldığı toplantıdan sonra yaşanan olayları gösterdi. 2. Başkan Nihat Özdemir, Devlet Bakanı ve Başbakan Yardımcısı Mehmet Ali Şahin'in, "Sürüden ayrılanı kurt kapar" sözünü, "Bizi kurt kapmaz. Biz işimizi biliriz, kendi işlerimize bakıyoruz" diye yorumladı, havuz sisteminin içinde olduklarını da tekrarladı. 


</TEXT>
</DOC>
