<DOC>
<DOCNO> 405238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/21/yasam/ayas.html </URL>
<DATE> 2005/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 'imar ayarı' 
</HEADLINE>
<TEXT>


Dev turistik tesislerin yer aldığı sahil şeridi Lara'da 18 tesisin imar ve kıyı yasalarını ihlal ettiği saptandı. Tesislerin yasaya aykırı inşa edilmiş olan bölümleri yıkılacak 

TOLGA ŞARDAN Ankara 

Son olarak hükümetin belediyeler aracılığıyla uygulamaya koyduğu "kırmızı bölgeli içki yasağı" girişimiyle gündeme gelen Türk turizminin başkenti Antalya'da, dev turistik tesislere yönelik bir "yıkım operasyonu" başlayacak. 
Valilik ve belediye, Lara bölgesinde 18 tesisin sahil şeridindeki bazı bölümlerinin imar ve kıyı yasalarına aykırı olduğunun saptanması üzerine, bu birimlerin yıkılması için Muratpaşa ve Çalkaya belediyelerine tebligatta bulundu. 
İçişleri Bakanlığı müfettişleri, Lara sahil şeridinin Kemerağzı - Kundu bölgesindeki otellerin kaçak yapıldığı, bölgedeki yollar, oyun alanları ve yeşil alanların işgal edildiği iddialarını araştırdı. 

Yasağı deldiler 
18 tesis incelenerek hazırlanan raporda, bu işletmelerin 50 metrelik sahil şeridi içine yasalara aykırı iskele, spor ve çocuk oyun alanları, restoranlar, snack ve beach barlar ile aquaparklar inşa ettikleri belirlendi. Raporda şöyle denildi 
"Bazı otellerde 'büro katı' ve 'tesisat katı' olarak belirtilen katların 'yatak katına' dönüştürüldüğü, ve yine projelerinde 'yarı açık' görünen çatı katlarının tamamen kapatılarak 'yatak katı' olarak kullanıldığı gözlenmiştir." 
Rapor, gereği yapılmak amacıyla Antalya Valiliği ve Antalya Büyükşehir Belediye Başkanlığı'na gönderildi. Her iki kurum da raporu Muratpaşa ve Çalkaya belediyelerine iletti. Belediyeler ise suçlu duruma düşmemek amacıyla hemen işlem başlattı. 

18 tesiste yasaya aykırı yapılaşma 

Barut Otel Tenis kortu, amfitiyatro, havuzbar, apart, havuz, aquapark, lokanta, snack bar, lojman, çocuk kulübü. 
Kervansaray Otel Futbol sahası, aquapark, havuz, lunapark, şarapevi, sera ve iskele. 
Miracle Otel Havuz, aquapark, amfitiyatro, oyun alanı, restoran, gölet. 
Titanik Otel Havuz, aquapark, amfitiyatro, tenis kortu, restoran, iskele. 
Lares Otel Soyunma odası, spor sahası, tenis kortu, restoran, çocuk kulübü, havuz ve iskele. 
Riva - Diva Otel Havuz üzeri restoran, amfitiyatro, aquapark, çocuk kulübü, restoran, tenis kortu, iskele. 
Delphin - Resort Otel Havuzun bir kısmı, aquapark, çocuk kulübü, çocuk havuzu, açık kafeterya, iskele. 
Fame Otel Kıyıda değişik boyutta üç adet kütle. 
Concorde Hotel Havuz, aquapark, kısmen kapatılmış çelik kütle, animasyon alanı, çocuk kulübü, tenis kortu, restoran ve iskele. 
Royal Wings Otel Amfitiyatro, soyunma odası, restoran, kafeterya, havuz ve tenis kortları ve iskele. 
Kervansaray 2 Oteli Kıyıda kullanım amacı anlaşılamayan ruhsatta öngörülmeyen birtakım inşaatlar sürüyor. 
Lara Beach Kıyıda amfitiyatro, açık bar, havuz, aquapark, açık restoran, tenis kortu, çocuk oyun alanları ve iskele. 
IC Otel Restoran, bar, aquapark, tenis kortu, oturma bölümleri ve iskele. 
Venezia Otel Kıyıda tenis kortları, açık su sporları alanı ve iskele. 
Kremlin Otel Su sporları ünitesi, açık servis alanı, tenis kortu ve iskele. 
Topkapı Palace Otel Kıyıda tenis kortları, çocuk oyun alanı, restoran, oyun merkezi, bar ve su sporu alanı ve iskele. 
Shearwood Otel Amfitiyatro, soyunma odası, havuz, restoran, tenis kortu, iskele. 


</TEXT>
</DOC>
