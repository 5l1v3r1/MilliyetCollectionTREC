<DOC>
<DOCNO> 407408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/28/son/sontur15.html </URL>
<DATE> 2005/12/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Oğlunu öldüren babadan korkunç itiraf Başından tutup boğazını kestim 
</HEADLINE>
<TEXT>

     
     Neşet KARADAĞ ADANA, DHA 
     
ADANA’da 17 yaşındaki oğlu Yakup Karahan'ı boğazını keserek öldüren, nikahsız eşi 50 yaşındaki Hanım Tung’u da tüfekle yaralayan 52 yaşındaki seyyar satıcı Hüseyin Karahan tutuklandı. Oğlunu, namaz kılarken kendisine tekme attığı için öldürdüğünü belirten Karahan, Başından tutup boğazını kestim'' dedi. 
     Çamlıbel Mahallesi 11'inci Sokak'ta dün saat 06.00’da meydana gelen olaydan sonra yakalanan Hüseyin Karahan ile olay sırasında babasını yaraladığı iddia edilen 20 yaşındaki Ahmet Karahan Adliye'ye sevk edildi. Cumhuriyet Savcısı, Ahmet Karahan’ı tutuksuz yargılanmak üzere serbest bırakırken evlat katili Hüseyin Karahan’ı ise nöbetçi mahkemeye sevk etti. 
     Nöbetçi 1’nci Sulh Ceza Mahkemesi’nde tutuklanan 6 çocuk babası Karahan'ın ifadesinde cinayeti soğukkanlılıkla anlattı. 35 yıllık nikahsız eşi Hanım Tung ile yıllarca problemsiz şekilde yaşadıklarını, iki katlı evinin tapusunu eşinin üzerine yaptırdığını söyleyen Hüseyin Karahan, son 10 yıldır eşiyle sorunlar yaşadığını belirtti. Aralarında geçimsizlik başladığını söyleyen Karahan, Beni eşi olarak görmüyordu. Eve gelmemi istemiyordu. Çocuklarım da anneleri ile hareket ediyordu. Yemek vermiyorlardı, mutfaktaki yemekleri benden saklıyorlardı. Evli olan kızım Tunay beni evine götürmek istedi, eşim engel oldu. Oğlum Yaşar’ın durumu iyidir, o da annesi yüzünden beni istemedi. Ağrı’daki kardeşimin yanına gittim O da kabul etmedi. İstanbul’da oturan çocuklarımın yanına gittim. Onlar da bilet paramı alıp beni Adana’ya gönderdi'' dedi. 
     Eve dönünce eşinin Sen nereye gidersen git yine dönüp dolaşıp benim başıma bela oluyorsun. Seni 10 yıldır koca olarak görmüyorum'' dediğini söyleyen Hüseyin Karahan olayı şöyle anlattı 
     Onlar soba yanan odada kalıyordu. Bana da camı kırık olan soğuk odada kalmamı söylediler. Ben geceyi soğuk olan odada geçirdim. Sabah namazı için kalktığımda eşimin sobayı yaktığını duydum. Kızım Pınar tarla işine gidiyordu. Annesi de onu yolcu etmeye çıkmıştı. Oğlum Yakup da yatağın içindeydi. Namaz kılarken, Yakup arkamdan bana tekme ile vurdu. Mutfaktan aldığım bıçakla Yakup’u göğsünden bıçaklayıp kaçtım. Yakup da tüfeği alıp arkamdan ateş etti. Tam tüfeğe ikinci fişeği yerleştirmeye çalışırken başından tutup boğazını kestim. Elimde bıçakla durduğum sırada içeri eşim geldi. Eşimi görünce Yakup’un elindeki tüfeği alıp ateş etmeye başladım, kaçtı. O sırada geceyi kız kardeşinde geçiren oğlum Ahmet geldi. Tüfeği elimden alıp taşla başıma vurdu. Bu olaylar eşim Hanım’ın yüzünden oldu. Hep beni horladı.'' 
     
</TEXT>
</DOC>
