<DOC>
<DOCNO> 404115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/16/son/sontur26.html </URL>
<DATE> 2005/12/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İki işadamını kaçırıp işkence yaptıkları iddia edilen 9 kişi yakalandı 
</HEADLINE>
<TEXT>

     Ankara’da iki işadamını kaçırarak zorla para tahsil ettikleri, bu kişilere işkence yaptıkları iddia edilen 9 kişi gözaltına alındı. 
     Kaçakçılık ve Organize Suçlar Şube Müdürlüğü Organize Büro Amirliği görevlileri, çeşitli suçlardan sabıkalı Ömer F.K. lderliğinde organize suç örgütü oluşturulduğunu tespit ederek "Meltem Operasyonu" adıyla çalışma başlattı. 
     Silah zoruyla işadamları H.S ve A.İ.K’yi kaçırdıkları, bu kişilere eziyet ettikleri, para ve kıymetli eşyalarını yağmaladıkları ifade edilen Ömer F.K, Selvet T, Lütfü G, Gökhan B, Adem A, Murat Y, Mustafa Ö, Süleyman A.E, ve Ramazan K. yakalandı. 
     Bu kişilerin adam kaçırma dışında silah ticareti yaptıkları, tarihi eser ve nükleer madde kaçakçılığı girişimlerinde bulundukları tespit edildi. 
     Organize suç grubu oldukları ifade edilen kişilerle birlikte 4 adet çeşitli marka ve çapta silah, 49 mermi, 1 telsiz, 1 kasatura, 1 kılıç, 1 muşta, 7 bin 845 YTL, kar maskesi, çek senet gibi malzemeler ele geçirildi. 
     Söz konusu kişiler emniyette sorgulamaları tamamlandıktan sonra, "Haksız çıkar sağlamak amacıyla silahlı örgüt kurmak, yönetmek, üyesi olmak, örgüt adına faaliyette bulunmak" suçlarından savcılığa gönderildiler. 
     
</TEXT>
</DOC>
