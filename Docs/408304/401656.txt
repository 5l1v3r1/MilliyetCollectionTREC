<DOC>
<DOCNO> 401656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/08/son/sondun49.html </URL>
<DATE> 2005/12/08/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Bin Laden yaşıyor mu 
</HEADLINE>
<TEXT>

     Afganistan'daki koalisyon güçlerinin komutanı General Karl Eikenberry, El Kaide'nin lideri Usame Bin Ladin'in hala hayatta olduğunu söyledi. 
     Amerikan Savunma Bakanlığı'nda Pentagon bir konferans veren Eikenberry, Bin Ladin'in 8 Ekim'deki Pakistan depreminde öldüğüne inanmak için bir neden olmadığını belirtti. Koalisyon güçlerinin Bin Ladin'i ölü ya da diri ele geçirinceye kadar huzur bulmayacağını kaydeden Eikenberry, tüm çalışmalarının Bin Ladin'in yaşadığı varsayımı üzerine kurulu olduğunu ifade etti. 
     Eikenberry, El Kaide militanlarının eğitim görmek için Irak'tan Afganistan'a geçtiği konusunda bir kanıt olmadığını da söyledi. 
     NATO güçleri Afganistan'ın güneyinde kontrolü ele aldıktan sonra bu ülkedeki Amerikan askeri varlığının azaltılmasının muhtemel olduğunu bildiren Eikenberry, Afganistan'da intihar saldırısı eylemleri ve bombalama olayları artmasına rağmen Afgan güvenlik güçlerinin tehlikelerle nasıl mücadele edecekleri konusunda eğitildiğini kaydetti. 
     Eikenberry, Afganistan'da istihbarat operasyonlarının gözden geçirildiğini, ancak medyaya koalisyon güçlerini destekleyen makaleler yazmaları için ücret ödenmesine yönelik bir programları olmadığını söyledi. 
     
</TEXT>
</DOC>
