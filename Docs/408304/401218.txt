<DOC>
<DOCNO> 401218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/07/magazin/yazdud.html </URL>
<DATE> 2005/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru'dan 'Dön Ne Olur' 
</HEADLINE>
<TEXT>



Bu akşam Ebru Gündeş, eğlenceseverlerin ve medyanın koruyup kollaması gereken, İstanbul'un tek gazinosu olarak ayakta kalma savaşı veren Günay Müzikhol'de. Bu arada Ebru cephesi çok hareketli. Yılbaşı'nda Kıbrıs Rocks Hotel'de, bayramda Antalya Mirragle'da sahneye çıkacak olan Ebru, yeni albüm anlaşmasını da müzik dünyasının beyefendisi, Emre Müzik'in patronu Hüseyin Emre ile yaptı. Üstelik, Ebru'yu zirveye taşıyan şarkılardan biri olan 'Dön Ne Olur' yakında yeni programının adı oluyor. Sinan Çetin'in 'Film Gibi'sinin benzeri. Büyük olasılıkla Kanal D'de yayınlanacak. Her haberi olduğu gibi bunu da benden duyun istedim. Evet, bugünlük de bu kadar. Yarın PAZAR POSTASI'nı gazetecinizden istemeyi unutmayın. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 

SUGAR'da Nazan Öncel 

Beyoğlu'nda bulunan 600 yıllık kilisenin mahzeni muhteşem bir gece kulübüne dönüştü. Adı Sugar. İşletmenin başına da eğlence dünyasının yakından tanıdığı sevgili Tunç Kökkaya geçti. Neo, Club 34, 19, 20 gibi popüler kulüplerin yönetiminde olan Tunç yine muhteşem geceler düzenliyor. Geceyarısında açılıyor. Çarşamba ve perşembe geceleri 04.00'e, haftasonları ise 05.30'a kadar açık. 450 kişi kapasiteli mekanın iki chatroom'undan biri soluklanmanız için ideal, diğeri ise GogoBoy şovuyla çok renkli. Barda Volkan, DJ kabininde Ümit harikalar yaratıyor. Sugar Club'da perşembe geceleri Türk Pop Müziği'nin geçmişten günümüze en güzel parçaları çalınıyor. 1 Aralık Perşembe tarihinde AIDS Haftası nedeniyle muteşem bir parti vardı Sugar'da. 16 Aralık'ta ise Nazan Öncel gecesi olacak. Nazan Öncel'e ait hem kendi söylediği hem de diğer yorumculara verdiği şarkıları dinleyeceğiz. Bence kaçmaz. Bu kış Sugar Club marjinal eğlenceleri ve Tunç'un düzenlediği partilerle adından çok söz ettirecek. Telefon numarası 0212 244 85 24. 

Vira Vira yenilendi 

Hafta içi yine çok koşturdum. Arnavutköy'den Nişantaşı'na, Beyoğlu'ndan Maçka'ya kadar gezmediğim yer kalmadı. Yeni yerler, dekoru yenilenenler, mönüsü değişenler... Özetle size yenilikleri yazmak için kimi zaman sevgili kankam Yazgülü Aldoğan'ın dediği gibi maliye müfettişleri gibi gezdim. Kimi zaman da dostlarımla güzel bir yemek yiyip sohbet ettim. Arnavutköy'de 10 yıldır gitmekten keyif aldığım balık lokantası Vira Vira, bir yıl önce patron değiştirdi, ardından yenilendi. Yeni patronlar sevgili Ayşe Genç, Selim Demirbaş, Yılmaz Demircan, şef Nihat kış sezonu nedeniyle dekorasyonda ve mönüde yaptıkları yenilikleri göstermek için uzun süredir çağırıyorlardı. Can dostum İzo İzzet Çapa , sağ kolu 'kraliçe' Rose Kar, genç iş adamı Bahattin Demir'in güzel nişanlısı Didem Sözen ve Balkon On5'in yerinde, Hilton Oteli'nin arkasında hizmete giren muhteşem Banlieue'nün genç patronu Murat Özalp ile birlikte gittik Vira Vira'ya. İzzet de burasının mezelerini çok sever. Balık köfte, ızgara ve tava kalamar, karides, peynirli yeşil ve çoban salata derken tıkanmamak için hemen balığa geçtik. Lüfer, ızgara palamut ve levrek söyledik ortaya. Biraz da istavrit. Balığı keyfiyle yemenin zevkini yaşadım. Alkol almadık, diyet cola yetti. Son olarak kaymaklı kabak, ayva tatlısı ve evde yapılan şekerpare geldi. Hesabı İzzet ödedi Normalmiş. Aslında bugüne değin Vira Vira'dan hiç şikayet almadım. Dilerim böyle de gider. Bu arada, bahçeyi camlarla kapatmışlar. Çok da hoş olmuş. Manzara müthiş. Kişi başı 50-60 YTL. Vira Vira'nın telefon numarası 0212 257 18 05. 

Muhteşem bir gece 

Geçtiğimiz salı gecesi gerçekten çok keyifliydi. Çelik Motor'un 45'inci kuruluş yıldönümü nedeniyle Swissotel'de düzenlenen gece çok şıktı. Tüm konuklar gecenin starı Paul Anka'nın şarkılarına eşlik edip dans etti. Kulaklarımızın pası silindi. Medya dünyasının ağır topları Mehmet Ali Birand ve zarif eşi Cemre, kankam Yazgülü Aldoğan, Hıncal Uluç ve manken Esra Eron ile aynı masayı paylaştık. İkram çok zengindi. Kokteyli yemek takip etti. Başlangıç olarak ahududu sirkeli karides salatası, ıspanaklı ve mantarlı tartolet geldi. Ana yemekte fırınlanmış bonfile vardı. Final ise çikolatalı pastayla yapıldı. Bize yakışıklı garson Server baktı. Hüseyin Alkış da Paul Anka ile fotoğrafımı yakaladı. Çok özel bir davetti, çok. Konuklar da öyle. Anadolu Otomotiv Grubu ve Çelik Motor yöneticilerine Paul Anka'lı bu özel ve güzel gece için teşekkürler. 

Konya'da bayram 

Efendim, ilk kitabım 'Yaşanmış Şehir Hikayeleri-1'in satış geliriyle İzmir'deki Alsancak Devlet Hastanesi'nde üç yataklı bir koğuş yaptırmıştım. Rahmetli babam Naci Düdek ve sevgili annem Hamide Düdek adına. Şu an satışı 50 bine yaklaşan ve en çok satanlar listesinde 6 numarada olan ikinci kitabım 'Yüreğim Hala Biten Aşkımıza Ağlıyor'un geliriyle de söz verdiğim üzere Kadın Sığınma Evleri'ni döşemeye başladım. İlki Konya oldu. Sevgili Sedam'ın Seda Sayan da büyük katkısı var. Buzdolabı, fırın, tencere, çatal-kaşık, bıçak takımı, büyük ekran televizyon, uyku seti, battaniye, düdüklü tencere, elektrik süpürgesi çek-yat, halı, giysi. Sırada İzmir ve Adana olacak. Sizler bana, ben şiddet kurbanı kadınlara... 

Assos'dan mektup var 

Biberevi Otel Cafe 
Yeni yıl ve Kurban Bayramı'nı beklerken size keyifli bir seçenek buldum. Assos'da. Gidenlerin övgüyle söz ettiği Lütfi Oğuzcan ve Gülfem Eyüboğlu'na ait 150 yıllık taş binada yer alan şirin bir butik otel ve kafe-restoran Biberevi. Dünya mutfaklarından seçilmiş yemekler, kişisel lezzet tercihinize göre yapılan mönüler, Ege Denizi ve Midilli Adası'na bakan muhteşem manzaralı teras, minik meyve bahçesi... Bana anlatılanlar böyle keyifli şeyler işte. Gitmedim, duydum bilginize. Telefon numarası 0286 721 74 10. 

İnceltici su 
Fransa başta olmak üzere tüm dünyada belli program dahilinde içildiği takdirde incelme konusunda başarılı sonuçlar veren Mincifluid, Türkiye'de büyük ilgi gördü. Cemiyet hayatının ünlü isimlerinden Ayşe Azizoğlu vücuttaki yağ ve selülit miktarına bağlı olarak günde 1-2 şişe tüketmiş.18 şişenin bitiminde çok olumlu sonuçlar ortaya çıktığını söyledi. Haydi hanımlar, sıra sizde. 

Margaux'dan büyük hizmet 
Dünya standardında bir restoran olan, Süzer Plaza'nın giriş katındaki Margaux konuklarına çok özel bir hizmet sunuyor. Yakışıklı patron Burak Türeci ve işletme ortağı Ali Sayar, viski markası Cutty Sark'ın sponsorluğunda hafta sonları Inter Limousine servisi başlattı. Cuma ve cumartesi geceleri evinizden alınıyor, ilerleyen saatlerde yine eve bırakılıyorsunuz. Yani artık keyifle içkinizi içebilir ve eğlenebilirsiniz. Çünkü Margaux alkollü araç kullanma riskini ortadan kaldırmış oluyor. Rezervasyon için telefon numarası 0212 292 42 52. 



</TEXT>
</DOC>
