<DOC>
<DOCNO> 405011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/20/son/soneko13.html </URL>
<DATE> 2005/12/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeni asgari ücretin yarın açıklanması bekleniyor 
</HEADLINE>
<TEXT>

     Asgari ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere yarın 
     dördüncü kez biraraya gelecek. 
     Toplantı, Çalışma ve Sosyal Güvenlik Bakanlığı’nda gerçekleştirilecek. 
     Komisyonun geçen hafta yaptığı iki toplantıda, Hazine Müsteşarlığı ile Devlet Planlama Teşkilatı’nın, bu yılın ekonomik gelişmeleri, gelecek yıla ilişkin makro ekonomik hedefler ile asgari ücreti ilgilendiren diğer konular üzerinde hazırlanan raporları değerlendirilmişti. 
     Daha önceki toplantılarda ele alınamayan Türkiye İstatistik Kurumu’nun raporunun, yarınki toplantıda değerlendirilmesi ve toplantının ardından da yılbaşından itibaren geçerli olacak asgari ücretin açıklanması bekleniyor. 
     Asgari Ücret Tespit Komisyonu Başkanı ve Çalışma ve Sosyal Güvenlik Bakanlığı Çalışma Genel Müdürü Cengiz Delibaş, komisyonun geçen haftaki toplantılarının ardından yaptığı açıklamada, yeni asgari ücret belirlenirken, bu yılın ekonomik rakamları ile gelecek yılın enflasyon ve büyüme tahminlerinin birlikte değerlendirileceğini belirtmişti. 
     Gelecek yıl, ekonomik büyümenin ve enflasyonun yüzde 5 olması hedefleniyor. 
     Komisyonda işçi kesimini temsil eden Türk-İş, asgari ücretin belirlenmesinde dört kişilik ailenin göz önünde bulundurulmasını, ücretin tespit edildiği rakam üzerinden işçiye net ödenmesini veya vergi dışı bırakılmasını talep ederken, Türkiye İşveren Sendikaları Konfederasyonu TİSK ise asgari ücretin çalışan işçinin sadece kendisi dikkate alınarak belirlenmesini, ücretin aşamalı olarak vergi dışı bırakılmasını ve kayıtdışını özendirmeyecek bir rakam olmasını istiyor. 
     Toplam 15 üyesi bulunan Asgari Ücret Tespit Komisyonu’nda işçi, işveren ve hükümet temsilcileri, eşit sayıda üyeyle temsil ediliyor. 
     Komisyonda, işçi kesimini Türk-İş, işveren kesimini ise TİSK temsil ediyor. 
     İş Kanunu gereğince, ücretlerin asgari düzeyinin komisyon aracılığı ile en geç 2 yılda bir belirlenmesi gerekiyor. 
     Çalışma ve Sosyal Güvenlik Bakanı’nın tespit ettiği üyelerden birinin başkanlık ettiği komisyon, en az 10 üyenin katılımıyla toplanıp, oy çokluğu ile karar veriyor. Oyların eşitliği halinde başkanın bulunduğu tarafın çoğunluk sağladığı kabul ediliyor. 
     Asgari ücret, halen 16 yaşından büyük işçiler için 350 YTL 15 YKr düzeyinde bulunuyor. 
     
</TEXT>
</DOC>
