<DOC>
<DOCNO> 400952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/06/son/sondun08.html </URL>
<DATE> 2005/12/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsviçre Ekonomi Bakanı’ndan olaylı maçlarla ilgili samimi açıklamalar... 
</HEADLINE>
<TEXT>

     
     Zafer ATAMER CENEVRE, DHA 
     
İSVİÇRE Konfederasyonu eski başkanı ve halen Ekonomi Bakanı olan Joseph Deiss, ülke basınına verdiği demeçlerde ilginç açıklamalarda bulundu. İsviçre ve Türkiye arasında oynanan maçlarda yaşanan tatsız olayları değerlendiren Bakan Deiss, "Sahada olan sahada kalır. Ben olaylarda tek tarafın suçlanmasının yanlış olduğuna inanıyorum. Spordaki gerginliğin, iki ülke arasındaki ilişkileri etkilemesinin söz konusu bile olmayacağını belirtmek isterim. Bern’de İstiklal Marşı’nın ıslıklanmasını büyük bir üzüntüyle izledim. Türklerin bu davranışa karşı tepki vermesini normal karşılıyorum" dedi. 
     
     YANGINA KÖRÜKLE GİTMENİN ANLAMI YOK’ 
     Joseph Deiss, öncelikle sportif mücadeleye değinerek, "Sahada çok iyi bir takım izledik. Türkiye’nin iyi bir ekip olduğunu herkes biliyordu. 2002 Dünya Kupası’nda Türkiye 3’üncü olmuştu. İsviçre ise son olarak 1994’te şampiyonaya katılabilmişti. Son maçta olayların sporun dışına sıçramasını üzüntüyle izledim. Devlet Bakanınız Mehmet Ali Şahin konuyla ilgili net mesajlar verdiğini söylerken kendisini tebrik ediyorum. Bu konuda aceleci karar vermek çok yanlış olur. Yetkililerin tavrını beklemek lazım, yangına körükle gitmenin bir anlamı yok. Spor demek barış demektir" diye konuştu. 
     
     ’TÜRKİYE’NİN EN GÜÇLÜ RAKİP OLDUĞUNDA İSVİÇRE HEMFİKİRDİ’ 
     İsviçre Ekonomi Bakanı demecinde, "Zaten aslında maç 4-4 bitti, ama İsviçre kurallar gereği Türkiye’de 2 gol attığı için tür atladı. Spor aynı zamanda da yaşam tarzı ve tecrübesidir. Sporda rakibinize insan ve meslektaş olarak saygı duymanız ve Fair Play içinde hareket etmeniz gerekiyor" ifadelerini kullandı. Türkiye gibi güçlü bir ülkeyi eleyerek finallere katılmalarının sevinç kaynağı olduğunu belirten bakan, kura öncesi İsviçre’de herkesin, Türkiye’nin en güçlü rakip olduğu konusunda hemfikir oldunu, bu nedenle de elde edilen zaferin değerinin çok büyük olduğunu söyledi. 
     
     TÜRKİYE’Yİ ELEDİYSEK BİZ DE 3’ÜNCÜ OLABİLİRİZ’ 
     2006 Almanya’da sürpriz yapacaklarını da sözlerine ekleyen Deiss, "Türkiye’yi elediğimize göre, Türkiye gibi biz de üçüncü olabiliriz... Şunu da söylememde fayda var İki ülke arasında sporda yaşanan olayların diğer ilişkilerimizi etkileyeceğine kesinlikle inanmadığım gibi, böyle bir olasılık da görmüyorum" dedi. 
     
</TEXT>
</DOC>
